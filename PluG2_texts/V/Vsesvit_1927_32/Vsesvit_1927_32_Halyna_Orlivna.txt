СКАРБ ДІДА ЯКОВА
І.
СТАРА, низенька вдіда Якова хата. Як битим шляхом їхати, так просто над дорогою стоїть. Така вже обвітрена, та ще й одним боком у землю вгрузла. Хто проїздить, так і питає: це мабуть найбідніший хазяїн на селі?
А хто повірив би, що в цього діда та дві тисячі карбованців золотом сховані лежать? Та ніхто не знає де: ні жінка ні діти. Тільки хвалився дід Яків попові, іще як війна почалася, просив ради в нього: чи міняти чи ні, гроші? Піп порадив не міняти, та колись, під гарну годину, попаді росказав. Ну а якій же жінці не кортить поділитися з другими жінками на селі новиною? Отак воно й пішло від тину до перелазу по всьому селу, що в діда Якова гроші сховані, а тільки де—ніхто не знає.
Та хіба ж таки тільки гроші? І худобою і пасікою багатий дід Яків. Ну тільки скупий, скупий до того, що й собі тільки раз на рік на Великдень не шкодує. Пече жінка хліб, а він так і стоїть над душею та найрідше решето підсовує. А в самого комора під зерна ледве не трісне.
— І як ото вам, діду, з остюками їсти?— запитає хто.
— Еге, я бачу, що ти до петльованого звик... Ну то й їж на здоров'ячко, а мені, дай боже, хоч із вівсюками до нового дотягти.
— Та у вас же гниє в коморі. 
— А ти лічив, скільки в мене в коморі?
За революції в землю закопувати став. Прийдуть за розкладкою, а він землю цілує, присягає, що нема ні жмені... А чому б йому тої землі й не цілувати, коли вона йому лантухи з зерном ховає? Кілька разів дали спуску, а далі як почали шукати та трусити, то чого, чого вже тільки не знайшли по ямах, копаних у садочку! Самого меду повний бак. Півтори ж сотні пеньків було у діда Якова!
Мед забрали, зерна взяли скільки треба було, а от грошей так і не знайшов ніхто.
За Денікіна вже ледве було з дідом Яковом не порішили. Виказав хтось про його гроші. Прийшли вночі, поволокли в штаб, за душу трусять:
— Де гроші?
— Немає, щоб мене земля не прийняла—ненае.
— Ой, старе опудало, погано буде, скажи де заховав?
— Святим Охванасієм сидящим присягаюся!..
Вони до нього:
— Клади руки на стіл!
Дід Яків сполотнів, а таки кладе руки.
А тоді один як вихопить шаблюку.
— Розчепирюй пучки!
— Навіщо? — питає дід Яків, а сам білий як крейда.
— Кажи, де гроші, а то пучки рубатимемо!
— Ой, люде! — заверещав дід — не рубайте пучок. Стійте! Я щось скажу.
Всі так і кинулись: от, думають, зараз признається! Коли він:
— Коли вжє рубати, то краще вже голову! Бо без рук мені однаково не життя.
— У-у, сволоч уперта! Підставляй голову! Живо! Ну, нахиляй!
Покірно поповз дід Яків на колінах під Денікінську шаблю Перехристився, ждати смерти почав.
— Сатано, невже тобі краще вмерти?
Дід тільки головою крутнув, шию витяг, сам зелений став, тільки просить:
— Ради милости, скорше!
В офіцера терпець урвався. Як стояв, оперезав нагаєм:
— Порохня ти стара! Дуже нам голова твоя смердюча потрібна! Геть, щоб духу твого тут не було!
Яків — у ноги, як тільки сила, та в хату:
— Слава тобі господи, не попустив!
ІІ.
Нездужав дід Яків. Ще зранку поперек ломить, ноги викручує. Зранку ще по двору ходив, господарство доглядав, а к обіду вже до печи потягло. А на дворі саме весна починається і на городи глянути, і на поле кортить. Так отой поперек не дає. Гукнув дід на сина свого молодого:
— Степане, а піди на озимину глянь, бо я чогось іти не здужаю.
Послухався Степан, пішов, а дід Яків усе спокою не має: то в хлів, то в клуню, а в самого все на думці:
„Небезпечне, ой небезпечне місце для схованки.. Бував захорію, а в той час хата займеться.. Або бува хто так догадається, та й на горищі нишпорити почне... Дві ж тисячі!.. За них недосипав, за них із жінкою—дітьми не доїдав .
„Тільки куди ж би його? У хлів? — Свині вириють, у садочок — люде підгледять”...
І аж просяяв, аж у попереку наче полегшало:
— У льох... Закопаю в льоху.
Підтюпцем до сіней, за лопату та й до льоху, поки нікого немає. Ляду за собою зачинив, тремтячими ногами по драбині злазить. Холодно в вохкій землі, цокає дід Яків гнилими зубами, а таки копав. Викопав яму, цеглини на дно поклав — не буде золото в землю входити. Ну тепер би тільки перенести.
Став на гору вилазити,— ледве ноги витяг, ледве ляду підняв. Ой ломить же! Комашнею по тілу бігає, червою ноги підточує:
„Не піддавайся, старий Якове!” — А самого піч так і підманює теплими боками.
„Ну нехай уже, як закопаю — підбадьорює себе.
Тільки до сіней війшов, на горище налагодився лізти, коли тут рип двері з хати. Вийшла баба Вівдя, — Яковова жінка.
— Де ти був, старий? Тут он до тебе з Сільради... А бодай би вони пропали!
Та нічого не поробиш, довелося до хати йти, морочитися, показувати росписки, вибріхуватися...
А там і син прийшов із поля, і онучка п'ятнацятилітня Христя, що прийшла погостювати до діда з сусіднього хутора. 
,,Ні, мабуть таки завтра зранку” вирішув дід, поглядаючи на піч. Я таки трохи полежу, стара...
Ліг. Одразу затрусило, забила пропасниця, в голові закрутилося, перемішалося.
— Цього року ми не будемо ярової сіяти, — почулося з печи.
— Отакої! А що ж їстимеш?— здивувалася баба Вівдя.
Почулося далі верзіння:
— Продподатки усякі... Нащо нам людей годувати? Давай краще закопаємо... Закопаємо озимину, закопаємо корову, овечок, може цілі будуть…
— Поніс! — махнула рукою баба Вівдя.
На ранок насилу з печи діда Якова стягли, на полу поклали. На холоднішому дідові Якову пам'ять вернулася.
— Вже не рано мабуть?
— Скоро обід.
Заполошився дід Яків. Як же так? — уже другий день як у льоху яма вирита, ще зауважить хто. Треба скорше кінчати, що почав...
— Куди то ви, тату? — обізвалася невістка.
— До вітру треба...
Вийшов, за стінку тримаючись, на двір. Чує, ноги трусяться, не сила вернутися, не те, що на горище лізти. Ледве в сіни війшов, та звелів невістці до полу підвести.
Лежить, а самого думка мов шашель точить:
„Пропаде усе... Знайдуть, заберуть”.
І несподівано думка.
„А що як уже забрали? На горище часто лазить невістка, син... Он на невістці спідниця нова — звідкіль то?”
Волосся дубом ставало... Жаром горіло золото в руках невістки або сина... Недоїдав, недосипав, ходив як старцюга обдертий, а воно тобі прийде, та нетружене — нероблене забере...
Важко стогнав і посилав повні зненависти погляди на сина. І баба Вівдя сама не своя цілий день ходила, все на чоловіка поглядала, наче все ждала, що сам забалакає до неї.
Пораючися коло печи, все слова підбирала, як до чоловіка заговорити, та все не наважувалася. Аж над вечір, як нікого в хаті не було, підсіла до старого на піл.
— Умирати, старий, будеш?
Дід Яків підозріло глянув:
— Чого ж зразу вмирати? А тобі що? Шкода?
— Нічого, все ж чоловіком був...
Помовчали. Баба Вівдя важко зітхнула, а потім так легенько та ласкаво:
— Якове!
— Чого?
— Помреш пропадуть... — Хто? — насторожився дід.
— Та гроші ж... Ті, що ти заховав... Аж підскочив Яків зі своєї ряднини. Як замахає руками як заверещить, аж слина йому з горла бризкає:
— Які гроші? Хто заховав? Де б у мене гроші взялися? — Чи ти здурів, Якове? Ховайся від кого другого, та не від мене. Чи забув, як ми їх разом з тобою колись під припічком замазували? Там же й моє придане є!
Але дід Яків сидів уже тихенький та смирненький коло своєї подушки. З жалем, ледві не зі сльозою покручував головою.
— Дурне, дурне... Сказано — баба... Де вже вони, оті гроші, що ми ховали... І на Денікінах, і на Петлюрах, і на комуні; де їх не поприлипало...
— Брешеш, брешеш ти все! — заголосила баба Вівдя. — Я знаю що десь не то на хаті, не то на коморі, заховав...
— Побий мене, святий угоднику Охванасіє сидящий! — склав молитовно руки дід Яків.
Так і пішла баба Вівдя, нічого не довідавшись, витираючи подертою сорочкою очі.
III.
Вранці почали до хати люде сходитися, з дідом Яковом прощатися. 
— Прощайте, куме! — вклонилася товста сусідка.
Дід Яків на неї видивився, та й собі:
— Прощайте, кумо! А що, ви вмирати хіба збираєтесь?
Кума зніяковіла:
— Казали, що вам уже недовго жити…
— Мені? Ні, я нічого ще, поживу...
Прийшов сват, прийшов колишній староста, дяк.
— Може б запричастилися, діду Якове?
— Чого, хай бог милує, я вже відговівся. Та воно так, а все таки...
Ні, не йде на підмовлення дід Яків, не вірить у свій кінець Не вірить і кумам та сватам, що прощатися поприходили. „Прощай” та „прощай”, а саме так і дивиться кожне, чи не випинається глина де на стінці від Яковового скарбу...
Так і є. Про се, про те, а тоді староста до нього:
— Отак, куме, й покидаєте свою жінку-дітей?
Дід у стелю дивиться:
— Я ще кидати не збираюся...
— Дай боже, дай боже... Тільки я про те, що як би там що, так може й похорон ні за що справити…
Дід Яків знову — у стелю, а скоса на старосту:
— Хто зна, може й корову продати доведеться.
— Он як! — підморгнув староста. — А з чим же тоді твоя жінка зостанеться? Поганенько їй тоді доведеться, хоч із торбиною йди.
„Мабуть уже баба Вівдя по всьому селу ходила та слинила” — думає Яків, а в голос каже:
— Світ не без добрих людей. Люде добрі поможуть.
Староста кахикає.
— Та люде людьми, а воно не погано було і самому щось про своїх подбати... Слухай, діду Якове, ми тобі вже по правді казатимемо. Тобі одноково вмирати... З собою ж не візьмеш…
Дід Яків підвівся на лікті:
— Та ви про віщо це?
— Скажи по-правді — обізвався сват — скажи де гроші заховав. Ну не всім нам, так кому одному, бабі Вівді чи синові признайся.
— Хі-хі-хі-хі-хі! — раптом почулося від подушки.
Всі здрігнулися. Дід Яків підвівся, давлючись та задихаючися стиха хахікав:
— Хі-хі-хі-хі-хі!..
— Та що вам таке? — оберажно обізвався сват.
— Хі-хі-хі-хі! — заливався дід Яків, весь дріжачи від злісного, стриманого сміху, що здобував десь із своїх хорих грудей. — А вони прощатися! У свата — ріжки вже через волосся видно, а староста драні штани одяг, аж грішне тіло світиться. Хі-хі-хі, — тикав він пальцями то в одного то в другого...
— Куме!
— Кума яром, кума яром, а я за кумою... Хі-хі-хі-хі…
— Стерявся! — махнув рукою староста.
— Не бійтеся! — шепнув виходячи сват. — Цей дід хитріщий за сто чортів... Він не так швидко стеряється....
IV.
Ніч. Ледве блимає прикручена ярмаркова лямпа. Душно, парко, погано дідові, наче чоботом хто гатить. А іноді здається, що то не по голові, а над головою, по горищі хтось ходить. Хочеться піднятись, виглянути — і сил немає... Наче лантух який на голову насовується, все темніє, зникає лямпа, зникає низка ікон, навішаних на стіну, стає нудно, гидко... Тоді висовуються якісь руки, хапають діда за волосся:
— Підставляй голову! — кричить сват. — Рубати будемо!
А голова у діда велика, велика, а шия безмірно товста. Рубає, рубає сват і ніяк подужати не може.
— Хитрий чортів дід! — шепоче староста, наточуючи сокиру.
— Ма-ла-дец! — раптом чути ззаду.
— А це ж хто? — обертається дід.
— Руки по шва-ам! Генерал Денікін ідьот!
Глянь, а коло нього стоїть бравий та волосатий генерал, сам сивий, а вуса чорняві та закручені, як у фельдфебеля, у кого Дід Яків службу відбував. — Ма-ла-дец, Яков Хорошковатий! Здорову голову маєш! — сміється генерал, а однією рукою все вуса покручує.
І от бачить Яків, як рука перестала закручувати вуса, а почала непомірно витягатися. Тягнеться, тягнеться, з хати до сіней, з сіней на горище дотягується, аж до стрямків, шукає під соломою...
— Ага-а! — вишкварює зуби генерал, і, запустивши руки за стрямок, витягає звідти важкий, полотняний мішечок.
— Го-го-го-го! — регочеться він, розставивши ноги і вискаливши зуби, точнісінько так, як малювали колись російського солдата під Японську війну: японці манісінькі—манісінькі під ногами повзають, а він їх поміж ногами пропускає, одною ногою в Порт-Артурі стоїть, а другою на Токіо наступити хоче.
І від величности цієї постати гнеться спина у Якова, кланяється в землю Яків, просить помилувати його.
Роскрив очі... Немає генерала... Тільки по голові хтось, чи по горищі, товчеться… — Христе! Христе! — тягне за спідницю внучку.
Христя заспана встав, нахиляється:
— Вам пити, діду?
— Ні. Вийди, дитино, глянь у сіни, мені здалося, що хтось по горищі лазить. Виглянула. Нікого. Прийшла, хотіла лягати, коли дід знову:
— Христе, не спи, посидь зі мною…
Христя боязково сіла біля діда:
— А баба казали, що ви стерялися…
— Не вір.
Христя єдина онучка від старшої дочки, кого дід любив і кому не шкодував хліба та борщу, як приходила до них гостювати. Інших онуків давно відвадив, чого будуть даремно харч під'їдати?
Дід Яків тихо лежав, щось надумуючись Христя почала вже дрімати.
— Христе!
— Чого вам діду?
— Ото в тебе немає чобіт?..
— Немає діду…
У діда Якова щось ніби потемніло в очах.
— Чом же батько не справив?
— Грошей немає... Кажуть, як би ви віддали нам материну корову, то ми б продавали молоко… От і було б за віщо озутися…
— А ти не вір, то моя корова…
— Може — зітхнула Христя.
Дід Яків іще намислювався.
— Слухай, онуко, нахилися сюди, щось скажу… Слухай, як би тобі оце із сто карбованців грошей, або... скажем п'ятдесят, що б ти з ними зробила? Христя на хвилину опустила очі, крутячи китиці з поворозок.
— Літнячку справила б…
— А ще?
— Іще чоботи, косників би купила... А як би ще зосталося, набрала б матері на спідницю, дітям гостинців на базарі купила, а вам діду сорочку білу на смерть пошила б...
Дід Яків осміхнувся і поклав білу голівку онуки.
— Христе — зашепотів над вухом... От що: я тобі дам грошей, багато дам, може карбованців з п'ядесят, або з сорок... Тільки так, щоб а ні-ні, ні одна душа не знала... Заховаєш, а пізніше скажеш дома, що знайшла.
Христя роскрила широко сірі очі:
— Так це правда, діду, що в вас гроші є?
— Цить! людям не вір. Є в мене трохи… На смерть беріг... Так я тобі трохи дам, а трохи собі, ото й усе... Отож уберися сама і мене убери, то ми підемо по ті гроші...
Христя, не тямлячись із радощів, діда одягла, собі стареньку літнячку накинула.
— Ходімте.
Гарячка ніби сил надала дідові Якову. Сміло йде, за онучку тримається, стиха босими ногами пересовує, щоб не збудити кого в хаті. Вийшли в сіни.
— Підставляй драбину на горище. 
Підставила: — Лізьте діду!
Поставив одну ногу, схопився за драбину руками, другу силкується підняти — не сила.
— Нуте, я підсажу!
Що сили поперед себе діда попихала, аж поки до горища не допхала.
— Куди ж нам тепер?
— Отуди до кутка веди!
Там, де тісно було стояти, пролізли на колінах.
— Отут! — прошепотів дід Яків! — Христе! — схопив онучину руку: — присягни. Присягни, що нікому не роскажеш.
— Я не вмію присягати...
— Отчунашу читай:
— Отджеж наш, отджеж єсть, — молилася, як мати навчала.
— Годі! Тепер лічи стрямки від кутка.
— Один, два, три…
— Стій! Отут...
Тремтячу руку засунув за стрямок... Там, у парці соломи застромлено... Холодний піт очі заливав, трухла солома сиплеться на голову... Прислухається Христя, чи не забрязкотять гроші.
— Чи швидко вже, діду?
— Та зараз... Ось я не налапаю ніяк... Христе, а це — третій?
— Третій.
— Ану, пошукай ти.
Пошукала: — Немає нічого.
— Христе — здрігнув голос у пітьмі. — А ну лічи п'ятий!
— Осьдечки...
Гарячково накинувся на п'ятий стрямок, нишпорив у парках зверху, аж до стріхи, шукав за латами... Немає.
Четвертий, шостий, сьомий стрямок... Аж на десятому згадав дід Яків:
— Христе, ми ж не на тому боці шукаємо! Цей бік від улиці, а я від клуні ховав!.. Пішли на другий бік. Дід Яків труситься, і Христю острах розбирає.
— Діду, а може у вас і грошей ніяких не було?
— Дурна! Веди мерщій, лічи третій стрямок.
Налічила. Тремтячи вся разом із дідом грошей шукає.
— Отут вони й є... Я ж пам'ятаю, як тільки хату покрили, я й заткнув у парку, в третьому стрямку. Ось тут... Іще перед війною... Ось уже він і є... Ні — перевесло.
Затекли руки, завмирає дух... От от пучки намацають міцно набитий мішечок...
— Діду, немає ніде ваших грошей…
— Є... є... Ось я зараз, — похололими губами шепоче дід Яків.
Він уже не має сили ходити: від стрямка до стрямка на колінах човгається, між парками шукає... Голова знову стала як чавун здорова і як чавун важка. В одному кутку зачепився за старі ночви з половою — упав.
— Ні — годі мабуть! — Сів коло ночов.
А тоді як обхопить руками коліна, очі в пітьму як утопить, та як захлипає, як завиє по собачому:
— Пропав дід Яків!.. Нема діда Якова... Кров свою дід Яків загубив... Загубив... усе загубив…
А далі як схопиться:
— Бий лежака!
— Боюся! — цокала зубами Христя.
— Бий дурна! Там гроші! Я згадав. Під голод переховав... А може... Може не в лежаку, а в коміні... А може... Ні, ні. Бий лежака! Бий сама... Бо я вже... А ну, піддерж мене...
Не вдержала Христя важкого діда, як він на неї похилився, так разом з ним і впала.
— Діду. Вставайте, я вже битиму лежака!
Але дід Яків не рухався.
— А хоч до долу давайте спустимось... Діду, чуєте, я боюся... Ой, діду... Діду!..
— Що воно там таке, мов би по горищі гупає? будить баба Вівдя невістку: — А ну штовхни Степана, нехай піде подивиться.
Вийшов у сіни Степан. Чує — на горищі хтось наче заводить, — та тоненько, тоненько, мов би цуценя скиглить. Гукнув у хату, щоб світло подали, поліз по драбині.
— Хто там?
Ступнув Степан на горище, присвітив лампою і аж застиг від здивовання: 
Коло лежака сиділа, вся зігнувшись, перелякана на смерть Христя, а коло неї лежав, витягшись, посинілий, із піною коло рота дід Яків.