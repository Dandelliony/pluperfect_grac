Виставка „АХРР“
Із усіх Московських виставок картин останнього часу — найзначніша АХРР (Асоціяція художників революційної Росіи).
Вона більш за инші притягує громадську увагу багацтвом виставлених тут картин, написаних на найживіші теми сучасности —„Революція, Побут, Праця", —і багацтвом „імен". Досить сказати, що в числі активних учасників виставки такі великі майстри і митці, як Машков (Народній художник Республіки), Кустодієв, Юон, Бродський. В один потік злилися різні течії художників, об’єднаних однією метою, в яскраво реалістичний сюжет перетворити нашу революційну дійсність.
Зміст, сюжетність на першому плані у більшости „ахрровців", сюжетність поки навіть на шкоду майстерности, формі. Через те, зрозумілий і виправдується густий відтінок фотографічного реалізму на більшости виставлених картин.
Сюжети багатьох полотен взято 3 революції 1905 року. Знайомі мотиви: розгон демонстрацій, арешт, трус, розтріл.
Картина Ніконова «Бомбист» - з есерівської терористичної практики... Тут динаміку вибуху бомби дано з великою силою. 
Ближе до нашого часу і свіжіше „Повстанці" Карпова. Це постаті селян з „обрізами" і вилами відновлюють в пам’яти недавні епізоди громадянської війни...
Велике вражіння справляє серія „Безрідних дітей" Богородського, перейнята гострим соціяльним змістом.
Свіжа картинка з нового побуту —„Робкор“ Перельмана. Виставку „АХРР“ одвідують багато робітників екскурсіями, слухачі робфаків і вузів, комсомольці й инші. Впорядчики виставки рішили повести її з Москви в міста СРСР, в тому числі і в Харків.
