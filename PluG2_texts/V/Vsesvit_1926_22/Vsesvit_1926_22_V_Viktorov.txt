ВЕЛЕТЕНЬ
Там, де ще так недавно поміж закинутими городами й малопроїздними дорогами буйно розросталися бур'яни, де бездомні пси і останні ракли ховалися в ярах, на смітниках, шукаючи собі там поживи і притулку, — на пустирях колишніх університетських земель, між ветеринарним інститутом, Павлівною й Шатилівкою, повстало тепер нове життя.
Там зараз росте залізно-бетоновий велетень. Спираючись на часту сіть дерев'яних стоянів, обплутаний густим павутинням дротів, оперезаний залізними скріпами, що-день то вище підноситься він, в нестримному творчому пориві рвучись до синього неба. Це будуються перший на Вкраїні «хмарочос — будинок Держпромисловости. Десятки тимчасових сходів, драбин, широких і вузьких, перетинають будинок і перекидають з поверху на поверх цілу армію бетонщиків, арматурщиків, теслярів. Тонну за тонною піднімають нагору підйомні машини заліза, дерева, бетону. День і ніч кипить робота. Скоро зайде сонце — на кожному участкові будівлі засвічуються електричні сонця лихтарі на тисячу свічок, і робота йде до ранку без перерви. Зараз тут робить, на три зміни, 1.400 чоловіка.
Таким темпом стали робити недавно —  а 25 серпня. До того часу робило тут 30D чоловіка, бо малося довести будову до стану так званої активної консервації, щоб відкласти закінчення її до того часу, коли фінансові умови стануть кращі. Цього року малося збудувати тільки цокольний поверх, в межах обрахунку на 1 ½ міліона карбованців. 
Тов. Дзержинський, бувши в Харкові, докладно дізнався, як іде будова, визнав що це діло здорове і що треба робити його далі, збудувати цього року один корпус, а будову двох інших корпусів відкласти на той рік. 
Справу цю, після багатьох відомчих перешкод, розв'язано в Москві за енергійною допомогою т. Дзержинського. 
Таким чином робота почалася зовсім несподівано і з великим запізненням. Згідно з планом роботи, перший корпус мусить бути на чорно закінчений в листопаді цього року, а ввесь будинок —  наступного року. Зараз бетонується дах другого участку будови і добудовується останній поверх на першому участку.
Будинок Держпромисловосте будуються по проекту академіка архитектури Серафімова І будівничих Фельгера й Кравця. В цілому це конструктивні громади від 7-й до 14-и поверхів, розділені вулицями і получені критими перекидними містками. 
Елементи будинку — прямокутні колони, такі самі балки й перекриття. У великих просвітах —  саме скло. Рідка простота і легкість форм. Архитектурний ефект збудований на грі конструктивних мас. Стиль цей звичайний тепер при будові найкапітальніших будинків в Західній Европі й Америці. Кубатура будинку величезна —  біля 35.033 куб. сажнів у трьох корпусах разом. 
Окрім трестів, в будинку Держпромисловости міститимуться банки, філії почти й телеграфу, власна телефонна станція, автоматична почта для зносин трестів між собою. На майдані перед будинком буде вузол цілого ряду трамвайних ліній, як на майдані Р. Люксембург.
Увесь район поділено на участки, які віддається ріжним установам —  забудовувати їх величезними будинками. В майбутнім — це центр нового Харкова, гарно й раціонально забудований в новім стилі західньо-європейських і американських міст.
