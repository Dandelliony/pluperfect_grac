   Нотатки до історії чоти воєнних звітодавців дивізії «Галичина»
   Перший вишкільний турнус: від липня 1943 до березня 1944 в Берліні в головній квартирі куреня воєнних звітодавців „Кріґсберіхтер Абтайлюнґ” (КБА), пізніше переіменованого на „СС-Штандарте Курт Еґґерс" (для вшанування німецького письменника-поета, що загинув як звітодавець на східньому фронті). КБА містився в Берліні-Целєндорф, на вул. Гаймат 27. Був там будинок штабу, мурований, як також дерев’яні бараки для вояків. В лісі, побіч бараків, стояли заховані авта КБА. 
   В першому вишкільному турнусі брали участь: Конрад Степан, Ратич Володар – фільмовий-оператор, Заворотюк Володимир, Марчук Іван, Кецало Ярослав (здезертував в липні 1944 підчас відвороту) як репортери групи «Борт» («Слово»); далі малярі Мирон Левицький і Михайло Михалевич групи «Образ» («Ґруппе Більд») і ще Юліян Волянюк (теж маляр); потім Роман Тилявський (помер після війни в шпиталі в Швайцарії на сухоти в 1952 році), Давидок (опісля перенесений до полку, брав участь як вояк в боях групи Вільднера на Словаччині в 1944 році) і ще один, якого прізвище забув, мабуть, помер у шпиталі в Кракові осінню 1944 р. на сухоти. Він їздив як кур’єр в складі чоти звітодавців, але до команди звітодавців («Коммандо Ґаліцієн») не належав. Михалевий був приділений опісля до «Унтернемен Скорпіон». * Крім них, був радіорепортер Станислав Кравчишин – «Кропка», який дав кілька радіозвітів, інтерв’ю з кількома вояками, що дістали перші залізні хрести після боїв під Лопатином весною 1944 року, інтерв’ю з підстаршиною Іваном Варцабою під Бродами. Володар Ратич пропав під Бродами. 
   В другій групі були: Олександер Луцький, Олег Лисяк (оба приїхали до Берліна зі Львова 7 грудня 1943) та група шоферів, з яких пам’ятаю: Дмитро Дзюбан (найстарший з них віком, народжений 16. 10. 1914) та молодші за нього: Михайло Федан, Юрій Олинець, Богдан Кушнір, Юрій Копистянський, Михайло Онишко. Також дійшли Богдан Гладій, який опісля обняв т. зв. «Курірштеллє» у Відні, (станицю для кур'єрів) і Олександер Білан, якого теж перенесли до полку і він опісля був у сотні Підгайного на фронті біля Гляйхенберґу в Австрії. 
   Вишкіл тривав до раньої весни 1944, опісля Лисяк і Луцький та шофери виїхали до Галичини на «Айнзацурляуб» (т. зв. «бойову відпустку») і повернулися після цього до Берліна, звідки Лисяка відрядили до «Командо Галіцієн» у Львові, а Луцького – до Нойгаммеру, де він був аж до виїзду на фронт під Броди. В «Командо Галіцієн» були Лисяк, Конрад, Кравчишин та два німці-підстаршини, що вели цю Команду: Карль Ваєр і Фріц Менерт. Крім них, були ще друкарі (на машинці): Плакида, Новицький. З «Командо Ґаліцієн» були виїзди на фронт: весною 1944 – Лисяк під Броди і Лопатин в почоті губернатора Вехетра, який роздавав воякам (чотирьом) Залізні хрести – п’ятий полк, т. зв. «Айнгайт Бінц». Також Ваєр і Кравчишин їздили під Тернопіль, що був в облозі (Озірна) і т. д. 
   Луцький з-під Бродів вийшов разом із своїм шваґром Мироном Левицьким. Шофери, крім Ю.  Копистянського, не вернулися. До них дійшли ще Дмитрович і Феденяк. Також включено до «КБ Цуґу”(чоти звітодавців) Фурмана, який на повному вишколі в Берліні-Целендорф не був. Він теж вийшов з-під Бродів. Шофер Осип Герасимович (Юсько), який був на вишколі в Берліні, пізніше став шофером Ваєра. 
   У третій вишкільній групі, яка утворилася влітку 1944, були: Зенон Рубчак, Олекса Гай-Головко,Зиновій Глинський (Бардашевський – псевдо Глинського), Юрій Микита, Володимир Ромахнюк і Юліян Водонос. Ця група вже не прийшла до «КБ Цуґу», який перейшов після Бродів до Кракова, потім до Жіліни, і нарешті коло Марібору до Сельніци. Лише Гай-Головко долучився, вже здається, на фронті в Югославії, Ромахнюк був, здається, в котрімсь полку, а Рубчак був кур’єром. Дійшов теж відомий маляр-баталіст Леонід Перфецький, який аж ніяк до Дивізії не пасував, ані вона до нього. 
   Вишкіл в Берліні був звичайний піхотинський вишкіл з головним натиском на польові вправи. Фахового школення для звітодавців не було, як для малярів. Лише фільмовий оператор Володар Ратич ходив на змагання футбольні (Берлін-Познань, я був з ним) і робив знимки для вправи.
