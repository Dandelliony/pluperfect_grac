   Один тиждень у Великій Україні
   Із щоденника 14-20 жовтня 1919 року. 
   Вівторок, 14.Х.1919 р. залишивя для мене пам’ятним днем. Це було свято Покрови. Греко-католики в Галичині не святкують його так врочисто, як святкують його православні на Україні. Я і чотар Бадюк, мій сотенний, ночували у попа в селі Коротані. Я встав раненько, щоби перевірити польові сторожі і зробити деякі зарядження на цей день. Мої «сонячники», які мали бути на стійках, мабуть, тому, що були перемоклі від дощу і перемучені цілоденним маршем, пішли до поблизьких будинків на відпочинок, залишивши тільки одного вартівника. Він так само сховався за хату від вітру, сперся на стіну і дрімав. Почувши мої кроки, пробудився, виструнчився і зарепортував, що все в порядку. Я насварив його за те, що він зійшов з назначеного місця варта, побудив решту, що спали, як забиті, вигнав їх надвір і розставив на ті місця, де вони мали вартувати, та пішов провірити другу варту, що була на другому кінці села. Почало розвиднятися, по дорозі вступив до хати, з комина якої курилося, і попросив дівчину щоби загріла мені молока. В хаті за столом сидів хазяїн і малий хлопчина. 
   Став я коло вікна. Був холодний осінній день, небо затягнулося хмарами, повівав холодний вітер і здував листя з дерев в саді. На одній грушці було ще кілька маленьких грушечок. Якась врочистість висіла в воздусі, відчував якусь насолоду, а заразом тривогу. З цеї задуми пробудив мене тарахкіт воза – це була наша кухня, що приїхала з кавою з нашого обозу, що був у сусідньому селі Підвисоке. Я вибіг надвір і взяв горнятко чорної кави. За той час дівчина спражила молоко, і я налляв його до кави. Хазяїн дав кусень хліба і я сів снідати, заплатив хазяїнові та повернув на нашу кватиру. 
   На кватирі застав вістового з наказом з куреня, щоби відступити до малого містечка Бадабанівка, в якому заквартирує наш курінь. Для охорони куреня залишили в селі Ступках, віддаленого від Балабанівки на 3 верстви, сторожу з одним кулеметом. 
   Бадлюк не дуже спішився, закликав мене до хати попа. Попадя подала нам каву, хліб, масло і мід, я ще раз поснідав і ми чекали, поки сторожа стягнеться. Як тільки справник зголосив нам, що сотня готова до відходу, я з Бадлюком вийшли надвір, перевірили число людей. Підійшов до нас старий дядько з жалем, що хтось з наших хлопців вкрав у нього подертого кожуха. Сказав, що цей, хто вкрав, не є порядною людиною, як би був порядним то сидів би вдома і не був би волоцюгою. 
   Люди вже почали виходити з церкви, і нарешті Бадлюк сів на свою кобилу, а я на коня вістового, бо був дуже змучений, і ми рушили в похід. Як тільки ми дійшли до мосту на потоці, що плив через це село, почули, що хтось стріляє за нами. В сотні вчинився заколот, я і Бадлюк злізли з коней, щоби навести порядок. Неприятеля не видно. Я порадив залягти сотнею за потоком, бо нам буде краще там відбити денікінську кавалерію. Ми скоро перейшли міст і дали наказ поховатися між хатами і чекати на неприятеля, а стріляти щойно тоді, як він підійде до мосту. Побули там з півгодини, ворог не показувався, тоді я зробив збірку і скорим кроком рушили до Ступок. Думав, що там буде безпечніше, докінчимо празникувати свято Покрови, потішив хлопців, що може і вип’ємо там самогону. Але не так сталося, як казалося. В Ступках сказали нам, що денікінці ще зранку зайняли Балабанівку, вигнали наших з неї, а куди, то не знали. Мені не хотілося в це вірити, в приказі було виразно сказано, що наш курінь її обсадить. Бадлюк залишив мене в Ступках з 20 стрільцями і одним кулеметом, а з рештою сотні пішов в сторону Балабанівки. Я розложив мою чоту по обох боках дороги перед в’їздом до села, знайшов добре місце на кулемет, передав команду мойому заступникові, старшому десятникові, а сам пішов в село, щоби довідатися дещо більше. По дорозі розглядався по селі, куди нам втікати, як би на нас наскочили денікінці. Нараз почув кулеметні стріли, оглянувся и увидів, як з Коротана виїхала тачанка і почала стріляти в наш бік. Мої хлопці один за одним почали втікати в сторону, куди пішов Бадлюк з рештою сотні. Тачанка дала кілька серій і вернула назад до Коротану, а я догнав хлопців за селом. 
   Ми йшли полем. Біля якоїсь рудки, що впливала до маленької річки, почули з правої сторони кулеметну стрілянину. Кулі, як пчоли, зі свистом перелітали над головами. Ми залягли в сіно. З-поза копиці сіна я повидів, що це була піхота, а також їхало кілька кіннотників. Я не мав льорнетки, щоби впевнитися, хто то міг бути, взяв 3 стрільців і почав іти в їх бік, а вони знову почали стріляти на нас. За ними показалося більше кінноти. Це були денікінці, бо ми не мали кавалерії. Ми пішли дорогою, яка була глибока і в ній можна було сховатися від куль. Нею дійшли на досить високий горбок, який перелізли на колінах і ліктях; недалеко за цим горбком було вже містечко Балабанівка, але не було видно ні Бадлюка ні решти сотні.
   Коло мене залишилося тільки 15 стрільців. На краю містечка старший чоловік сказав, що денікінці прийшли тут ще зранку. Я ще дальше не хотів в це вірити, але одна жінка підтвердила це. 
   Я наказав сховатися поза хатами, а сам взяв від одного стрільця кріс і пустився на розвідку до містечка, по дорозі стрінув дядька, який сказав мені, що наші вийшли звідси, а куди пішли, то він не знав. Я скинув з себе куплю і підперезався нею під курткою, повидів на плоті якогось подертого солом’яного капелюха, свою шапку сховав у кишеню, натягнув капелюха на голову, поставив кріса за пліт і пішов дальше в містечко. Зустрінув молодицю і запитав, чи не знає, куди пішли наші. Вона порадила, щоби я пішов просто до першої вулички, скрутив направо й вийшов у поле, там ростуть буряки, будуть сліди, куди наші втікали. На скруті я подивився в другий бік. Там на горбку біля церкви сиділо на конях з піками 3 кубанські козаки. Вони дивилися в другий бік, я обернувся і зачав вертати до моїх хлопців. Котрийсь з них завважив мене, бо почали стріляти і гнатися за мною. Я побіг вулицею і на першім скруті перескочив через пліт, забіг до якоїсь стодоли, заліз між снопи коло стіни, снопи були трохи стухлі і я почав пчихати. Я поліз по крокві, як вивірка, догори на сіно. Незадовго почув, як погоня за мною заїхала на подвір’я. Спитали хазяйки, чи не виділа австріяка, який може тут сховався. Вона сказала, що не виділа, але вони начали шукати по хлівах, а накінці зайшли до стодоли, дзюґали піками в снопи, нагору не лізли, бо не було драбини. Я заткав пальцями носа, щоби часом не пчихнути, вони ще раз пішли до хлівів. 
   За якої півгодини все втихло. Я почув, що мені попід штанку по нозі лізе миша. Я порушив ногою і вона вилізла з мої штанки. Не знаю, щоби сталося, якби вона полізла дещо вище в той час, як за мною шукали денікінці. 
   Незадовго до стодоли прийшла жінка. Сказала, що виділа, як я втік до стодоли. Вона принесла мені хліба, але я не вилазив і наслухував, що буде дальше. У той час почув гарматні стріли, кулеметну і рушничну стрілянину. По кількох мінутах все стихло, і я знову почув голос хазяйки і двох москалів. З їх розмови зрозумів, що вони прийшли за пашею для коней, хотіли лізти нагору по сіно, але не було драбини, то вони намикали трохи здолини, і при тому поматюкали. Як тільки вони вийшли, я зісунувся надолину і заліз назад між снопи жита, боявся, що можуть прийти інші й таки полізуть нагору по сіно і вже тоді був би мені капут. 
   До містечка в’їхав денікінський обоз, вояки кинулися до хатів і почали грабувати, що попало під руки. Лапали на подвір’ях гуси, кури, качки і відразу різали й пхали в мішки. З хлівів виганяли худобу, прив’язували до возів, а свиней кололи штиками або стріляли і кидали на вози. Люди вчинили крик і плач – виглядало це на судний день. 
   Я побоювався, щоби москалі не запалили стодоли, і почав молитися. Пригадав собі Покрову і нашу пословицю: «Як тривога то до Бога». Просив Пречисту Діву Марію, щоби помогла мені дістатися до моїх вояків. Пригадалося мені, що в цей день був празник в мойому селі, Великих Чорнокінцях. Там десь напевно святкують мої рідні, мама, три сестри і наймолодший брат і моляться за мене, щоби живим повернув додому по трьох роках війни. Було тяжко переживати ці години між снопами жита. 
   Перед вечером грабунки втихли; як стемніло, я виліз з-поміж жита і поліз назад на сіно, заснув там і спав, як забитий, аж до ранку. 
   Середа, 15.Х. Пробудився досить скоро. Помимо того, що я зарився по шию в сіні, я змерз. Я зробив у стрісі дірку, яка була в сторону поля, і я не видів, що діялося в містечку. Було тільки чути, переїздили денікінські обози, дуже слабо було чути гарматні стріли. Я втратив надію на поворот нашого війська. Стало мені сумно, аж сльози потекли з очей. 
   Згадав моє молоде життя, пережите в біді і нужді. Було в сім’ї три сестри: Франка, Льонка, Маряна і двох хлопців, я і молодший брат Ясько. В нас було тільки кілька моргів поля. Тато заробляв пару корон на місяць за те, що був громадським писарем. Тато розумів значення науки і тому, що я добре вчився, по закінченні чотириклясової школи в нашому селі, післав мене до української гімназії в Тернополі. Щоби вислати мене в люди і полегшити решті родини життя, поїхав на заробітки до Канади і час від часу присилав матері кілька десяток американських долярів. Його допомогу і мою науку перервала війна. Закінчив я тільки 6 кляс гімназії, був вдома, як вибухла війна, прийшли москалі і були в нас до 1916 року. Вони залишили наше село, а за ними прийшли наші січові стрільці і гналися за ними попри наше село через Пузину до села Збриж над Збручем, і там затримався фронт. Під москалями була ще більша біда, ніж за Австрії; не було навіть солі чи нафти. По приході австрійців покликали мене до асентерунку – мені минуло 18 років. Я був здоровий і мене забрали до війська. Пригадався рекрутський вишкіл в Гогенштадті на Моравії. Комендант мойого цуґу поляк лейтенант Ґавліковскі рекомендував мене до офіцерської школи в Еґерсдорфі, яку закінчив в ранзі фенріха. Бої на італійському фронті, розпад Австрії, поворот до Галичини та зголошення до нашого війська в Станиславові, де мені признали ранґу хорунжого. 
   З цієї роздуми пробудив мене рух денікінців по вулиці і їхні крики. Гуркіт в животі нагадав мені, що я вже другий день нічого не їв. З дірки в стрісі, крім залізної дороги, яка тягнулася через рівне зоране поле і високої могили, на якій час від часу видно було якусь людину, мабуть, денікінську сторожу, нічого не було видно. Коло полудня небо випогодилося і з хати вибігли діти й бавилися в саді. Чув я, що по подвір’ю швиндалися москалі. Щойно під вечір, як почав падати дощ, діти побігли до хати і не було чути москалів, я постановив зайти до хати. Лишив мою куртку, куплю і шапку в стодолі і крадькома, поміж стіжками, зайшов до хати. Спочатку подумали, що зайшов денікінець, бо в хаті було темно. Щойно як я сказав: «Добрий вечір», то хазяїн підійшов до мене, відповів цим самим привітом і попросив зайти досередини. Крім господаря, в хаті була ще старша жінка, молода дівчина і хлопець. 
   Я тихим голосом запитав господаря, чи міг би я його щось запитати, але щоби діти не пішли на дорогу і не розповіли про це. Він відказав мені, щоби я не боявся, я розповів хто я є, звідки прийшов і за ким шукаю. Господар зараз вислав на подвір’я хлопця, щоби стежив за москалями, і пішов годувати худобу. Хазяйка подала мені двоє зварених яєць, кусень хліба і казала, щоби я пішов назад до стодоли, і принесла мені туди глечик теплого молока. Заспокоївши голод і спрагу та впевнившися, що ніхто не йде до стодоли, виліз на сіно, помолився і подякував Господу Богові і Пречистій Діві Марії за опіку надо мною. 
   Четвер, 16.X. Пробудився раненько, зліз на тік, походив по ньому, щоби розпростувати хребет і затерплі ноги, крадькома глянув надвір, але скоро сховав голову назад, хтось ішов до стодоли. Це був хазяй, він почав оглядати розібраного воза, якого заховав в стодолі. За ним прийшла і хазяйка, принесла мені миску затирки з молоком. За хвильку ми почули, що хтось іде до стодоли. Хазяйка взяла оберемок сіна і вийшла. Показалося, що це був брат хазяйки, який прийшов розвідати чи їх не пограбували денікінці. Він, мабуть, почув нашу розмову, бо спитав її, хто є в стодолі. Вона призналася, що галицький солдат. Він сказав їй, що в нього є також один. Я виліз з-поміж снопів і вийшов на двір, привітався. Показалося, що цей солдат, який сховався в нього, був джурою четаря Бадлюка. Я просив його, щоби увечорі привів його до мене, щоби разом звідси втікли. Увечорі хазяйка дала мені печених бараболь і квасного молока, а хазяй привів Бадлюкового джуру. Він чомусь не приніс зі собою своїх речей, був перебраний за цивіля. Хазяй сказав, щоби ми не йшли до стодоли, а пішли в ту стирту соломи, де він ховався. Ми так і зробили. Ніч була холодна, я не міг заснути, зате мій спільник заснув скоро і почав хропіти. Я мусів його будити, бо боявся, щоби не почули москалі, яких вартівники ходили по вулиці. 
   П’ятниця, 17.Х. Раненько хазяйка принесла нам теплих балабухів і гладущик праженого молока. Це трохи розігріло нас і джура ляг дальше спати. Повторилося то само, що було вночі, але тепер він кашляв і харкав. Я жалував, що запросив його до себе. Хазяйка принесла речі джури від брата й ми пішли в стодолу. Увечорі джура пішов но гроші, які залишилися у брата хазяйки, але повернув з нічим, сказав, що бра г взяв ці гроші за харчі. 
   Я запитався, скільки хочуть від мене за прохарчування. Вони не хотіли нічого. Я подякував їм і рішився цієї ночі піти шукати своєї частини. Хазяїн не знав, в котру сторону відійшли наші солдати, але сказав, що пішли в північно-західну сторону. 
   Хазяйка зварила й подала нам велику миску бараболі, помащеної пахучою соняшниковою оливою. 
   По вечері ми почали збиратися до відходу, хазяїн взяв в руки мою мазепинку і запитався, чи не заміняв би її за баранкову папаху. З вдячности хотів дати йому як дарунок, але він витягнув зі скрині папаху, насадив її на мою голову, а мазепинку заховав до скрині. На дорогу дали нам ще буханку хліба, сушених грушок і соняшникового насіння. Хазяїн випровадив нас за город у поле, розказав, як і куди йти. Небо було захмарене, віяв сильний вітер. Я спитав його, з якої сторони віє вітер. Він відповів, що з півночі. Ми з ним попрощалися і пішли в північно-західному напрямі. Почав січи дрібний дощ. У розмоклому полі ноги почали стригнути по кістки. По якомусь часі дійшли до дороги, про яку казав нам хазяїн, дійшли до зрубу лісу, зайшли до буди трохи відпочити. Далі минули зруб і вийшли на стернисте горбовате поле. Наліво в долині почулося кілька стрілів, побачили заграву, ніби щось горіло, а направо почули гавкання собак, пішли туди. Дійшли до будинків. Як хазяїн казав нам, це було містечко Оратово. Переліз через пліт і підійшов до багатшої хати, застукав до вікна, почувся мужеський голос: хто гуркає і що в таку пізню пору хочуть? Я відповів йому, що нас є двох солдатів, чи не могли би в них переночувати. Він ще раз запитав, чи ми часом не євреї? Я сказав що ні, ми солдати. Відчинив двері, оглянув нас і запитав, де наше «ружйо»?
   Зайшовши досередини, я запитав, чому він питав нас, чи ми часом не євреї. Він сказав, що в містечку Оратово, яке межує з їх селом, живе багато євреїв, там заквартирували денікінці і почали їх грабувати, а вони почали ховатися по мужиках. Хазяїн спитав нас, хто ми, бо говоримо трохи по-їхньому, а не по-кацапськи. Я розповів, хто ми й звідки прийшли. 
   В хаті була ще жінка, обоє досить старшого віку, дітей в них не було. Жінка накраяла хліба й дала молока. Господар завів нас до ванькеру, приніс стілець, поставив його під вікно і показав, як його відкрити, щоби втекти, якби прийшли денікінці. Ми подякували йому, полягали на верети, якими він постелив підлогу, і накрилися ще одною веретою, а зверху кожухом. Було тепло й ми скоро заснули. 
   Субота, 18.X. Пробудилися раненько. Хазяїн, мабуть, зачув, як ми говорили, відчинив двері і покликав нас на сніданок. Хазяйка наварила пшоняної каші, вигорнула її у велику череп’яну миску подала дерев’яні ложки і ми стали їсти й поливати теплим молоком. 
   За той час хазяйка затягнула на себе якусь кожушину, голову закрутила хустиною і сказала що йде до містечка розвідати, що там діється. Скоро повернула задихана назад і сказала, щоби ми пішли з хати до шопи або стодоли і там десь сховалися, бо денікінці ідуть хата від хати і шукають за євреями. Вони вже недалеко. Ми побігли до стодоли, вилізли на саму гору, за нами прибіг хазяїн і приніс наші речі. Ми накрилися снопами проса і чекали. Я чув, як денікінці зайшли до хати, трохи побули і пішли. Я сидів і дрімав скулений. Під вечір зліз надолину, походив по тоці, підійшов до передніх дверей, а згодом до задніх. 
   Повітря пахло осінню, на городі видно листя зі зрубаної капусти і ще невикопаних буряків. За городом паслася худоба, подував легенький вітер і роздував листям, сонце поволі заходило за недалеким лісом. Подивляв красу заходячого сонця. З задуми пробудив мене джура. 
   В цей час рипнули передні двері і до стодоли зайшов якийсь мужик. Він сказав, що він сусід нашого хазяїна, щоби ми не боялися. Він приніс нам буханку хліба і гладущик свіжого молока. Хазяїни кудись пішли і просили його, щоби він пильнував нас і дав знати, як би сюди йшли денікінці. 
   Незадовго стемніло, я почув, що наші хазяї повернулися. Ми зайшли до хати. Я просив, щоб хазяй показав дорогу, куда нам іти до наших. Ми вийшли за стодолу на город і там він показав дорогу до села Животівка. Він видів, як туди втікали наші частини. 
   Ми пішли в поле, щоби обминути хати, де могли бути денікінці. Замість вийти на дорогу, ми зайшли в мочари. За мочарами по лівім боці почув форкання коней і, що могли там бути денікінські вартівники, почав прислухатися, чи не почую розмови. Тим часом джура почав кашляти і пчихати. Я наказав шепотом, щоби перестав, бо зрадить нас, він не переставав, тоді я вдарив його в лице рукою. Він розплакався і нарікав, чому пішов зі мною Я сказав, що він може вертати туди, де йому було добре. Забрав від нього хліб і пустився переходити мочари; джура йшов вслід за мною. Перейшовши їх, пішов у другу сторону, звідки було чути форкання коней. Трохи дальше вийшли на дорогу, яка мала іти до Животівки. Почули гавкання собак. Осторожно підійшли до першої хати, я постукав кілька разів у вікно, ніхто не відозвався. У другій хаті голос запитав, хто гуркає і чого від них хочуть в таку пізню пору. Я сказав, що ми вертаємо додому з плєну, зблудили з дороги, чи не могли би в него трохи відпочити до ранку. Ми зайшли досередини. Хата була мала і досить бідна, він з жінкою спали на прічі, а троє малих дітей на печі. 
   Я запитав його, чи є в селі денікінці. Він відповів, що вони є в Оратові. Там живуть євреї і вони пішли туди їх грабувати. Ми сіли на лавку, з’їли свого хліба й попили водою. Хазяїн пішов, я ліг на лавку, а джура на землю під лавкою. 
   Неділя, 19.Х. Ми пробудилися досить скоро. Ми думали, може хазяї схочуть піти до церкви. Показалося, що в цьому селі не було церкви, вони ходили до Оратова, але там тепер денікінці. 
   Хазяйка почала варити борщ. Вона наповнила дві великі миски. При одній сіла вона зі своїми трьома донечками, а хазяй і нас двох присілися до другої, м’ясо залишила на «десерт». Такого смачного обіду я вже давно не їв. 
   По обіді сиділи ще трохи за столом, лускали сім’ячко, хазяй нарікав на гіркі часи, які прийшлося їм переживати за час війни, якої кінця не видно. Я вийшов надвір. Повівав легенький холодний вітерець, роздував жовте листя в саду, по стерни снувалося бабине літо, на полі паслися коні і худоба, діти палили вогонь і скакали через нього. Нагадалися мої дитячі літа, коли я так само забавлявся з моїми ровесниками в нашому селі. Хотілося бодай забути про те, що діялося зі мною тепер. Сів під стодолою і вигрівався до сонця. Нараз холодом вітру розбудило мене з моїх роздумів. Я пішов до хати. В хаті застав чоловіка, який представився, як економ з тутешнього фільварку. Він прийшов просити нашого хазяїна, чи не прийшов би взавтра помогти молотити. В розмові з ним довідався, що він поляк, а також що цей фільварок був власністю якогось польського поміщика, що ці землі належали до Польської Речипосполитої і по війні може назад повернуться до неї. Почувши це, я майже не вхопив його за горло. 
   Я спитав господаря, чи не знає когось, де б ми могли переночувати ще одну ніч. Він пішов розвідати. Повернувшись, показав хату по другій стороні потока. Ми подякували йому і його жінці. Коло фіртки на подвір’ю стояв старшого віку чоловік і чекав на нас. Наш новий хазяїн був багатший, хата була досить велика, входилося до сіней, там була комора, а по боках було дві кімнати, одна, яку в нас називали «велика хата» для святочних гостин, а друга для кожноденних потреб і спання. Хазяйка чекала нас з готовою вечерею. 
   При вечері сказав їм, що хочемо якнайскорше дістатися до нашої частини, яка, як нам казали, мала би бути в Дашеві. Господар по вечері пішов розвідати, бо чув, що один з його свояків збирався власне їхати туди, завести харчі для своїх знайомих. Як повернув, то сказав, що цей свояк може нас взяти, тільки щоби ми повідчіпали наші відзнаки, щоби виглядали на «плєнних», які вертають додому. Нам не треба було відчіпати наших відзнак, ми позбулися їх уже перед тим. 
   Понеділок. 20.Х. Встали раненько разом з господарями. Я попросив, чи нема в нього бритви, бо вже минув тиждень, як ми голилися. Господар витягнув бритву, мило і квач, ми зачали голитися, а він вийшов обійти худобу. За той час як ми голилися ґаздиня зварила кулеші, спражила молока і дала нам снідати. Поснідавши, я натяг на себе куртку, а чура шинелю, розпрощалися з хазяйкою і пішли з нашим провідником до чоловіка, що мав їхати до Дашева. Він вже чекав на нас з готовим возом. Посідали втрьох і вже мали їхати, як підійшов хазяїн, в якого ми ночували, подав мені клубок і сказав: це вам на дорогу перекуска, як зголоднієте. Я зіскочив з воза, обійняв та поцілував старенького і стиснув руку на прощання. Побіг за фірою, яка вже зачала їхати. Десь коло полудня переїхали ми цих 12 з гаком верстов і дісталися до Дашева. І так по тижневій розлуці добилися назад до нашої сотні, яка була в складі II Бриґади, III Корпусу під командою генерала Антона Кравса, що 30 серпня 1919 року здобула Київ.
