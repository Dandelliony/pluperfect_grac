Мій дорогий, мій любий,
мій коханий друже Михайле Михайловичу!
Як засмутив, якого жалю завдав мені Ваш лист, те, що Ви все почуваєте себе негаразд, все нездужаєте. Але не тратьте, мій дорогий друже, надії. Ви будете здорові, Ви мусіте бути здоровим і не журіться, що зараз не в силі працювати, як працювали, хто зможе працювати, коли слабий. Але, дасть Бог, подужчаєте, знов дасте нам і радість, і втіху, і науку Вашими творами. Але зараз треба боротися з хворобою. Треба лічитися у добрих лікарів. Ів[ан] Васильович] Фаворський тільки що повернувся з Криму.
Сьогодні я їду до нього, і я певен, що Іван Васильович] поїде до Вас, як тільки почує, що Ви нездужаєте, я певен, що його поради допоможуть Вам, бо я не знаю лікаря, який так уважно і так вдумливо та сумлінно відносився до своїх пацієнтів. За гонорар не турбуйтеся, бо, знаючи Ів[ана] Васильовича], я певен, що він не схоче, не зможе по своїй совісті брати від Вас гонорару, певен, що для його буде радісно виконати перед Вами обов’язок українця і читача, а перед Україною обов’язок вилічити її кращого сина!
Ви знаєте, дорогий Михайле Михайловичу, що я пишу те, що думаю, більше, що чую всім серцем.
Юлія Володимирівна] все нездужає, в неї щодня здіймається температура до 37,2-37,7, і її морозить, і ніхто не знає, через віщо. Кілька день перед сим в лікарів з’явилося підозрення, чи немає чого в крові, але дякувати Богові, аналіз не показав там нічого лихого...
Я просидів в Сидорівці коло 2 тижнів, вираховував счета для продажі, а повернувшись сюди, кілька день зранку до вечора морочився з складанням запродажньої, але нарешті запродажню таки зробили.
Правда, достанеться мені ще поклопотатися з сім проізводством і з купчею ще з місяць, але впісля це діло вже увільнить мене. Через сі клопоти вибачте, голубе, запізнився вислати Вам гроші і тільки сьогодні перевів їх телеграфно.
Дорогий Михайле Михайловичу, я певен, що Ів[ан] Васильович] Фаворський поїде до Вас, і сповіщу Вас телеграмою, коли се буде, але, якби, несподівано, йому не можна було поїхати, може б, Ви таки приїхали сюди порадитися з ним. Спасибі Вам за бажання мати мою фотографію. Вишлю її Вам завтра, бо сьогодні не маю такого конверта, щоб вона помістилася. Не дуже я тільки на їй похожий на себе, але кращої зараз немає. Спасибі Вам за всі Ваші добрі і гарні слова для мене і Юлії Володимирівни. Щиро вклоняюся Вірі Устиновні і бажаю і їй, і Вам насамперед, щоб Ви були здорові, а там і усього-усього кращого. Міцно Вас цілую.
Ваш В. Леонтович