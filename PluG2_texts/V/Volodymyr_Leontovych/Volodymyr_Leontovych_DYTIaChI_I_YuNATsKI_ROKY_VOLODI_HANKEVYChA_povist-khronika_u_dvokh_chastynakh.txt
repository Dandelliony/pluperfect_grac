ДИТЯЧІ І ЮНАЦЬКІ РОКИ ВОЛОДІ ГАНКЕВИЧА
Повість-хроніка у двох частинах
І.	Частина
ДИТЯЧІ РОКИ ВОЛОДІ ГАНКЕВИЧА
Жнива кінчалися, та Михайло Павлович Ганкевич, власник маєтку при хуторі Сотниківці на Полтавщині, мав ще багато господарського клопоту, бо управителя не наймав, а порядкував економією сам з прикажчиками.
Того дня виїхав він на степ з самого ранку і не мав часу аж до обіду повернутися додому, а як і повертався, то й на дорозі, вже в самій економії, затримували його кілька разів і прикажчики, і майстри. Кожному треба було відповісти на його запитання та дати наказ.
А сьогодні це нервувало Михайла Павловича, бо жінка була вагітна на останніх днях і на догляді самої акушерки, яку для тієї оказії вже кілька день привезено з повітового міста. Воно й річ звичайна — за тих часів родини не вважалися за щось особливе; народжувалося тоді і в панів по багато дітей, то й не було звичаю кликати на родини лікаря, та все ж таки все в руках Божих... В жнива не поїхати на поле не можна було, але й у полі Михайла Павловича обсідав час від часу неспокій, хотілося швидше повернутися додому, та як на те — все хтось чи щось затримувало, і за клопотом неспокійні думки вгамовувалися...
Робітники пішли вже на обід, і, нарешті звільнившись, Михайло Павлович поспішився додому. Спинивши коня біля рундука, він швидше скочив з своєї брички на ресорах, якою завжди об’їздив степ, тоді замотав віжки на гачок, навмисне для того прироблений ззаду брички, і в надії, що його чалий арден сам спокійно піде до стайні назустріч хлопцеві, що вже біг звідти, щоб перейняти та випрягти коня, швидко пішов у хату.
З рундука, цебто з так тоді званого чорного ходу, вступ був до довгих сіней, а з них, у самому кінці з правого боку до широченного коридору, що йшов вподовж сливе всіх горниць аж до крайньої кімнати, що прозивалася «залою», а з коридору і праворуч, і ліворуч було по кілька дверей до інших кімнат будинку.
На дверях із сіней до коридору стрінула Михайла Павловича жінка років сорока, старша служниця, що порядкувала молодшими служницями та доглядала за порядком у горницях. У відміну від молодих дівчат, що їх іменували тільки на ім’я, старшу служницю іменовано і на ім’я, і по батькові — Тетяною Тихонівною.
Тетяна Тихонівна — білява, маленька, сухорлява жінка з замкненим виразом обличчя, вдягнена в кохточку та спідницю темних кольорів, але в червоному очіпку, привітала Михайла Павловича, кланяючись, та поздоровила з приємною усмішкою:
— Поздоровляю, Михайле Павловичу, з сином. Нехай здоровий та щасливий росте...
—	Дякую, Тетяно Тихонівно, а як пані? — стривожено спитав Михайло Павлович, почуваючи ніяковість, що при тій нагоді не був дома.
—	Дякувати Богові! Здається, все благополучно.
—	Дякувати Богові! А коли ж це сталося?
—	Та ось, тільки ось...
Не спиняючись уже, щоб приймати поздоровлення від усіх слуг, яких ще не зустрів доти, а лише на ходу їм дякуючи, Михайло Павлович швидко пішов до кімнати, де лежала дружина на широкому подвійному ліжку з червоного дерева, і нахилився до неї.
Вона лежала бліда з заплющеними очима, але, почувши кроки чоловіка, на хвилю глянула на нього та привітно всміхнулася. Після мук, які стерпіла, відчувала тепер якусь радість визволення, дарма що була ще зовсім знесилена та змучена.
Михайло Павлович тихенько відійшов і, викликавши акушерку до сусідньої кімнати, розпитувався в неї про стан здоров’я жінки.
—	Та не непокойтеся, — засміялася та, — усе гаразд, усе як звичайно.
Заспокоєний та розпитавши, чи не потрібне ще щось тепер для жінки, схотів він нарешті подивитися на свого нового нащадка. Не було для нього це дивом, як за першої, може, ще другої, дитини. Досі було в нього вже шестеро дітей. Правда, з них троє померли, але троє, двоє синів та дочка, дякувати Богові, були живі, і тому недовго придивлявся він до цього нового третього хлопця, що сьогодні прийшов між їхню родину.
Дитина не справила на батька особливо приємного враження: маленьке, зморщене, червоне та дуже кирпате, воно ворушилося в пелюшках, силкуючи вимотати рученята та ноженята, та крутило головою, а темні очиці пильно дивилися на все, неначе усьому дивуючись. Мабуть, буде негарне, — подумав Михайло Павлович і, не барячись коло сина, пішов до їдальні та загадав, щоб йому дали вмитися, а тоді й обідати, бо справді виголодався.
Третього дня, коли породілля трохи одужала, порадившись щодо хрестин, ствердили вони з Михайлом Павловичем давню свою постанову, що, коли народиться син, найменують його Володимиром, бо в обох були
брати Володимири — на їхню честь, а за кумів покличуть чоловіка однієї з сестер Михайла Павловича, пана Лободу, та другу його сестру — паню Криницьку, бо обоє вони мешкали недалеко.
Тоді не було звичаю пишно справляти хрестини та запрошувати на них гостей. Послали тільки нарочних верхівців з листами до майбутніх кумів, просячи їх приїхати хрестити на такий та такий день.
Ще в переддень, надвечір, поприїздили куми, а вранці другого дня послано фаетона по панотця до села, де була церква, за сім верств від Ганкевичів. У панських родинах не возили дітей хрестити до церкви, а запрошували панотця до себе додому. По відправі в церкві приїхали панотець Ігнатій та отець-диякон Харитон. Вони обидва сиділи поруч у фаетоні, а паламар, хоч і було ще вільне місце на передній лавочці, сидів на козлах поруч із кучером. Панотець та отець-диякон пройшли в горниці, а паламар поніс за ними ризи та все потрібне до відправи, а тоді пішов поки що пересидіти до буфетної кімнати. Хрестини відбулися в залі українським звичаєм, без занурення у воду, а обливаючи дитину свяченою водою зі склянки над тазом (мідницею). Економічні службовці, хто був вільний, і дехто з селян поприходили до горниць послухати відправу, помолитися та й подивитися. По хрестинах трактовано їх та всіх робітників на кухнях добрим обідом та горілкою. Порядкував та частував там один з прикажчиків. Подавано борщ із свининою, вареники з сиром та сметаною, а ще на закуску солодкі шуляки з маком. Прикажчик увесь час обходив столи з пляшкою, частуючи. Люди розуміли, що сам пан не може до них прийти привітатися, бо мусить панотців та кумів гостити, і були вдоволені. А старий дід Пилип, встаючи з-за столу, перехрестившись, мовив: «Так оце я, дякуючи паничеві — нехай здоровий росте — цього року на Спасівку двічі заговлятиму».
А в горницях панотець, скінчивши відправу, сказав коротеньке побажання новохрещеному, а Михайло Павлович попрохав панотців та кумів до обіду, а паламаря гостила Тетяна Тихонівна у буфетній. Сам Михайло Павлович не пив нічого, хіба півмаленької скляночки червоного вина, зате кум охоче вживав усіх трунків та частенько звертався до панотців із чаркою та примовками.
Та отець Харитон був помітно чимсь заклопотаний, усе поглядав на господаря, неначе збираючись щось сказати, і нарешті звернувся до нього зокрема, нахилившись через стіл та силкуючись вимовляти неголосно.
— Чи ви, Михайле Павловичу, на озимину вже оборалися? — спитав він.
- Ну, а як би то ні? То тільки селяни все одволікають оранку, а воно негаразд.
—	Отож бо й воно, — зітхнув отець Харитон. — Я, знаєте, і кохаюся в господарстві, і рута у нас мала, на мій пай тільки сім десятин упадає, що б там, здавалося б, і орати, а й досі не оборався. Худоби нема, наймитів не наймаю, а парафіяни в нас... Бог з ними: нікого не вблагаю, щоб своєму отцеві-дияконові поорали. І казав, і умовляв, ніхто не послухав. Колись-то воно не так водилося. Проїздив я оце повз ваші ріллі... Краса! От і зважуся вас попрохати, — може, була б ваша ласка, прислали б плужка і мою толоку зорати, там її на три опруги, та й годі.
—	Добре, отче Харитоне, завтра пришлю...
Панотець Ігнатій саме щось весело розмовляв з кумом і вже ніс чарку до рота, але почув таки, про що балакає отець Харитон, та, поставивши чарку, звернувся й собі до Михайла Павловича.
—	На озимину я вже оборався, та ви, Михайле Павловичу, пришліть і мені плужка, спасибі вам, на ярину зорати. Я вже позвозився, загодя поорати краще, земля дужче перегорить. А у вас же волівні, сам бачив якось на вашому полі аж до 20 плугів, та по три пари, і воли, як королі...
—	Добре, панотче, пришлю.
—	От і спасибі! Тепер я спокійний, не треба буде отим хамам кланятися. На кого ж, як не на вас, нам сподіватися? У нас у парафії тільки й панів, що ви та генерал. Так у генерала в самого у господарстві все шкереберть. Свічка вам свій маєток у посесію здав, а Хведір Кирилович та Олена Іванівна слабосилі.
—	З неділі плуги у вас будуть, отче Ігнатію.
—	Ну, спасибі! Тільки пришліть уже таких волів, як я у вас бачив, щоб добренько поорали... — додав панотець, щоб позбавити Михайла Павловича можливосте злукавити.
—	Не бійтеся, волів добрих пришлю, — засміявся той, — своїх, не чужих, а щоб добре орали, то вже самі доглядайте, панотче. Я вам їх приручаю, а їм накажу, щоб вас слухалися!
—	Та то вже доглянемо! — вдоволено відповів панотець, знов беручи чарку та повертаючись до кума.
Панотцеві зручніше б розмовляти з генералом про кожну свою потребу. Генералова економія саме коло церкви, і, якби він не послухав, панотець знайшов би десь робочої пори, найкраще у молотьбу, якесь маленьке свято серед тижня та й звелів би раненько дзвонити до церкви. От робочі й не пішли б на роботу, а прогаяти день у молотьбу — багато важить. Так не можна ж усе на одного наполягати, а економія Михайла Павловича від церкви 7 верстов, дзвони не дзвони, ніхто не почує. Не раз умовляв уже панотець Михайла Павловича спорудити доброго дзвона, в усьому слухає, а цього зробити не схотів. Добре хоч те, що Михайло Павлович Божому храмові відданий — ніколи не відмовляє, як духовні особи щось просять...
За обідом, кавою та чаєм сиділося та гомонілося довгенько. Вже так як годин у п’ять зажадав панотець додому їхати. Звелено запрягати. Михайло Павлович подякував панотцеві десяткою, отцю-дияконові троячкою, а паламареві — карбованцем, та ще виніс паламар з комори два повні лантухи: один з борошном, другий з усячиною. Той, що з борошном, ув’язав ззаду фаетона, другий поставив на козли між собою та кучером, а в ногах, між панотцем та отцем Харитоном умостив кіш з грушками та яблуками. Стало тісніше сидіти та невигідно...
Пані Ольга Василівна дітей не годувала сама. Тоді в панських родинах велося наймати на те мамку. Все знаходилось якесь пояснення: або молока у панії мало, або недобре. А Ользі Василівні ніколи було б увесь час з дитиною панькатися. Вона дуже до господарства упадала, і то не до самого хатнього, а й чоловікові у його справах допомагала. Знайшли для малого Володі мамку — з сусіднього села. В неї хлопцеві вже п’ять місяців було, то й погодилася свою дитину матері на догляд покинути, а Михайло Павлович послав бабі свою корову та паші для неї, щоб дитині більше молока було.
Через рік передано Володю на догляд няні, а ще через рік народилася у Ганкевичів дочка Соня і, щоб звільнити для неї місце, Володю переведено до дальшої кімнати, де тепер містилися тількип бонна з сестрою Олею. Більші ж брати почали вже вчитися і мешкали тепер на мезоніні разом з учителем-французом, паном Ляссом. Няня і надалі залишилася коло малих дітей на поміч бонні.
З перших трьох років не лишилося у Володі жодних спогадів ні про що та ні про кого. Навіть няня, що весь час була коло нього, згадувалась, як у тумані, не пам’ятав і того, як сталося, що няня десь поділася з їхнього дому, хоч це трапилося, коли йому пішов уже п’ятий рік. Не знав, чи вона вмерла, чи пішла додому. Самий вигляд няньчин — маленька, суха, похилена, з обличчям густо покресленим зморшками — тільки тьмяно уявлявся йому, як бува на малюнку сучасних нам мистців: перше враження наче нагадує змальовану річ, наче подібне до неї, але подробиці затерлися або замазалися.
Небагато залишилося в пам’яті і з четвертого року життя. Тепер спогади були яскраві й виринали вони зненацька такі живі, що неначе знову перебував ті дитячі враження, хоч тоді в дитинстві не все розумів їх значення. І дивно часом затримувалася згадка про щось незначне, про події, які, здавалося б, не могли загострити враження, а з ним і пам’ять. І дорісши, не міг ніколи зрозуміти, чому вони не пішли в непам’ять, як багато інших.
Так, згадувалось...
Чудовий весняний ранок. Увесь сад у квітках, в яро-зеленому листі, ще не опала роса, і на траві та на квітках блищать краплі, як дороге каміння. День у зелених хвилях, що, мов водопад, ринуть із розлогих кленів, покрикує іволга, з дальшого кутка саду чути кукає зозуля. Бонна з нянею десь загаялися, а Володя, хоч і не дозволялося йому без їх виходити з горниць, вийшов у сад і наче сам себе бачить, як іде весь осяяний сонцем, не знає куди та по що, широкою алеєю, понад якою з двох боків тягнуться кольористі та пахучі килими тюльпанів і нарцисів, аж до бесідки (альтанки). Це зовсім близько від горниць, та йому здається, мов зайшов дуже далеко, і вже ворушиться в ньому якийсь неспокій...
Але щось тягне далі... Зайшовши за бесідку, звідки не видно вже горниць, спинився зачарований буянням життя, що його відчував у всьому— в траві, в деревах, у гудінні бджіл, у тріпотінні крилець метеликів... Постояв у задумі і замислений звернув у бічну алею, яка близько завернулась, гублячись серед кущів калини та малини, між якими квітли вишні та сливи, а за рогом, над самим Володею, дві високі розлогі черемшини, облиті, як молоком, китицями білих квіток, сповняли повітря солодкими пахощами. Не раз ходив він із старшими по цій алеї, та тепер усе, здавалося йому, виглядало інакше, а сам себе почував так, неначе загубився серед моря квітчастої зелені. Не чути було ні людського гомону, ні людських кроків, чітка осяйна тиша, пронизана якимсь дивним, ледве чутним шамотінням, що знаменувало присутність скрізь довкола таємничого життя... В задумі та нерішучості стояв Володя під білими черемшинами, і враз учулося йому, наче десь тут близько чийсь голос покликав його: Володя! Голос якийсь незнаний — не нянин і не боннин, а молодий та гарний. Здивований, оглянувся довкола, зазирнув у ближчі кущі і враз почув себе моторошно. Ще не злякався, але відчув неспокій і трохи швидше, як завжди, пішов не далі, а назад з цієї зачарованої пущі. Злякався дужче, як уже вийшов із неї, і побіг до бесідки і далі до горниць...
Згадувалося ще:
Був день маминого народження. Воно святкувалося влітку. Ще звечора наїхало багато гостей, ночували у Ганкевичів. Діти, як завжди, посхоплювалися рано, раніше дорослих. Володя вдягнений у новеньке убрання, і воно дуже йому подобається: штанці з чорного єдвабу, верхня сорочечка шовкова темно-вишневого кольору, підперезана пояском з китицями. Старшу сестру теж красно вдягнуто, і бонна веде їх обох поздоровляти маму. Вона вже встала, і вони знайшли її в залі. Хоч їдальня у Ганкевичів велика, та коли гостей багато, обідають та п’ють чай у залі. Вподовж залі розставлено два довгі столи, застелені білими, як сніг, скатерками. Коло причілку одного з них на окремому стільці блищить величезний самовар та кухоль із кавою. На причілку столу на великій мальованій таці (Володя добре її пізнає, бо вона йому дуже подобається, на ній намальовано: йде дощ, блискають блискавки, під великим дубом збились і горнуться одно до одного хлопчик і дівчинка, біля них кілька овечок, вдалині видно село) склянки та чашечки. Скрізь на столах китиці квіток у гарних та штучних глечиках, таці з солодким печивом, посуд із сметанкою та маслом.
Все це виглядає так гарно та святочно, що діти, задивившись, на хвилину забулися, що треба йти поздоровляти маму. А мама, теж красно прибрана й весела, привітно розмовляє з двома гостями, що саме ввійшли та вітали її з святом. Бонна, нахилившись, нагадала дітям, що треба йти до мами, і вони приступили до неї з почуттям, що виконують важливий та приємний обов’язок, трохи соромлячись. Ставши перед нею, чемненько повторювали ті слова, яких перед тим у дитячій кімнаті навчала їх бонна, іноді трохи затикувалися, згадуючи, як треба казати, бо боялися, щоб не помилитися.
Мама, привітно усміхнувшись, поцілувала дітей у голову, а вони її в руку, а тоді з почуттям радости і від того, що добре виконали нелегкий обов’язок, і від маминої любови, що відчували в її поцілунку, пішли обдивлятися незвиклу обстановку кімнати, яка, хоч і була подібна до тієї, що її бачили вони щодня, та була значно краща.
Залишилася в пам’яті згадка про одну подію з нянею та ще про таку, якої Володя не міг розуміти, але пам’яталися і дрібні подробиці:
Їде Володя з бабунею і нянею в кареті до церкви в те село, звідки няня родом, і де маєток сусіди Ганкевичів — генерала. Бабуня і Володя сидять на кращих місцях — задніх, а няня на передній лавочці. Чому, Володі не впадає це на думку. Спека й курява, давно дощів не було. Вже недалеко до церкви проїздять понад яром, а за яром генеральська толока, і видно круте узгір’я, що спадає до яру, а на ньому йде до води якась череда. Тільки через багато років, згадуючи розмову, що з того почалася, зрозумів Володя, що череда була селянська, і за попас її на толоці селяни одробляли генералові, але розмову запам’ятав тоді до дрібниць.
—	Ох, лихо людське, — зітхнула няня, журно хитаючи головою. — Он яка толока чорна, худоба чисто голодна, а за неї одробляти треба...
Помітив Володя, що бабуня зхмарніла, розсердилась чомусь, губи дужче стулилися. Перегодом гостро відказала:
—	Авжеж, на збої та ще на узгір’ю ніде паша не ростиме, та ще в сушу. А як на рівному — тобі ж не видко.
Нічого не зрозумів Володя, в чому їх незгода, та що няню любив дужче, то й почував себе на її боці, бо жалів, що бабуня на неї сердиться.
З усіх, кого Володя знав до трьох років, найясніше згадувався йому німець Фердинанд Францович Венчир. Один із найбільших землевласників Полтавщини викликав Фердинанда Францовича з Німеччини оголошенням у часописах за бонітера до своєї шльонки. Прослужив Вен-чир у того пана тільки рік, та чи не вподобав там сам, чи обридла тому панові думка, якою було захопився поліпшувати свою отару, тільки через рік Фердинанда Францовича розрахували (відправили), і він мусів шукати десь нової посади. Годився тепер і на меншу платню та поступив знов за бонітера у Сотниківську економію.
Було йому тоді вже коло п’ятдесяти років, а в вигляді його було щось хворобливе. Обличчя, хоч і обколисте та не худе, відбивало зеленкуватим коліром, шкіра на ньому наче зморхла, по ній почеркалися подекуди глибокі зморшки, а очі дивилися сумовито.
До чужинців у нас і уряд, а за ним і пани та інтелігенція ставились із більшою пошаною, ніж до своїх людей того стану. Може, тому, що звичаї свої наше панство взяло в значній мірі з чужих країв, і небагаті та незначні службовці з чужинців трималися приблизно тих самих звичаїв, як і наші пани: вдягалися в європейський одяг, їли виделкою, носили прасовані комірці і т. д., та й ті, хто мали меншу за середню освіту, були не менше освічені, як багато з наших панів. Може, через те й становище службовців-чужинців було по економіях краще, ніж становище службовців своїх. Так було і з Фердинандом Францовичем у Сотниківці. На помешкання йому була призначена окрема кімната у флігелі (офіцинах), пани здоровкалися з ним за руку, а харчувався він разом із ними за одним столом і для того приходив у певні години до горниць, хоч, правда, місце, призначене йому при столі, було з краю стола, поруч із дітьми.
Та Фердинанд Францович прийшовся в родині Ганкевичів до мислі. Незабаром господарі відчули до нього повагу та приязнь, а діти так і липли до нього. Він і сам дуже любив дітей і, сидячи за обідом поруч, усе щось потиху гомонів із ними, проказував цікаві казки, або розповідав про різні країни, про різних звірів, птаство та рослини, які є на землі і т. д. Діти слухали його з великою цікавістю, перепитували, часто не могли стриматися, щоб не висловити голосно свій подив, та непомітно для себе підхоплювали деякі німецькі слова, а по обіді не хотіли відпускати від себе Фердинанда Францовича, обступали його з усіх боків та прохали його не йти від них.
Спостерігши це, Ганкевичі запросили його вчити за додаткову платню двох старших синів німецької мови. Фердинанд Францович погодився. Певно, чув або читав він щось про нові методи навчання дітей і не нудив їх довго над книжкою, а ходив з ними по саду, в степ, збирав різні рослини і разом із ними складав гербарій, увесь час розмовляючи по-німецьки. Та меншими дітьми тішився він ще, мабуть, більше і в вільну годину часто бавився з ними, хоч вони й не були його учнями.
І діти завжди радо вітали його та, де б не побачили, бігли до нього цілою юрмою, не слухаючи ні бонни, ні няні, які не раз почували досаду, що діти горнуться до німця дужче, ніж до них. Та дитячим радощам не було вже впину, коли якось Фердинанд Францович прийшов, несучи на собі ось таке велике, що самого не було за тим видно, а заразом і дивне: строкате — червоне, синє, золоте, так що діти не могли вгадати, що б то могло бути.
Вони так і посипалися йому назустріч, голосно питаючи всі разом, що він несе, а Фердинанд Францович, всилу випручавшись зі свого вантажу, поставив під стінку два величезні кольористі трикутники, біля яких тяглись ще довжелезні волохаті синьо-жовто-червоні хвости і, одсапу-ючись, промовив, що то два змії, яких він по обіді пустить літати...
Це викликало правдивий зрив радощів. Діти плигали, кричали, плескали рученятами, пискотіли. Всилу їх вгамували та повели обідати, але й за обідом вони весь час мріяли, хвилювались, зверталися до всіх, щоб висловити свій подив перед такими великими та гарними зміями, а Фердинанд Францович ховав привітний усміх у своїх вусах.
Змії літали напрочуд високо й гарно, та за ними незабаром прийшли ще знаменитіші дарунки. Через якийсь час Фердинанд Францович приніс дві чудові гармати з дерева, на колесах, пофарбовані начервоно, які надзвичайно добре стріляли горохом на два, а то й три дитячі кроки наперед себе.
Дальший дарунок був ще цікавіший. Рано по весні, коли порозстава-ли сніги і за садом у степу велика озерявина була повна води, а по ній вітер гонив хвилі, наче по ставу, Фердинанд Францович приніс дітям корабель, справжній корабель, так як три чверті аршина завдовжки з трьома щоглами, на яких висіли паруси й канати. По боках, попід облавком блищали вікна. Все, як у справжньому, а може ще й краще, бо діти ніколи не бачили справжніх кораблів, а тільки малюнки з кораблями. Пішли на озерявину, Фердинанд Францович вивірив, звідки дме вітер, пристроїв відповідно тому паруси і пустив корабель на воду, і він поплив аж до протилежного берега.
Після першого зриву радощів Володі заманулося поставити на корабель гармату й своїх олив’яних солдатів, та скільки не вмовляв Фердинанд Францович, що гармата завелика для корабля та може його потопити, Володя не хотів йому йняти віри та чіплявся з своїм проханням. Йому в уяві малювалося особливо принадно, як попливе корабель на війну, як здійметься стрілянина та скінчиться славною перемогою. Він десь бачив щось таке на малюнку.
Фердинанд Францович не міг відмовити дитячим благанням. Довго вовтузився він, приміщуючи на кораблі все, що бажалося Володі, так, щоб не було небезпеки, і пустив його плисти у повному озброєнні. Та коли корабель доплив на середину озерявини, вітер його похитнув, гармата ссунулася у воду та потягла за собою і солдатів. Побачивши те, Володя похолов та аж зайшовся. Ледве його вгамували, переконавши, що солдатів можна буде розшукати, як спаде вода, а гармату таки прибило до берега, і її витягли з води. Та настрій був уже знівечений. Весела забава скінчилася жалями та плачем. Володю гнітило щось подібне до розчарування у вартості корабля та до почуття своєї винности за те, що сталося. Треба було вертатися додому.
Тоді ще ніхто не помічав, що Фердинанд Францович нездужає. Він усе марнів, а згодом почав обзиватися біль у його в шлунку дедалі частіше й тяжче. Фердинанд Францович не хотів турбувати чужих людей своїм лихом і довго крився з своєю хворобою. Зціпивши зуби, відлежувався у своїй хаті, а як було треба, таки йшов на службу, чи до дітей, чи в кошари. Не звертався і до лікаря, бо до лікаря треба було б їхати аж до міста, а може й не дуже звірявся на медицину. Лікувався сам, чим надумався, та дедалі йому все гіршало, і він уже не міг затаїти від людей свої страждання. Помітили це й Ганкевичі та знепокоїлися: пані звеліла кухареві готувати для Фердинанда Францовича особливу дієтну страву, а Михайло Павлович, коли приїхав лікар, викликаний до когось з родини, попрохав його оглянути й Фердинанда Францовича.
Лікар пішов до нього у флігель, а повернувся споважнілий, та неначе стурбований.
—	У недужого в шлунку якийсь опух; найправдоподібніше... рак, — сказав він.
—	Що ж робити?
—	Якщо це так, то що ж тут зробите? Така хвороба. Роблять операцію, тяжку й небезпечну і без надії на добрі наслідки...
—	Що ж ви йому сказали? — спитав занепокоєний Михайло Павлович.
—	Ну, як усе в таких випадках кажеться. Сказав, що хвороба в нього мені здається тяжкою. Порадив поїхати до Києва, щоб оглянули ще професори, а поки що дав ліки, які трохи втишуватимуть біль...
—	А він?
—	Здається, догадується, що йому зовсім зле. Прохав сказати правду, бо, як так, хоче їхати додому...
Коли від’їхав лікар, прийшов Фердинанд Францович. Цим разом Ганкевичі запросили його до вітальні і довго розмовляли з ним, причинивши двері. Він подякував за службу та попрохав одвезти його до Києва.
—	Я певен, — сказав із сумним спокоєм — що це вже кінець. Але я ще пораджуся з професорами. Якщо визнають, що я помилився, повернуся. Як ні, поїду додому, у Німеччину. Дома вмирати легше. Свій край, і в мене є там і родичі. Ще раз спасибі вам! Дітям не кажіть, що зі мною. Нащо їх смутити. Я поїду рано, так, щоб вони не бачили...
Ганкевичі прохали Фердинанда Францовича написати, що скажуть лікарі та як йому буде.
Вранці, коли повставали діти, його вже не було в Сотниківці. Хоч і було вирішено їм нічого не казати, та слуги й бонна, не знаючи гаразд, що з ним, тим дужче цікавилися його несподіваним від’їздом, його таємною розмовою з панами, тим, що до нього ходив лікар, і обмірковували те голосно при дітях.
—	Хіба й так не видко, який він з лиця став? А те, що йому часто так недобре було, аж судомило. Певно, в нього щось усередині зіпсувалося.
—	Ні, вже не житиме він довго. Швидко, мабуть, помре.
—	Вік же ніхто не житиме...
—	Так то воно так, але йому б ще рано...
—	На все Божа воля.
Од тих розмов Володі робилося сумно і трохи лячно. Він не знав, що то таке смерть, ще ніколи не бачив померлого. Але вже знав, що, як людина вмре, її більше не буде, не буде ніде й зовсім. І від думки, що й Фердинанда Францовича не буде, що його ніколи не можна буде побачити, насідав смуток, а те, як розмовляли про смерть слуги, викликало якийсь невиразний ляк. Особливо зробилося боляче, коли посідали за обід, а місце Фердинанда Францовича лишилося порожнє, — Володя трохи не заплакав.
Та дитячі почуття неміцні й несталі. Дальші враження, яких так багато, затирають давні, і незабаром у Володиній уяві образ Фердинанда Францовича почав бліднути, а коли спливали гадки про нього, Володі робилося боляче, і він не хотів спинятися на них...
Багато років пізніше, коли Володя вже дорослий починав господарювати в маєтку, якось, прийшовши вранці на обори, побачив серед неї нагло здохлого вола. Інші воли, без найменшої уваги, деякі в двох кроках від здохлого, жмакали пашу. В ту хвилину почув Володя огиду до цієї худоби, що могла так байдуже ставитися до смерти товариша, з яким досі жили разом. Та в ту саму мить згадався йому і Фердинанд Францович і багато ще ближчих людей, що вже відійшли з цього світу, і вдарила думка, що й сам він не завжди пам’ятає про них. Згадалося ще, як часом за труною видатних навіть людей іде великий натовп, а йдучи, люди розмовляють між собою про свої справи, часом навіть жартують... Як глум, як докір вколола та згадка і, боронячись від того почуття, шукав заспокоєння в тому, що, якби люди не могли одірватись від думок про близьких померлих, мусів би рід людський загинути. Отже, природно засуджений він на таку пустоцвітну любов. Та враз почув ненависть і до себе, і до тієї думки.
Коли Володі пішов четвертий рік, старшу від нього на два роки сестру його Олю, з якою вони росли разом, почали вчити. Для полегшення науки купили кубики, обклеєні літерами, і бонна таки вчила Олю щодня по півгодини. Коли Оля засвоїла абетку і вже майже без помилок складала короткі слова, вона вже почувала свою вищість супроти Володі і часом, бавлячись із ним посеред хати на килимі кубиками, запитувала його з переможним виглядом:
—	А це що за літера, Володю?
А як він помилявся або не знав, навчала з самовдоволенням.
—	Та це ж М, а не Н. Це таткова літера. Н ось яке. І як ти цього не тямиш?
—	А це що таке? — витягла вона літеру В.
Володя мовчав, кліпаючи очима.
—	Та це ж твоя літера: В. Який-бо ти дурненький, що й своєї літери не знаєш!
Часом і хтось із старших, ідучи повз дітей, складав якесь слово і перевіряв Олю, чи прочитає.
Але якось Володя здивував і сестричку, і бонну, і няню, що шила щось у тій самій кімнаті, наглядаючи за дітьми.
Він щось довго вовтузився, притуляючи кубик до кубика, та зненацька радісно вигукнув:
—	А в мене вийшла «вода»!
—	Ну, де б там! Покажи, — недовірливо протягла Оля і присунулася до килима ближче, щоб перевірити братикове хвастикування.
—	Ні, таки й справді «вода»! — скрикнула з подивом.
Це викликало сенсацію.
Бонна, Олена Василівна, покликавши Володю до себе, розгорнула книжку та загадала йому прочитати ще кілька слів. Не всі, і з морокою, але він таки прочитав кілька коротеньких слів.
—	Бач, яке воно беручке, — з утіхою завважила няня, розкладаючи долонею, наче роздивляючись на своє шитво.
Тим часом Оля вискочила до вітальні, що була поруч, де батько, як звичайно взимку, щось читав, і голосно сповістила йому новину:
—	Володя прочитав «вода», і «сад», і «поле»...
Зразу ж сповістила про це й маму, і батьки, обцілувавши сина, вирішили почати вчити і його разом із сестрою. Відтоді з’явився у Володі новий обов’язок, такий відмінний від усіх тих обов’язків, які були в нього доти (от як кланятися, слухатися і т. д.), обов’язок, що вимагав щоденної праці аж по півгодини на день.
Маєток Ганкевичів, як писалося в російських актах, був розташований «в дачах села» Сотниківки, в самому осередку Полтавщини. Було в ньому щось із 1500 десятин, та орендував Михайло Павлович у межу в сусіда ще з 1000 десятин. Те, що він орендує чужу землю, вважалося тоді між панами не конче пристойним, і за це його поза очі судили, та він мав свій погляд і на це не зважав. Маєток положений був на вододілі двох річок на високій верхній терасі на одній висоті з повітовим містом, що за 20 верстов від Сотниківки стояло на високому березі річки.
Ясними ранками можна було його часом розгледіти з вікон Ганкеви-чевих горниць. Проте рівна площина Ганкевичевого степу з розкиданими по ній озерявинами, з неглибокими балками, що розходилися звідси в протилежні напрями і до одної, і до другої річки та лиш верстов за дві далі оберталися в глибокі яри, здавалася низиною. Лісу й куща не було — самий степ. Тільки верстов за 5-6 бовваніли довкола садки козачих хуторів або невеликі лісові площі. Ґрунт на тих степах чорний, як мокрий — аж лисніє, та родючий. Сам Михайло Павлович вихвалявся, що в нього й півдесятини немає невжиткової землі. Таку й до уряду, як для оподаткування запитували, відомість подав, дарма що можна було б хоч частину землі невжитковою записати, то й податку було б менше.
Замолоду, як тоді між панами обов’язковим вважалося, служив Михайло Павлович офіцером у російському війську в гусарах, аж до 32 років. Дослужився до штабс-ротмістра і аж тоді почав хазяйнувати, як помер його батько. До того часу тільки в дитинстві, поки в науку не віддали, та припадком, коли додому приїздив на спочинок, придивлявся до господарства. Та не було воно тоді складне, до 70-х років ніде й близько від Полтавщини залізниці не проходили. Михайло Павлович, як оженився (а оженився він на 34-му році), ще в Москву з жінкою у своїй кареті поштовими кіньми їздив. Хліба тоді мало сіяли, переважно для свого вжитку, присівали більше льону на сім’я для олійниць, бо він дорожчий, а найбільше випасали худобу та коней, хто на них розумівся. Ще ті, в кого винниці малися, більше хлібом займалися, своє жито на горілку переганяли. В багатьох панів тоді невеликі винниці були. Дісталась така у спадок і Михайлові, та він був химерний і продав: «Не хочу, — казав, — людей споювати, своїх рук до того прикладати». Натомість наполягав на тютюн. Тютюн річ дорога — його вигідно й далеко хурами везти. Завів аж 50 десятин левади. Сам цигарки курив, не бачив у тому нічого лихого.
Через те що господарство було нескладне, ніхто тоді на Полтавщині агрономічної науки не знав і не визнавав і до агрономічних книжок не заглядали, ще й посміхувалися з агрономії, орали та сіяли, як за предків велося, а де і що сіяти, — вирішували якось інтуїцією. Тільки коли перша залізниця понад краєм губернії, від Сотниківки верстов за 100, пройшла, почав дехто з панів, а між ними один із перших і Михайло Павлович, більше хліба сіяти та разом і агрономічні книжки читати та агрономічні часописи передплачувати. Та ще довго багато в господарюванні важила ота підсвідома інтуїція.
Було Володі вже 14 років, коли, прибувши з гімназії на Великодні свята додому, поїхав він із батьком на степ. Саме по Великодні збиралися сівбу починати. Був гарний соняшний день. їхали вони поміж ріллями тихою ступою, і Михайло Палвович раз у раз пильно придивлявся до ріллі.
— Що ти, батьку, так пильно роздивляєшся? — спитав Володя.
— Та дивлюся, на якій ниві краще який хліб сіяти...
— А як це пізнаєш?
— Та воно показує, придивляйся, то й ти пізнаватимеш!
Але Володя не помічав ніяких прикмет і ніякої різниці у ріллях. Скрізь мов однакові.
— Та по яких же прикметах? — допитувався він.
—	А хто його знає. Цього розказати не можна. Може, показує те, де які бур’яни поключилися, може, по блиску землі — не знаю. Придивляйся, та згодом угадуватимеш.
І цією підсвідомою інтуїцією таки справді був обдарований Михайло Павлович. Визнавали те всі кращі хазяїни сіл.
—	Е, вони те знають! В них на те око є, — казали вони, і це викликало в них повагу до Михайла Павловича.
—	От мені, — казав якось один дід, — я на їхньому полі взяв десятинку, збирався був ячменю посіяти, а вони порадили пшеницю. Я й послухав. Така мені пшениця зародила! Спасибі їм!
Поки Володя трохи підбільшав, господарство почало рішуче змінятися. Михайло Павлович значно збільшив посів, купив молотильню, другу на всю губернію, жачки, сівалки. Степи розорювалися. Ще ходили по степу табуни коней та шматки худоби, ще стояли скрізь по ньому скирти сіна, та все частіше почали здійматися між ними ожереди соломи, і дні табунів худоби були полічені — не вистачало для неї місця на полтавських степах. Змінялися разом і відносини між людьми. Легко було написати в книгах, що час прийшов змінити господарство, та зовсім не легко було переводити ту зміну в житті. Вимагало це нових будівель, нового інвентаря, нових знань і, насамперед, багато грошей. Для багатьох панів ця зміна була критичною, і немало маєтків було тоді продано...
Михайло Палович рогату худобу попродав, але коней залишив, — кохався в них дуже, та від них і більше прибутку було, а проте господарство перебудовувалося, і перебудовувалося раптово.
Тим часом Володя підріс, тепер усі враження у нього були яскравіші, виразніші та міцніше трималися. А ще раніше був він дужче відрізаний від господарського життя. Поки був менший, все тримали його на своїх очах бонна та няня або в дитячих, або в гостьових кімнатах, влітку — в садку, де не видно було того життя і нічого не чути було про господарство. Тепер частіше вибігав сам хоч на хвилину чи у двір, чи в їдальню, яка разом правила у Ганкевичів і за контору, та хоч випадками ловив враження про те, як іде життя поза горницями.
В Михайла Павловича не було ні кабінету, ні контори. Читав він, як щось хотів читати, у вітальні, а в їдальні робив наряд прикажчикам, відправляв робочих і розмовляв з купцями. У кутку, біля дверей із коридору, було поставлено письмовий стіл, а біля нього з одного боку крісло для господаря, а з другого — від стінки два ослонці для тих, хто приїздив у справах, якщо на погляд тих часів випадало їх закликати сісти.
Щовечора наперед приходив до пана ключник, Максим Андрійович на прізвище Логвинівський, присадкуватий, широкий у плечах, з великою бородою, такою самою, як і в пана. Був він віком тільки трохи старший за нього, в економії на особливому становищі — майже проханий. Ще як обидва вони були дітьми, мати Максимова служила в дворі, Максим товаришував з паничем, разом гуляли та бавилися. Тоді, на думку старих Ганкевичів, здавалося, воно й добре, бо Максим, як більший, панича доглядатиме, але згодом, коли почали Михася вчити, батькам ті гулянки вже не завжди подобалися. Було, посадить його батько за книжку, загадає, що вивчити, а сам піде по хазяйству. Малому й так нудно за книжкою, а ще Максим, як помітив, що пан пішов, підкрадається до вікна та кличе пошепки:
— Там, паничу, на отій чи тій деревині вже грушки чи яблука постигли, та й смачні, що Господи! А йдіть лишень — підемо, нарвемо.
Не втерпить Михась, плигне за вікно та й подадуться поза кущами, а наївшись, заходяться з Максимом у коники чи в м'яча бавитися. Час біжить. Схаменеться Михась, як уже батьків голос зачує, як той додому вертається. Мерщій тоді до хати, хапає книжку, а сам червоний, розпарений, батько вгадає, що десь ганяв: доставалося тоді і йому, і Максимові.
Як Михайло Павлович у гусарах офіцерював, приставили батьки йому до послуг Максима, пильно наказавши доглядати та піклуватися паничем, і вірно справляв Максим свою службу. Михайло Павлович і старим рахунків не наводив: усі ділові папери, усі гроші жінці до схову давав, а й рахунки складати вона йому допомагала, а як на те обрано його в полку за касієра, якби не Максим, лихо було б. Не раз забував Михайло Павлович замкнути стола, а в столі казенні гроші, часом і великі, або ключі при столі кидав. Та Максим, тільки панич з дому, все обдивиться, позамикає, ключі до кишені сховає, а як панич повернеться, — віддає їх та докоряє:
— І що ви собі думаєте, що незамкненим казенне добро кидаєте? На який кінець воно? А що з того статись може, вам ані гадки! Уже ж ви не маленькі. Сором би так...
Михайлові Павловичові треба б слухати та й дякувати, бо таки правда.
А він сміється.
— Я на тебе, — каже, — Максиме, покладаюсь...
— А як Максим не догляне, або й украде?..
— І догляне, і не вкраде, — знову сміється.
— Бо дурний? — питає сердито Максим.
— Ні, бо чесний.
Ще дужче скипить Максим та ще гостріше виговорює.
Цього Максима Михайло Павлович, як почав господарювати, і наставив за ключника, дарма що він ніяк не грамотний — ні писати, ні читати, ані цифри не тямить.
Через те велося в них так: щовечора Максим приходив до пана звітувати, скільки чого на харчі видав, скільки та якого зерна до млина послав, скільки чого з млина чи від молотильні одержав. Все звітував із пам’яти, хіба як дуже багато було чого писати, то приносив з собою палички з карбами, а пан усе те до книжок заводив.
Такого слуги і ніяк не можна було надто перевіряти, та був Михайло Павлович за своє добро, йому приручене, певний, — так, ніби воно за семи печатками заховане. Що для себе Максимові треба, те й візьме, а на продаж — ні! Збирався було Михайло Павлович і сам так за це Максимові сказати, та не сказав. Подумав, що й само воно так мусить скластися, а сказати: «Не бери більше», то щоб, бува, Максим не образився, а цього не сказати, то так витолкує, що вільно йому необмежено брати.
І справді, як думав Михайло Павлович, так у них і повелося: Максим, що йому треба було, брав із магазину, не криючись. Брав певний, що так йому по закону і випадає, але брав тільки те і стільки, скільки вдома треба було. Загадає жінка борошна, принесе борошна, загадає посліду для дробу, принесе посліду. Як треба в господарстві гвіздків чи леміша насталити, принесе кілька гвіздків чи уламок заліза. Справив собі з полотна сакву чималеньку, набирав у неї, коли повну, коли тільки трохи, чіпляв через плече поверх свитки та так і йшов до горниць, а за ним його білий кудлатий собака. Вступивши до коридору, Максим Андрійович скидав сакву, ставив її збоку біля порогу, біля неї свій ціпок, велів собаці лежати тихо поруч, а сам ішов до їдальні показувати панові, що писати. Проказував, як велося, стоячи, не сідав.
Одного тільки разу сталося у них з паном непорозуміння. Схотілося комусь пошептати у вуха Максимові, ніби пан йому не довіряє, ніби комусь про те хвалився та наче людей за Максима розпитував. Як не розсердився Максим, прибіг, мов та буря, у горниці. Саме пан у їдальні біля конторського стола щось підраховував. Вбігає Максим.
—	Як так, — кричить, — не хочу вам далі служити, — та й кинув на стіл просто перед паном усі ключі, аж забряжчали.
—	Чого це ти, Максиме? Що тобі? — спитав пан, спокійно підводячи очі від книги.
—	Та як так, як так, — трохи не плаче Максим, — як мені віри не ймете...
—	А звідки це ти знаєш? Я тобі це казав?
Це трохи спантеличило Максима, трохи втишився, але сердито відказує.
—	Ні, не ви. Так люди кажуть.
—	А ти, Максиме, людям не вір. Не давай з себе людям дурня строїти. Хіба ми один одного не знаємо? Ось не ґедзкайся. Ми з тобою з малих років живемо добре. Нумо ж так і до смерти жити.
Чисто сторопів Максим. Ніяково йому зробилося.
—	Ось краще сідай отам, — показав Михайло Павлович на ослонця по той бік столу, — та розкажи, хто казав, що казав, побалакаємо, а як побачиш, що тебе обдурено, приходь вранці за ключами та й, Боже поможе, як давніше...
На той галас виткнувся був Володя з суміжної хати, та нічого не почув і не второпав, бо бонна зразу його за рукав з їдальні вивела.
Побалакали ще трохи пан з Максимом, уже тихенько, та й пішов Максим додому заспокоєний, попрохавши вибачення. І ніяково йому, що збив бучу — і радісно.
Відтоді вже ніколи не було в них більше непорозумінь, та не довелося Максимові панові до його смерти служити, вмер сам багато поперед пана ще нестарим.
Відомо, казали з того приводу люди, мужики народ спрацьований, та й харчі зовсім не ті, що в панів. Де ж таки їм стільки, як пани живуть, жити.
Чесно служив Максим Андрійович: ніколи не крав, не дурив, нічого потай не брав, а за багато років служби таки придбав шістнадцять десятин земельки.
Супроти нього вже ніхто в економії такої шани не мав. Хоч з інших прикажчиків, може, хто й важливіше діло справляв, та все то люди молодші та сторонні. Ніхто з них із паном у такому приятельстві, як Максим, не був. Як там не є, а таки наймити.
Трохи пізніше від ключника приходили щовечора прикажчики всі гуртом на наряд. Розказував пан, кому з них завтра при якій роботі бути, скільки робочих на роботу брати та як її робити. Приходив і писар, приносив відомості, скільки минулого дня та хто саме було поденних, хто з строкових (термінових) та годових був на роботі, скільки на якій роботі було людей та худоби. Відомості ті він у себе в хаті списував, але як треба було ще й тут щось записати, сідав на той час, поки пише, біля столу. Прикажчики всі слухали наряду, стоячи. Не тому, щоб Михайло Павлович гордий пан був, він і пожартує, і про його власні справи когось із прикажчиків розпитає, та тоді вважалося, що вони краще й службу справлятимуть і слухатимуть, як їх не садовити.
Горниці Ганкевичів збудовані були ще його батьком і відповідно до умов панського господарювання за кріпацтва так, щоб селянські хати були у пана перед очима. Тому хутір починався зразу через вулицю проти панського двору. Після звільнення селян така близькість утратила всяку рацію, а ще й справляла для господарства деякі невигоди, а для особистого життя панів неприємності, бо кожну лайку чи гульню на хуторі було чути й у дворі. Михайло Павлович, почавши хазяйнувати, весь час збирався перенести економію далі від хутора і, коли нові господарські умовини стали вимагати заміни старих будівель новими, ставив їх далі від хутора по другому боці свого саду. Любив розбудовуватись і ставляв ті будівлі прості та гарні: муровані, під бляшаними покрівлями. Зі шляху їх здалеку було видно, й довколишні люди, їдучи повз, частенько завважували, показуючи пужальном на сотниківську економію: «А он і городок Михайлів Павловичів уже видно». Та, не жалуючи грошей на господарські будівлі, ще не зважувався витратитися на збудування нових горниць і залишав і їх, і ті будівлі, яким ближче до горниць належало бути, у старому їх вигляді, тільки підправляючи.
Будинок Ганкевичів був досить просторий. Знати, батько Михайла Павловича брав на зразок будинки заможніших від себе панів. Та що для ощадности він той зразок спрощував і все робив своїми майстрами, то й горниці Ганкевичів не були мистецько збудовані. Стіни складені були з товстих дубових колод, під якими тільки знизу підведено було муровану призьбу, а вище стіни були обвальковані та поверх глини сяк-так поштукатурені (потиньковані). З двору з одного краю горниць був рундук, з другого — ґанок. Обидва з покрівлею на чотирьох колонах. Та колони були дубові, без горорізьби, а з простим поширенням угорі та внизу, пофарбовані набіло. Ґанок різнився від рундука лише тим, що був трохи більший та вищий. Над серединою будинку поставлено мезонін з балконами у двір та в сад, із скляними дверима, які разом з вікнами творили великі півкола.
Всередині стіни, хоч обклеєні шпалерами, не були бездоганно рівні, рами вікон та дверей подекуди покривилися. Та найгірше було з горищами, де спочатку майстри наробили помилок, негаразд тямлячи, як треба тягти там, де доводилося обгинати груби, або завертати на вуглах. Взагалі, всі окраси в горницях Ганкевичів справляли враження, наче вони самим господарям ні до чого, а роблено їх тільки про око людське, для годиться.
Інші будівлі в старому дворі: флігель, кухні, стайня, каретна повітка, льодовня та корівник були мазані, повкривані очеретом, тільки два льохи були муровані та дві комори дубові, теж очеретом повкривані.
В горницях було багато слуг. Крім старшої служниці, Тетяни Тихонів-ни, ще п’ятеро дівчат. Кожну з них наймано до двору ще малою, років десяти. Спочатку вся служба тих малих була — бігати, як загадають когось покликати, чи щось принести. У дворі вони виростали, привчалися до служби від більших і служили, поки й заміж вийшли. Платилося їм небагато, найстаршій лише карбованців тридцять на рік та одяг панський. На весілля кожній дарували пани корову та той одяг, що для неї справляли.
Крім дівчат був у горницях і лакей. Завжди з селян того ж таки хутора. Було таких у Сотниківці три чоловіки, що, вважалося, розуміються на тій службі, і з них як не той, так той служив у горницях. Як йому треба, йшов на своє господарство, кидав службу і на кілька років, тоді кликали іншого.
Згодом відходив цей, а повертався перший. Хазяйнуючи вдома, вони відбивалися від служби, втрачали рухливість, забували двірські звичаї, ходили важкою ступою та забували вислови лакейської ввічливости й не були показними лакеями, та Ганкевичі вдовольнялися такими, найбільше через те, що не боялися, що вони могли злигатися зі злодіями. Вдягалися ті лакеї в старе панське убрання, яке не кожному з них було по мірці, але, як подавали до столу, з бідою натягали на руки білі в’язані рукавички.
А зі злодіями, дійсно, не було так безпечно в околиці. В самій Сотниківці їх не було. Ще деревину якусь, чи залізяку, не без того, траплялося, як погано лежить, що хтось не візьме, а більшого — ні! Але вже за межею Ганкевичів над шляхом стояла корчма, в якій жили два брати — кацапи чи цигани Донови, Іван і Петруха. За них недобра слава йшла. Подейкували: коней і самі крадуть, і крадені переводять, купець якийсь у корчмі ночував та десь так зник, що й не знайдено. А вже коней у них і справді, коли наче табун, а коли одно або двоє. Одмахувалися: скуповуємо та перепродуємо. Як наженуть коней, на степу Михайла Павловича хоч на отаві, а хоч і в траві пасуть, не питаючись, а він, їздячи по степу — бачить, та нічого не каже. А раз приплівся у горниці п’яненький Петруха, впав серед коридору навколішки та на всі горниці гукає, щоб йому похмелитися дали:
— Я тебе, Михайла Павловичу, нікалі нікакой шкоди не роблю...
Пика в нього червона, широка, очі чорні, дикі, сам трохи не під стелю головою, навколішках лазячи, об долівку гатить, наче прохає, а голос такий, мов погрожує та вимагає. Побачив його Володя, аж злякався. Дівчата сміються, а самим лячно, пан якось споважнів, звелів великий кухоль горілки Петрусі дати, тоді поклав руку йому на плече, пильно на нього подивився:
— Оце, — каже, — випив, то йди!
Знать побоювався тих Донових Михайло Павлович і стерігся з ними заводитися. А проте спав уліту він завжди з розчиненими вікнами. Воно, правда, у дворі кухні, робітників сила, та чи почув би хто, якби що сталося? А як і почув би, то ще непевно, чи схотіли б обороняти. Видима смерть страшна, а зброї тільки й було на всі горниці, що старий, ще військовий, револьвер Михайла Павловича, та й той, хоч і над ліжком висів, та, щоб ні діти, ні менші слуги не могли зняти і чого не сталося, так високо, що поки його пан би до рук узяв, злодії десять разів встигли б забити.
До двірських слуг треба би залічити ще й прачку, кухаря та булочницю (пекарку), що приходила з села двічі на тиждень випікати хліб та всяке печиво для панів.
Крім тих слуг, що услугували переважно самим панам, були ще й такі, що услугували почасти їм, а почасти працювали на господарстві. До таких належали: кучер, а при ньому два хлопці, які доглядали не самих каретних коней, а й огирів та кращих молодих коней із заводу, що їх плекали на продаж не в ремонт, а офіцерам. Та й каретними кіньми Ган-кевичі їздили частіше у справах, ніж по гостях. До таких слуг належала теж ключниця. їй доручені були льохи та комори. Туди приставлялось усе молоко, городина, овочі, все м’ясо та сало, як свиней кололи чи овець різали, і вона все те на розхід видавала й на кухні до панського столу, і всякі вироби з того робила з поміччю людських куховарок.
Так багато слуг було у дворі почасти через старі панські звички, почасти через те, що всі слуги не тільки панів обслуговували, а й усіх, хто приїздив у справах, та більш-менш і для господарства робили через умови сільського життя тих часів — на пошту, по лікаря доводилося до міста за двадцять верств посилати, багато різних речей, які в місті купуються, треба було вдома виготовляти і для двору, і для робітників, а дівчат раз у раз посилали чи покликати кого з економії, чи що переказати.
Коридор був головним осередком життя слуг. Лакей спав у маленькій кімнаті, з якої йшли сходи на мезонін, та власне своєї хати не мав, бо через ту кімнату, кому треба й на мезонін, і на горище, ходили. Тетяна Ти-хонівна та Параскевія і двоє старших дівчат спали у кімнаті для слуг, а менші дівчата у коридорі на лавах. Влітку лягали рано, бо вставати рано треба було. Взимку вечори довгі, і в коридорі жінки та дівчата довго сиділи при світлі довкола столу з шитвом або з пряжею. Шили та гаптували часом щось панське, часом і своє. На столі горіла лойова свічка й лежали на вузенькій таці щипці зчіплювати гніт, бо швидко нагорав. Гасу (нафти) та лямп тоді ще на Полтавщині мало або й зовсім не було. За роботою розмова точилася. Часом і бонна сюди надходила погомоніти, а за нею іноді й діти.
Пан та пані зрідка куди навідувалися. Як проходили повз, усі слуги вставали, та їм кожен раз казали сідати. Вряди-годи і пані, було, біля слуг присяде розпитати, як щось особливого на селі чи в економії станеться.
Палено у горницях соломою. Усі грубки з коридору або з передпокою огрівалися вранці; тільки дівчата посхвачуються, наносять повен коридор соломи та запалюють усі груби разом. Дарма що з соломою холоду наносилося, від вогню, що палахкотів по всіх грубах, у коридорі враз теплішало. Володя, як коли рано прокинеться, любив під той час до коридору вибігти, лягти на купі соломи, дихати свіжим запашним повітрям, що розходиться від нанесеної з морозу соломи, та заглядати у грубки, як палахкотить там веселе полум’я. Та не любив він взимку з коридору у вікно дивитися. Вікно з коридору просто на схід. Сонце ще не зійшло, на сході тільки зажевріли тумани, та зовсім не так, як жевріє на сході влітку. За білими з синявими відблисками просторами засипаної снігом рівнини, від самого вигляду якої віє холодом, простяглася на обрії бліда червоно-жовта смуга. Вона мов замерзла, немає в ній руху, немає і знаку тієї велетенської сили, що влітку буває на сході перед тим, як переможне сонце в красі та блиску виринає з клубів туману, женучи їх поперед себе і проколюючи промінням. Від того знесилля змарнілого сонця, що являє собою зимовий ранок, Володю гнітили пригноблення та смуток, хоч не розумів, чого та через що.
Чотири рази на рік — на іменини господарів, на Різдво та на Трійцю — в Сотниківку наїздили гості, майже виключно свояки. Було їх у Ганке-вичів багато — найбільше на Полтавщині, але й на Херсонщині й на Київщині. Полтавські свояки сливе всі приїздили на всі ті свята, хто на день, хто на два, з Київщини та Херсонщини приїздили рідше, та зате гостювали довше, часом із тиждень. З несвояків приїздили тільки ближчі сусіди і здебільшого того самого дня, хоч уночі, від’їздили. Клопоту було в таких днях — не злічити. Залізниці ще не було, всі приїздили кіньми, треба було десь коней, екіпажі, кучерів та слуг, бо дехто й своїх слуг на поміч Ганкевичевим привозили, розмістити. По всіх кімнатах, і у флігелі, і в горницях, крім самої зали, розміщали на ночівлю гостей. Багато було в Ган-кевичів ліжок, перин, матраців, траплялося — не на всіх вистачало, молодим доводилося іноді покотом на сіні спати.
Зі стравою теж клопіт на всіх наготовити. І щодня у Ганкевичів на обід чотири страви подавали, а на свято треба щонайменше п’ять. А ще звичайних днів угадувалося так, щоб майже все з не купованого, а зі свого варити й пекти, а під час з’їздів накуповувалися закуски та напитки, та й страви виготовлялися не такі, як щодня, тільки такі, що на них багато купованого припасу треба. Перед тими днями й горниці за кілька день чепурилися та прикрашувалися.
Приїздили звичайно тільки дорослі, дітей хіба зрідка хтось привозив, і Володі не було між гостями товариства. А таки та сила людей, гамір у горницях чомусь бентежили йому нерви, викликали якесь напруження, чомусь подобалося йому товктися поміж гістьми, придивлятися до празникової обстанови горниць та святкових убрань гостей, і коли гості роз’їздилися, Володя днів зо два нудився, почувався так, мов розвіялись якісь мрії, поки знову не звикав до щоденної буденщини.
Поза тим, звичайних днів мало хто з родичів (свояків), та й то зрідка, навідувалися до Сотниківки. Всі вони мало звертали уваги на дітей, хоч діти й вешталися поміж ними, і Володя тільки збоку придивлявся до них та прислухався до їхніх розмов. А таки чомусь дехто з них йому подобався, а дехто здавався нецікавим. Так, нецікавою йому здавалася старша батькова сестра Кривицька. Була це вже літня й обважніла, колись, казали, гарна з себе удова, в якої було 12 дітей уже дорослих або підлітків, з яких як не той, то інший все завдавали їй журби, — хто здоров’ям, хто поведінкою, а хто тим, що негаразд училися. Ходила вона завжди у чорному, дуже часто в неї набігали на очі, не завжди з поважних причин сльози, і вона раз у раз витягала з чорного мішечка хустку та притуляла її на хвилину до почервонілих очей. Слідом за нею невідступно шкутильгали, важко дихаючи, дві надміру перегодовані й споганілі від того собачки з виваленими язиками.
Крім гостей наїздили до Сотниківки купці в справах купна тютюну з Московщини, купці різного збіжжя та льону, жиди з довколишніх міст, ремонтер купувати коней, ветеринар з порадами щодо коней та худоби, лікар, якщо хтось у родині нездужав. Лікарів, ремонтера та ветеринара приймали в родині, як гостей, купців — хоч і вітали привітно — та не як гостей. Хоч Володя бачив їх тільки випадком та мигцем, їхні поведінки та вигляд схопив до дрібниці, і з них московські купці справляли на нього сильне, хоч і немиле враження.
Приїздили вони з Московщини, щороку ті самі, своїми кіньми, об’їздили панів, що плекали тютюн, та ярмарки, щоб скуповувати тютюновий збір у селян.
Десь при кінці листопада чи на початку грудня до рундука сотниківських горниць під’їздило дві тройки, а незабаром двері з сіней до коридору хтось розчиняв настіж, і в двері один по одному входили, не поспішаючи, на переді хазяїн, купець-«міліонщик» у довгому «романівському» линтваревому кожусі з верхом доброго чорного сукна, з височенним, вище шапки коміром, підв’язаним башликом, підперезаному у кілька разів довгим червоним поясом. Захазяїном-купцем ішов старший прикажчик, вдягнений у всьому однаково з хазяїном, а за ним два молодші прикажчики у скромнішому одязі — у «дубльонках» (кожушках).
Ці останні зразу кидалися розмотувати та роздягати попереду купця - хазяїна, а тоді й старшого прикажчика, складали їхні кожухи на скриню під вікном, а тоді, знаючи звичаї господи й нікого не питаючись, усі йшли до їдальні знову на чолі з цим хазяїном.
До дальших кімнат їх ніколи не запрошували, та вони, мабуть, і самі не схотіли б туди йти, але тут ні перед чим, ані для ввічливости не поступалися нічим зі своїх простацьких та ще старовірських звичаїв, уперто підкреслюючи, що вони люди простого стану та справжні, не знівечені чужинщиною росіяни, звичаї інтелігентські, чужоземні, панські — їм не до мислі. Михайлові Павловичу та Ользі Василівній вони вперто, як і всім на світі, казали «ти», хоч ті, так само підкреслено, казали їм «ви».
—	Здраствуй, Міхайла Павліч, — звертався хазяїн-купець до Ганке-вича, коли той виходив до них. — Приєхалі вот ми к тебя. Как жівьош? Заєхалі в ваші края, стало бить, тебя навєстіть надо-ть. Може і дєльцо како ни то об’явится. Укажі, сделай мілость, молодцам, где ти нам по-мєщеньце назначишь?
Призначалося їм щороку дві кімнати у флігелі, і хазяїн наказував молодшим прикажчикам:
—	Прізготовтє там, молодци, всьо как слєдоваєт, а тогда сюда наведайтесь. Небось, Міхайла Павловіч, ти нас с дорогі чайком побалуєш?
Загадувалося гріти величезного самовара, але з їжею було клопітно — не кожну страву та не з кожного й посуду згодилися б споживати старовіри у православній господі. Та Михайло Павлович уже знав, що дозволяє їм їсти їхня віра, а посуд для них виймався особливий, з якого ніхто, крім них, ніколи не їв та який, як вони від’їздили, знову ховали на рік, поки вони завітають знову.
Як подавано їжу, купці вставали й хрестилися двома пучками, споживали все повагом, а чай пили весь день аж до вечора, розмовляючи при тому з господарем поважно та не поспішаючи. Розмову провадив, власне, тільки хазяїн, старший прикажчик обзивався вряди-годи, а молодші їли та пили мовчки та незабаром відходили. Мова про тютюн того дня не починалася. Купець розпитував про здоров’я господарів та їхньої родини докладно та про кожного зокрема, потім про врожай, як що зародило, далі про сусідніх панів — як кому ведеться, закидаючи, мов між іншим, такі запитання, щоб дізнатись, у кого як ідуть справи, чи не скрутно кому з них на гроші. Михайло Павлович і собі за тютюн не згадував, а поводився так, мов купці тільки для знайомости приїхали, оберігаючись разом не сказати про сусідів чого зайвого. Аж до вечора і він, і купець тягли цю непотрібну та нецікаву обом розмову, кожен хотів, щоб про тютюн почав мову інший, бо якби почав Михайло Павлович, купець уважав би це за ознаку, що Михайлові Павловичеві продати тютюн дуже треба.
Тим часом молодші прикажчики блукали по економії та хуторі, забалакували з прикажчиками, з селянами, декого й підмогоричували, щоб вивідати, чи весь тютюн удався в тому році добрий, чи не було якої ганжі, як у Михайла Павловича з грішми, та про інші потрібні їм відомості.
Надвечір купець із старшим прикажчиком ішли до флігеля, там вислухували, що довідалися молодші, а вранці знову приходили гостювати. Вже аж перед обідом прохав купець дозволу подивитися на тютюн, а лише по обіді починав торгуватися. Торгувалися довго й уперто, змагалися за кожну копійку, купці божились, намагалися, зморивши господаря, примусити його поступитися. Аж на третій день уранці кінчали. Витягав купець із глибини свого одягу товстий гамак та, зідхаючи, виплачував завдаток, кожного разу бідкаючися.
— Что й то ти, Міхайло Павліч, больно пріжіміст стал.
Хоч Володя тільки уривками мав нагоду бачити все те, та впертість купців у дотриманні своїх звичаїв, не зважаючи на звичаї інших, та без огляду на обачність, така незвикла й незрозуміла на Україні поведінка справляла на нього немиле та дике враження, хоч і не міг він усвідомлювати собі того почуття.
Володина бонна, Олена Василівна, немолода вже, велетенського, як гренадер, росту панна з невгамованою потребою завжди щось їсти. Весь день, навіть вставши від обіду, вона все щось жувала, а коли й траплялося зрідка, що в роті в неї не було їжі, щелепи їй усе ворушилися, мов щось їла, хоч, соромлячись, вона й намагалася стримувати їхній рух. Замолоду вона ходила трохи до якоїсь школи, та тепер мало що більше знала, як читати, писати та трохи цифер. Вміла, мовбито, балакати по-французькому і по-німецькому, але вимовляла слова та складала речення зовсім не так, як би треба. Лиха вона не була, та й добрости чи Любови до дітей у неї теж не було, зате було почуття необхідності сумлінно виконувати свої обов’язки, оскільки їх розуміла. Тому вона сливе невідступно була при дітях, а боячись, щоб не покалічилися, забороняла їм вільно бігати й пустувати, а за те раз у раз діймала повчальними реченнями з прописів.
З двох причин Ганкевичі обрали її для виховання дітей: одне — що покладалися на її догляд за їхнім здоров’ям, а друга — мала характер доброчинності. Олена Василівна була з сусідньої збіднілої панської родини, заробіток був їй потрібний, а знайти його з її здібностями було тяжко, і Ганкевичам здавалося, що годиться підтримати бідну людину та ще зі свого стану й сусідку.
Взагалі, в Україні не тільки за тих часів, а до певної міри аж до революції помічалося протилежне тому, що бачимо в Західній Европі, де старого, малоздорового, тим паче хворого або каліку ніхто не бере на роботу. У нас, навпаки, і священики, і заможні селяни охоче роками тримали за робітників калік та хворих, а старих наймали навіть дуже охоче, вважаючи, що старий робітник досвідченіший і хоч менше, але краще зробить, а ще й молодим та здоровим раду дасть. Було таких слуг та робітників у Ганкевичевій економії немало. Така була стара, вже німа й глуха дівка Марія, прізвища якої ніхто не знав, хоч служила вона, працюючи, на яку б роботу її не поставили, вже багато років. Такий був свинар Шелепа, якому його предківське прізвище так личило, наче б йому хтось те прізвище на глум пришив. Такий ще був дід Актиліян, увесь покрючений з дитинства, з покрюченими руками й ногами, який жодної роботи не міг робити, а таки щоліта Михайло Павлович ставляв його за баштанника на баштан. Шкутильгає, було, той Актиліян по баштані з ранку до вечора, значить стигліші кавуни, вишкрябуючи на них якісь знаки, а вночі вилазить кілька разів з куреня, гукає щосили, щоб злодіїв налякати, хоч усі добре знають, що нікого Актиліян наздогнати не здужає.
Така вихователька, як Олена Василівна, мало могла впливати на розвиток дітей, і не їй, а найбільше ключниці Параскевії повинен був за тих часів дякувати Володя за поширення своїх інтересів. Параскевія за кріпацтва була кріпачкою астронома Струве, маєток якого був верст за п’ятдесят від Сотниківки. Вона служила там у дворі, а чоловік її ходив на оброк і прикажчикував у якогось купця. Подовгу не вертаючись із заробітків додому, він розпився, відбився від сім’ї і врешті зник, покинувши жінку з п’ятьма малими дітьми. Як вийшла воля, ця родина, як дворові, наділу землі не дістала, чомусь не залишилася Параскевія і на службі в старих панів, а подалася в світ шукати іншої служби. Прийшла до Ганкевичів, вступила зразу за прачку, згодом поставили її за ключницю. Діти її, як підростали, дочки — служили в горницях, а синів вона розтикала в науку до різних майстрів у місті. В своєму тяжкому житті знайшла вона підтримку у вірі.
Віра в неї була міцна і неформальна. Журилася тільки, що неграмотна і не вміє сама Євангелії читати. А Володя тим час читав уже порядно, і надумалася Параскевія прохати його читати їй по неділях трохи з Євангелії. «Воно ж і вам буде добра наука», — казала. Так Євангелія стала першою книжкою, яку Володя читав сам, не під час учення, і вона, особливо опис страждань Христових, справляла на Володю велике враження. Для читання вони з Параскевією сідали в їдальні в ті години, коли там не було нікого. Кожного разу прочитував Володя небагато, якийсь один розділ, а тоді Параскевія, замислившись, починала розмову про прочитане, забуваючи, що перед нею дитина. Цікавив її найдужче моральний бік християнської науки і, може, тому й Володя охоче вислухував її, а часом щось запитував, або навіть робив і своє завважання. Якось, вислухавши щось, що сказав він, Параскевія, замислившись, завважила, не дивлячись на те, що Володя міг її увагу до себе прикласти:
— Чого воно так, поки малі, то наші діти розумніші від панських. Мале, а все знає, що й до чого, а почнуть панських дітей учити — от вони й розумніші од наших робляться...
Подумала, мабуть, які б то її діти були, якби і їх учили. Іноді розмова з релігійних тем переходила на інші. У горницях свого попереднього пана Параскевія чула та засвоїла деякі відомості з фізичної географії, і саме від неї почув уперше Володя, що земля — куля, сонце також, що сонце горить, а земля крутиться та оббігає довкола сонця.
Охоче розмовляючи та слухаючи, що розказує Параскевія, Володя не любив розмовляти з Оленою Василівною, зрідка починав сам із нею розмову й неохоче слухав і відповідав, як вона зверталась до нього. Від її навчання дратувався і починав вередувати та ґедзкатися. Коли батьки за те виговорювали або веліли стати в куток чи навколішки, він корився, але ображався і відчував потребу протестувати. Ті протести прибрали у нього чудну форму. Плачучи або й не плачучи, він казав:
—	Як так, я не хочу вдома жити, краще піду до Романченка гуси пасти...
Романченко був багатий козак — сусіда Ганкевичів. Хутір його видко було з Сотниківки, а земля межувала з землею Михайла Павловича. Але бачив Романченка Володя тільки один раз. Зайшовши якось до їдальні, побачив, що біля конторського столу напроти батька сидить сивий маленький чоловік у доброму доморобленому кобеняку, у свіжо вимащених дьогтем чоботях.
—	Ну ж, Володя, привітайся до діда Івана, — сказав батько, і коли Володя чемно вклонився та шаркнув ніжкою, то дідок привітно, але разом і уважно подивився на нього веселими очима та погладив його шорсткою долонею по голівці. Володі доводилося не раз чути про того сусіду, згадували його і батьки, що мали з ним по сусідству різні справи, гомоніли про нього між собою і слуги, розказуючи, що він багатий, що в нього сила грошей, закопаних у глечиках, багато землі та худоби, а особливо гусей, що як виженуть їх пасти, то так і вкриють білим, мов снігом, і став, і берег понад ставом.
Коли вперше Володя вигадав сказати, що піде до Романченка гусей пасти, всі тільки сміялися, але згодом воно обридло, і раз таки йому за те попало.
Хоч і нахвалявся Володя піти до Романченка, та звичайно ніколи не йшов туди і йти не збирався. Але тим разом, мабуть, дужче розсердився, вибіг у сад і пішов бічною алеєю, хоч зовсім і не в той край, куди до Романченка йти. Зразу вирушив рішучим та швидким кроком, але з кожним дальшим ступнем хода його стишувалася, а ледве зайшов за кущі, яким був обсаджений квітник перед горницями, вже й став у нерішучості та задумі. Мати стежила за ним з ґанку, хотіла почекати, поки він сам повернеться. Як на те, саме в ту хвилину почувся на дворі гуркіт екіпажа і над’їхав хтось із родичів. Треба було швидше скінчити з Володиними комизами та, як годиться, привітати гостей, і мати, наздогнавши Володю, двічі злегка шльопнула його рукою і повела до горниць. Володя, якого ніколи доти й злегка не били, бо Ганкевичі вважали це непедаго-гічним, дужче здивувався, ніж злякався, але для закону таки пхикав.
Восени 1871 року в житті Ганкевичевої дітвори мала статися важлива зміна. Батьки вирішили відвезти двох старших синів на науку до ліцею у Москву, і дитяче товариство сотниківських горниць мало зменшитися сливе наполовину, та ще виходили з його старші члени, яким завжди належав у дитячих товариствах провід, принаймні тоді, коли вони того хотіли. Це не завжди траплялося. Старші брати, як більші, вважали себе багато розумнішими од малечі і, крім тих випадків, коли про свою вищість забували, не хотіли переводити часу на товаришування з малими. А й були вони вже під доглядом не бонни, а вчителя, мали більше волі й часто забігали далі від горниць, куди Олена Василівна не могла чи не хотіла за ними поспішатися з малими дітьми. Через те тільки зрідка Володя мав щастя бавитися з братами, але це було правдиве щастя, і втратити його було таки вельми шкода. З від’їздом братів залишився він майже без товариства. Старша сестра малоздорова, менша ще зовсім мала, а бути завжди між дорослими — не так-то й приємно. Своїх тата й маму Володя любив, навіть дуже, почувався мило та любо, як вони його цілували чи пестили. Без них було б йому сумно та боязко, хотілося, щоб були вони завжди десь близько та щоб була завжди змога звернутися до них, як щось йому треба, а як вони від’їздили десь з дому, хотів бути певним, що швидко повернуться.
Проте раз у раз бути в них на очах йому таки не подобалося. Не мав і крихти сумніву, що батьків повинен любити, поважати та слухатися. Так відчував внутрішнім почуттям, так було йому це й втолковане, та й поведінкою усіх мешканців горниць підказане. Але те, як живуть та чим цікавляться вони, як і взагалі всі дорослі, було йому чужим, а те, чого вони від дітей вимагали, часто й неприємним, і часто він не міг себе стримати та пускався на свої дитячі хитрощі, щоб зробити не так, як вони наказали, а так, як хотілося б самому... А від того потім робилося соромно й прикро...
Інші були відносини з братами. Вони тільки більші, і тому вміють та мають дозвіл робити багато такого, що й йому хотілося б, але йому ще невільно, бо він не вміє. Проте Володя відчував єдність своїх інтересів та становища з ними. Брати тільки зразок і ідеал, але, власне, вони такі самі, як він. Ними можна захоплюватись, але слухати обов’язково чи соромитися їх було б смішно. Що вони дужчі та можуть набити — це так, але їм можна дати тумака. Що вони часом не хочуть з малими бавитися, — за те вони лихі, але, коли вже бавляться — це буває і не сказати як цікаво та весело. Зрідка це таки траплялося, що вони забували про свою вищість та захоплювалися спільною забавою. Це частіше траплялося взимку, коли й брати не заходили далеко з дому. Тоді по закінченні лекцій брати часом здіймали біганину в залі, а малеча й собі метушилася коло них, та їй здавалося, що й вони бавляться з братами разом, хоч ті й не дуже звертали увагу на метушню малих. Іноді при тому через необережність більших малі падали, набивали ґулі, тоді ревно плакали, та недовго. Найкраще гулялося теплих погідних зимових днів, після того, як вночі впаде м’який пухкий сніг, день ясний, сонце гріє, і той світ здається зовсім теплий. Тоді й малих виводили погуляти, й усі діти гуртом, ще й з допомогою менших служниць, заходжувалися ліпити з снігу бабів та дідів, котили по чистому свіжому снігу, що аж блищав на ясному сонці, снігові кулі, і вони все наростали та більшали, забираючи своєю вагою по дорозі все більше й більше снігу. Котити такий великий кім’ях, стаскати його на вже раніше зліплені — годі було одному. Бралися до тієї роботи гуртом, і од неї робилося радісно й весело. Пнявся до гурту помагати й Володя, та не міг уже втиснутися між веселий гомінкий кущ більших дітей, не здолав поспішитися за ними, падав у сніг та вгрузав у грітий сонцем сніг руками й ногами. Відбившись від гурту, він тільки дивився на роботу старших повними зачарованими очима та з розкритим від подиву ротом.
Забава більших та менших дітей робилася ще спільною, коли до Сотниківки приїздив уже дорослий — літ двадцяти — їхній брат у других Саша Криницький. Був це огрядний, високий та дужий парубок. Виконуючи звичаї того часу, він не тільки у родинні свята, коли до Сотниківки наїздило багато гостей, а кілька разів на рік і буденних днів приїздив перевідати та вшанувати дядька та дядину. Але й йому самому бути довгий час із старими Ганкевичами, розмовляти з ними про господарство та про останні новини часописів здавалося нудно, і він шукав порятунку, бавлячись з дітьми. Діти дуже вподобали ті забави. Вони гуртом кидалися на нього, мов мисливці на дикого звіра, здиралися на його високу постать, хто здужав, аж на плечі, гукаючи: «Братику Саша, помордуй нас!» А він удавав, наче кусає їх, наче скидає з себе, наче підштовхує тих, хто хапав його за руки та ноги. Здіймалися тоді надзвичайні галас та пискотня, і старі Ганкевичі, хоч і з усміхом, а таки не з повним задоволенням дивилися на ці вправи.
Іноді ввечері, як стемніє, брат Саша йшов у вітальню, гасив там світло, сідав у крісло і вдавав з себе ведмедя, що заліг у своєму барлозі, а діти-мисливці йшли ніби в ту лісову пущу гуртом на того ведмедя. Йти з освітленої кімнати в темну було вже трохи моторошно, а як ведмідь в додачу ще й дико ревів, то й зовсім лячно. Більші хлопці, проте, з почуттям мисливського обов’язку таки наскакували на страшного звіра, що частував їх шльопками та валяв на килим не перестаючи люто ревіти. Але Володю охоплював такий жах, що, хоч він і добре знав, що пробуває зовсім не в лісі та що в хаті зовсім не ведмідь, а тільки брат Саша, він найчастіше задкував та тікав до освітленої кімнати під охорону Олени Василівни. Цих хвилин він так переймався уявленням звіра, що свідомість дійсности в ньому цілком зникала. Дивна річ, з кожним разом той жах не слабнув, а збільшувався, і коли при перших ловецьких нападах він ще зважувався підходити до ведмедя досить близько, то при дальших робився все боязкіший та тікав, не дійшовши й до середини вітальні. З тих забав у Володі вперше виникла боязнь темряви та темної кімнати, хоч доти він того майже не боявся, і вона затрималася в ньому ще на багато років і після того.
З від’їздом братів галасливі дитячі забави з біганиною в Сотниківці вивелися. Менша сестра була ще мала, старша часто нездужала, та й була вона якоїсь особливої тихої та журної вдачі. Хто знає, чи під чиїм впливом, чи з природи росла вона задумлива та на диво добра й чула до кожного людського лиха. Соня не любила гратися дитячими забавками, сливе ніколи не бігала, ніколи не пустувала, говорила завжди стиха і все сиділа, щось шила для якихсь бідних дітей, яких ніколи не бачила, а тільки від когось почула про них. Не любила вона сама й читати, любила тільки, щоб їй читали наголос, поки вона шиє. Коли хтось із слуг, було, чимсь завинить, вони зверталися до неї, просячи за їх заступитися перед панами, і вона йшла до батьків прохати за провинця. З себе вона не була гарна: худенька, бліда, тільки дуже великі, майже чорні очі наче заглядали глибоко в душу кожному, на кого вона дивилась, та й ті очі були невимовно журні, щось було в них таке, що ніби казало, що недовго житиме на світі ця мила та лагідна дитина, що не для землі вона роджена, і, мабуть, через те батьки любили її дужче, ніж усіх дітей.
В господі Ганкевичів не було звичаю щороку впоряджати ялинку. Володя вперше запам’ятав ялинку тільки на п’ятому році свого життя, і вона справила на нього величезне враження. Була вона висока аж під стелю і така гарна, блискуча та осяйна. Наїхало тоді до Ганкевичів багато дітей, і всім їм подаровано дуже гарні забавки та дивні гостинці. Так Володя не міг і помислити, щоб могли існувати такі дивні речі, як зроблений з цукру годинник, що його дістав хтось із його гостей. Поки прикрашували ялинку, дітей не пускали до залі, де вона стояла, впустили аж була готова, і на ній горіло безліч свічок, а вона сяяла золотом і сріблом. Дарма що в переддень Володя бачив, як накладалося золото на горіхи, як вирізували та клеїли з блискучого паперу різні окраси, а хвилинами й сам тягся допомагати в тій роботі, — тепер, коли побачив усе разом на зеленому дереві, був надміру вражений її казковою красою. З того дня вже весь рік марив, як то діжде на друге Різдво знову милуватися тими чарами. Він сам якось без пояснення відчув, що таке чудо не може повторюватися не в особливо призначений день, що воно можливе тільки на Різдво. Підсвідомо само в нього склалося пересвідчення про якийсь містичний зв’язок між ялинкою та різдвяними святами, про те, що ялинка є завершенням тих милих, не знає він відколи йому відомих, отже, мабуть, предвічних звичаїв, які додержувано в господі Ганкевичів на Свят-Вечір.
Та в тому році Володя так і не діждав ялинки. З осени по часописах з’явилися звістки про голод на Самарщині, і дедалі подавалися звістки все страшніші. Ганкевичі призначили, скільки пошлють від себе на допомогу голодним та визнали, що годиться і дітям зректися чогось їм приємного, офіруючи ті кошти від себе. Вважали це добрим для виховання в дітях діяльної, вдатної на обмеження своїх приємностей гуманности. Обрали для того ялинку і покликали Соню і Володю до вітальні на поважну сам на сам розмову. Діти стали перед батьками стривожені, надаремно перебігаючи в думках, чим це вони так завинили, що їх покликано так усовіщувати, щоб ніхто й не почув. Ганкевичі у виключних випадках так робили, і дітям ті розмови здавалися значно тяжчими від усіх кар, бо почуття винности відчувалося тоді ними гостріше.
Мати й батько сиділи поруч на дивані (софі), але цим разом, помітно було, не бралися за щось докоряти чи угрущати. Вони ласкаво привітали дітей і дивилися на них скоріше з боязкою надією, чи виправдають вони батьківські сподіванки, чи ні, ніж з докором, і в дітях почуття небезпеки швидко замінилося цікавістю скоріше почути, нащо ж їх покликано.
—	Вислухайте уважно, діти, що вам казатиму, добре подумайте, а тоді дайте відповідь на те, про що вас спитаю, — почав батько і став розповідати про голод на Самарщині, про те, як страждають від нього люди, і дорослі, і діти, — такі, як і ви маленькі та ні в чому не винні. Ви, — казав він, — і уявити собі не можете, що то за муки від голоду. Ви ніколи не терпіли від його насправжки так довго, але й вам недобре, як схочете їсти, а не зразу дадуть; а там багато таких, що не мають що їсти і день, і два, може, й ніколи, бо нічого нема та й узяти нема звідки. Люди від того вмирають, вмирають і діти в тяжких муках. їм, тим бідним, треба допомогти. Чи так, діти?
—	Так! — рішучо та разом відповіли обоє.
—	Ми з мамою посилаємо їм, скільки можемо, грошей, але все того мало, бо таких голодних там є багато. І ви, якби схотіли, могли б теж їм хоч трохи допомогти. На Різдво ми мали справити вам ялинку, на неї довелось би витратити сто карбованців, для вас не так уже тяжко обійтися без неї, а ті гроші ви могли б послати голодним, врятували б тим ще двох-трьох дітей. Як ви на те згодні, ми додамо до тих грошей, що посилаємо, і ваші та так і напишемо, що ті сто карбованців од Соні і Володі. Що ж ви на це скажете? — і батьки пильно дивилися на дітей.
Перед Володею в ту хвилю стала у всій вимріяній красі ялинка, і здалося так прикро, що її не буде. Думав, що краще було б і послати гроші, і таки зробити ялинку, і він з хвилину завагався. Та батькові не довелося довго чекати відповіді. Ледве він замовк, Соня з радісним личком поспішилася зразу сказати, що вона згодна та дуже просить швидше одіслати ті гроші.
—	А ти, Володя?
Володя відчув, що не погодитися не можна, що було б тоді соромно так, що й перебути той сором не можна, і, не так радісно, як сестра, трохи похнюпившись, стиха він відповів:
—	Ну, так треба, я буду без ялинки, пошліть ті гроші.
—	Нічого, нічого Володю, — засміялася мати. — Ти трохи посумуєш, але то не велике лихо, що ялинки не буде, зате врятуєш маленьких діток, а це більша радість, ніж дивитися на ялинку... — і, поцілувавши обох дітей, батьки відпустили їх, нагадавши наостанок знову: «Так отож пам’ятайте — така умова: ваші гроші ми пошлемо взавтра, а ви повинні пам’ятати, що ялинки у вас не буде, і тим не журитися!»
Олені Василівні так цікаво було швидше дізнатись, чого кликали дітей батьки, що вона насилу їх дочекалася і зразу ж почала розпитувати, про що була мова. Та Володя не хотів нічого відповідати, буркнув щось невиразно і почав переставляти якісь забавки, йому все ще було дуже шкода ялинки. Тільки коли Соня з радістю розказала все, це трохи зняло його настрій. Соніна радість його дратувала, але таки імпонувала йому та викликала почуття сорому за себе. Ще кілька день жаль від часу до часу прокидався в йому, та дедалі все більше замінявся почуттям задоволення та гордощів од виконаного обов’язку.
Життя Володине в Сотниківці плинуло без братів мляво. Саме тоді, коли задоволення потреби в русі, біганні та фізичних вправах стає для дітей більше можливим та й потрібним, він не мав для того товаришів серед родичів, а з селянськими дітьми Ганкевичі не дозволяли своїм товаришувати, боялися, що від них їхні діти дізнаються те, про що дітям не треба знати, і взагалі лихого впливу невихованости та моральної первісносте селянських дітей. Та не вистарчало, мабуть, у Володі й власної ініціативи, щоб шукати товариства або самому знайти розваги, що вимагають більшого руху взагалі. Володя виростав самітний в оточенні недужої сестри, вже немолодої та обважнілої бонни та літніх старших слуг Параскевії та Тетяни Тихонівни, з якими Олена Василівна любила погомоніти про всякі події на селі та часто закликала їх на розмову до дитячої кімнати.
Від сутносте товариства, недостачі фізичного руху Ганкевичі, мабуть, не надавали великого значення у вихованні дітей або не мали часу тим піклуватися. Тільки вряди-годи вони, мов спохвачувалися та загадували Олені Василівні повести дітей гуляти десь у степ або в яр, з верству від горниць, де був став, а біля його кущ насаджених верб. Сама Олена Василівна не вподобала тих далеких проходок, та ще по сонці, боялася здибати десь череду чи собак, а в яру гадюк, бо вони там зрідка траплялися, налякувала й дітей своїми страхами і, коли їй не нагадували, все товклася з дітьми повільною ходою по виструганих доріжках у саду, де кожен кущ, кожна деревина були вже давно знані дітям. А взимку, коли алеї заносило снігом та було холодно, Олені Василівні і поготів не хотілося виходити з хати і вона здебільшого одмагалася водити дітей гуляти тим, що зимно або вітер і їх можна застудити. За зиму хіба разів двадцять водила вона дітей на повітря, та й то на короткий час, бо сама мерзла, а дітей так обкутувала, що й поворухнутися було їм не можна, а таке гуляння було їм нудне, і вони не сперечалися, як їх швидко завертали до хати.
Занедбуючи фізичне виховання, Ганкевичі більше звертали уваги на вчення та розвиток дітей, виписували багато дитячих книжок та передплачували два дитячі місячники. Книжки ті були всі російські, бо своїх через заборони так і не було, та й взагалі то був час найглибшого національного ослаблення України. Стихія в народі була ще дужа: всі селяни, всі слуги говорили чистою українською мовою, Ганкевичі теж говорили з ними по-українськи, а між собою — коли по-українському, коли по-російському, а коли мішаною мовою. Та Ганкевичі в цьому були так ніби уламком минулого, а гості їхні, за виключенням людей старшого віку, всі говорили тільки по-російському, правда, з українською вимовою та з українськими зворотами.
Українські книжки, та й то не дитячі, попали Володі в дитинстві на очі тільки двічі чи тричі. Раз знайшов він на столі у мами Кобзаря, вдруге — завіз якийсь молодий родич оповідання Стороженка. Та й тих книжок Володя не читав, були вони й не для дитячого вжитку. Тільки тоді, як побачив у мами Кобзаря, прочитала вона йому вірш «Перебендя», та ще той родич читав слугам у коридорі «Катерину», а Володя прислухався до того читання уривками, бо бонна умисне заважала йому гаразд слухати, щоб він не почув чогось для дітей зайвого про любощі. Та на Володю справило враження, що всі слуги плакали слухаючи, справила враження і сама мова, якої він доти ніколи в книжках не стрічав. Самий факт існування української книжки звернув на себе його увагу, хоч у нього й не могло ще бути яких-будь думок про національне питання, просто вразив та залишився у пам’яті як незвиклий і тому несподіваний.
Взимку Олена Василівна щовечора читала дітям уголос з російських книжок. Вечірнє читання було, очевидно, не тільки на те, щоб діти щось засвоїли, а й на те, щоб не нудились і не пустували. Часто і Параскевія та Тетяна Тихонівна приходили з шитвом послухати. Діти, слухаючи, бавилися — або малювали, або забавками, та лише тими, якими можна було бавитися, сидячи чемно при столі. Слухали коли з уважністю, а коли й через п’яте-десяте, якщо читане не цікавило. Іноді це траплялося й тому, що ні діти, ані Олена Василівна гаразд не розуміли читаного, і на дитячі запитання вона відповідала сплутаними та незрозумілими поясненнями. З усіх книжок тоді Володі особливо подобалися казки Кота Мурлики та якась повість Емара. Враження од неї було таке, що він почав і сам читати інші повісті того самого автора та Майн Ріда про боротьбу індіян з білими і засиджувався годинами над тими книжками.
А враження вони на нього справляли зовсім не те, на яке рахували автори. Співчуття Володі було цілком не на боці білих, а на боці індіян. Не індіяни, а білі здавалися йому дикунами та розбишаками, що вдерлися в чужу землю силоміць, кривдять тубільців і не дають їм жити по своїй волі. В тім віці Володя вирішив твердо, що, як зросте, поїде до Америки, заприятелює з індіянами, стане в них на чолі та поведе їх на білих напасників. З тим своїм наміром він не крився, а рішуче висловлював його і батькам та й тим з гостей, хто хотів його слухати. Та в запалі не помічав, що викликав тим жартівливі сміхи та запитання.
Самітне, позбавлене звичайних дитячих розваг, життя все серед дорослих позначилося на його вдачі. Був завжди задуманий, заглиблений у свої мрії, мовчазний, багато та подовгу висиджував над книжками, не бігав, не здіймав галасу, не пустував, ходив тихо й поважно по великих горницях, мов тінь. Коли до батьків приїздили гості, Володя любив непомітно забитися десь у куток у тій кімнаті, де вони сиділи, так, щоб на нього не звертали уваги, забули про його присутність, і мовчки слухав їхні розмови, з яких, певно, не все розумів. Та з приводу тих розмов і своїх вражень од облич, рухів та поводження дорослих він незнаними шляхами переносився незабаром думкою кудись геть од присутніх та їхніх розмов. Влітку часто лягав десь у холодку під деревом, стежив за метеликами, за жуками в траві, придивлявся, як майорить листя, прислухався до шамотіння в траві, а найбільше з подивом та зачаруванням вдивлявся у величну баню блакиті та в хмарки, що бігли та купчилися по ній. Коли він пильно слідкував за тим, як серед ясного неба зненацька з’являються, наче виринають у блакиті, білі, пухкі, прозорі хмарки, як зчепляється їх враз кілька там і там на небі, як вони спливаються, нагромаджуються, ростуть, набирають дивного вигляду та різних кольорів, йому здавалося ніби там у вишині пливуть острови, зарослі темним пралісом, чудові сади, з-посеред їх вигоняться високі гострі шпилі скель, дивні палаци... і в тих мріях губилися останні уявлення дійсности, здавалося, що в тих палацах живуть славетні лицарі, гарні панни, могутні королі, перед палацами квітнуть розкішні квітники, в гущині літають чарівні птахи, на прозорих озерах у саду плавають поважні задумливі лебеді...
До цієї, такої чудної дитини, що поводиться зовсім не по-дитячому, з подивом придивлялися слуги й гості. Слуги завважали часом: «Якийсь цей хлопець млявий, зовсім не має він ґедзунку бавитися», а гості несподівано, серед жвавої розмови між собою, помітивши Володю, про присутність якого в хаті було забулося, як він, забившись глибоко в кріслі десь у кутку кімнати, сидить мовчки, уставившись кудись у незнану просто-ронь, хитали головою і думали: «Це, мабуть, росте Володине нещастя у цих Ганкевичів». Непокоїла, а часом дратувала ця дивна мрійливість та відчуженість від життя і батька. Особливо сердило його, коли в задумі Володя не знати для чого, певне, й не думаючи про те, що робить, крутив у руках й несвідомо ламав якусь порожню коробочку, шматок паперу, уламок тонкої гіллячки та насмічував в старанно прибраній кімнаті. З роздраженням забирав тоді Михайло Павлович у Володі ту, нікому не потрібну, річ, розбиваючи тим його мрії, і Володя відчував себе таких хвилин так, мов скочувався з чарівної вишини в осоружну буденщину...
Може, дивлячись у таких випадках на сина, відчував Михайло Павлович неспокій передчуття, неосвідомлений острах перед тим поколінням, що житиме в мріях, нездатне буде тверезо розуміти людської вдачі та життєвих завдань у своїй мрійливості і не помітить небезпеки, що насуватиме, а через те не тямитиме опертися їй, оборонити й себе, і свій край од великих бід, які йому загрожуватимуть... Та не спадало Михайлові Павловичу на думку, що, може, сама обстанова його дому, те, що, оберігаючи сина від неморальних впливів, тримають його без товариства, ховають од його те, що в йому виховують абстрактний гуманізм і відразу до всякої суворости, хоч би необхідної для перемоги над лихими впливами, і є причиною тієї мрійливости сина.
Невдовзі по тому, як Володі сповнилося шість років, одного дня дітям сказали, що незабаром до них приїде нова вчителька. Було цікаво те, що вчителька буде нова, і те, яка ж бо вона буде, але діти, таки знепо-коїлися, чи й Олена Василівна залишиться з ними? Взагалі вони не дуже її любили, але тепер їм зробилося шкода за нею. Вони звикли до неї, звикли з усім, що їм треба, звертатися до неї, і думка, що натомість зі знаною і таки доброю Лелею, як вони звикли йменувати Олену Василівну, їм доведеться далі бути з невідомою вчителькою, схвилювала їх.
Та їх заспокоїли: Леля таки буде з вами, і гулятиме й спатиме в одній хаті, і читатиме вам книжки, як і давніше. Нова вчителька тільки вчи-тиме вас.
Після такого пояснення страх зразу зник, залишилася сама цікавість.
—	А як же звуть нову вчительку?
—	Олена Семенівна.
На хвилю діти розгубилися. І Олена Василівна — Леля, і нова вчителька — Леля. Як же з ними та про них балакати, щоб розрізняти?..
—	Ви можете називати вчительку Оленою Семенівною.
—	Ні, — не згодився Володя, подумавши хвилину. — Ми просто казатимемо на неї нова Леля, а на нашу Лелю — стара Леля.
Олені Василівні не зовсім подобався цей додаток, але діти, хоч і помітили, що вона не рада, не могли зрозуміти, чого б Лелі не подобалось імення «стара Леля». А вони, горнучись до неї, таки вперлися на своєму.
—	Отже, добре? Ти будеш старою Лелею?
Ганкевичі закликали нову вчительку для дітей, бо вже ставало помітно, що знань Олени Василівни не вистачає для дальшого навчання дітей. Ольга Василівна листувалася з урядом Смольного Дівочого Інституту у Петербурзі і через нього умовилася з одною з бідних сти-пендіяток, що того року скінчила Інститут.
Олена Семенівна була дочкою генерала, який помер уже давно й не залишив родині нічого, крім пенсії. Його вдові скрутно жилося з п’ятьма дітьми, вона мусіла клопотатися про приміщення їх на науку на державний кошт, і Олена Семенівна вчилася стипендіяткою у Смольному, де сливе всі її товаришки були з багатих родин вищої шляхти. Серед того товариства виплекалася в неї прихована жадібність до багатства, до розкошів, до розваг і заздрість з уваги на її сирітську долю. Те, що скінчивши науку, не зможе виїздити на балі, відзначатися у вищому світі, а мусить їхати заробляти десь на село, де не буде ні гарних паничів, ні розваг, відчувала вона як найтяжчу кривду для себе, і це почуття збільшувалося ще й тим, що скільки не придивлялася до себе в дзеркало, не могла визнати себе гарною. А коли виявилося, що треба їхати на Полтавщину, до тих «хохлів», до яких усі її знайомі ставилися звисока, то й зовсім відчула себе покривдженою. Кілька день вона аж проплакала та докоряла матері за те, що мусить їхати в такий край, де в усіх людей «масло во рту», з якими хто зна, як і розмовляти...
З тим настроєм вона і з Петербурга виїхала, і до Сотниківки приїхала. Була це висока на зріст, худорлява панночка з безколірним блідим обличчям, рідким сірувато-білявим, без блиску, волоссям, з виразом невимовної обиди на лиці. Завжди почувала вона себе негаразд, завжди мерзла і раз у раз, навіть у натопленій хаті, загорталася у щось тепле. І сама околиця біля Сотниківки не була до вподоби Олені Семенівні. Не було тут лісу, до якого вона звикла в Московії. Не подобалися їй і горниці Ганкевичів, що не нагадували пишних палаців її найбагатших подруг, в яких вона часом гостювала влітку. Ще дужче не подобався патріяр-хальний побут у господі, та й самі господарі, занадто, на її думку, перейняті своїм господарством. З самого початку поставилася вона до всіх та до всього в Сотниківці зі застереженням. Погомонівши з господарями якнайменше, скільки вимагала цього ввічливість, попрохала показати їй її кімнату, щоб переодягнутися та відпочити. А коли її покликано, щоб показати шкільних дітей, і коли Володя зразу ж звернувся до неї на «ти» та назвав Лелею, вона рішуче заявила:
—	Ти мусиш казати мені «Ви», і називати Оленою Семенівною.
—	Цього вимагає педагогія, — додала вона, звертаючись до батьків з тим більшою самовпевненістю, що вважала їх нездатними зрозуміти її мудрого речення. — Діти повинні поважати та боятись своєї вчительки.
Кімнату Олені Семенівні призначено на мезоніні — «на горі», як казали в Сотниківці. Кімната була велика, але заставлена старомодними меблями різних стилів, зібраними з решток різних гарнітур, що по черзі обслуговували кілька поколінь Ганкевичів. За довгий час ті гарнітури в своїй більшій частині понищилися, а те, що залишилося, поставлено в кімнаті Олени Семенівни, наче до музею. Це теж немило її вразило.
Для услуговування була призначена для неї окрема дівчина, від якої вже іншої роботи не вимагалося. Це була огрядна, висока, чи не двічі вища за Олену Семенівну, чорнобрива та гарна Онися. Вона викликала спочатку в Олени Семенівни двоїсте почуття. З одного боку, Олена Семенівна заздрила її здоров’ю та красі, мимоволі оберталася до дзеркала, щоб порівняти себе з нею і віднайти в собі тонші інтелігентські риси, які б із залишком нагороджували за брак буйної краси красуні-селянки, та кожен раз із невдоволенням одверталася од дзеркала. Та, з другого боку, Онисина краса та здоров’я імпонували, а її веселість зачаровувала саму Олену Семенівну. Це зроджувало симпатії до служниці. В одному лише Олена Семенівна поставилася непохитно. Не могла погодитися з ім’ям Онися, не хотіла його вимовляти й казала дівчині, що зватиме її Агнесою.
Онися, може, й не мала б нічого проти того, якби не сміялись люди, а то капосні парубки реготалися і допитувалися:
—	Скажи, як тебе тепер звуть — ягницею, чи що?
І Онися тоді сердилась: «Та хай її чорти візьмуть», — казала.
На дітей перша зустріч з новою вчителькою справила теж неприємне враження. Коли діти повернулися до своєї хати, Соня припала до Олени Василівни, нічого не кажучи, а Володя зненацька підвів голову і сердито та рішуче мовив:
—	Я її не любитиму! Вона лиха!
—	Чому? — спитала Олена Василівна.
—	Бо вона мене не хоче любити...
—	Як це ти можеш знати?
—	Вона не хоче, щоб я її звав Лелею...
І по тих словах він схопився, підбіг до Олени Василівни, цілував та обіймав її.
—	Ти наша люба стара Леля, а та хай буде Олена Семенівна, — і він передражнив, як вимовляє вона своє ім’я.
З другого дня почалася наука. Зі Сонею відношення у нової вчительки неначе й наладналося, але з Володею зразу помічалося загострення, та й щодалі не йшло воно до кращого, хоч Володі й на думку не впадало чинити нелюбій учительці якісь неприємності або навмисне її не слухатися. В тихім і приязнім оточенні батьківського дому він не знав прикладів таких відносин, а звик до думки, що повинен поважати старших та їх слухатися, як те йому завжди наказували. Але йому було тяжко сидіти на лекціях Олени Семенівни. Він не міг примусити себе слухати уважно її пояснень, вивчати лекції, і він виготовляв їх неохоче та вчився недобре. Все те завдавало Олені Семенівні зайвого клопоту, вимагало від неї більше праці і тому дратувало її, ще збільшуючи ту нехіть, яку вона несвідомо відчула до свого учня вже зразу. Спочатку вона силкувалася її стримувати, іноді приходило в них з Володею мов до тимчасової згоди, але те замирення було силуване й не тривало довго, Володя все був неуважний, ставився до неї недовірливо, із застереженням, це її роздражнювало дедалі дужче, і в неї зростала лють на нього.
Бувши не в силі перебороти свою неприязнь, Олена Семенівна і надумала спосіб помститися на Володі. Наближався день іменин Ольги Василівни. На той день діти повинні були, наче на дарунок мамі, вивчити якийсь вірш і, поздоровляючи її, проказати його вголос, а Володя забув про те й не попрохав Олени Семенівни, щоб призначила, що саме йому вивчити. Хоч поясняла це тим, що робить так тільки, щоб покарати його за те, що негаразд вчиться, але в дійсності тішилася думкою зробити йому неприємність. Нишком від нього показала Соні, що їй вивчити, але звеліла не хвалитись за те братові. Тільки в переддень іменин закинула йому з докором, у якому виразно чулося задоволення:
—	Добрий з тебе син! Ти й забув за мамині іменини й нічого не вивчив для мами. Так ти все пам’ятаєш за свої обов’язки...
Володю мов що прибило. Розгубився з одчаю та каяття, злякався своєї неуважности, не знав що й робити з сорому та почуття винности. Не було в нього стільки життєвого досвіду, щоб спостерегти затаєну радість та наміри Олени Семенівни й шукати поради в когось іншого, і з одчаю, якого не в силі був далі терпіти, благав ту саму Олену Семенів-ну сказати, який йому вірш вчити.
Навпаки, в неї все було обмірковане заздалегідь. Хто й зна звідки, бо ніколи раніше Володя в неї тієї книжки не бачив, узяла вона книжку з німецькими віршованими поздоровленнями на всякі святочні випадки й загадала вчити з неї найбільший, штучний та незграбний вірш.
— Перекладіть мені, будь ласка, цей вірш, — попрохав її трохи згодом Володя, побачивши, що й слова з нього не розуміє та сподіваючись, що легше буде вчити, коли його розумітиме.
— Я не буду тобі перекладати, мусиш сам перекласти, — сердито відмовила Олена Семенівна.
— Я ж його не розумію, я так не зможу його вивчити, перекладіть, будьте такі добрі, — прохав Володя.
— Сам винен, бо погано вчився! І Олена Семенівна покликала Соню, пішла з нею в сад, залишивши безпорадного Володю самого.
У Володі була нелиха пам’ять. Часом, коли йому подобався вірш, хоч би й довгий, він виучував його легко, перечитавши двічі, та тільки тоді, коли розумів і цікавився тим, що вчить. Німецького вірша, якого не тільки не розумів у цілості, а й половини слів з його ніколи не чув, він не міг подолати, тим паче, що був знервований і дедалі все дужче турбувався, що робота не поступає. До обіду Володя ще не цілком втратив надію і за обідом ще якось стримувався і таївся з своїм настроєм, але по обіді, забившись у другу кімнату нагорі, куди звичайно ніхто не заходив, він швидко зовсім зневірився, побачив, що вивчити не зможе. Перечитував вірш, може, й сто разів, запитувався вивчити його в цілому, запитувавсь виучувати й окремі рядки. Силкувався повторювати ті рядки, затуливши їх рукою, але бачив, що враз забував їх, поки вивчить два-три рядки далі, вже не пам’ятає першого. З одчаю він ревно плакав. Плакав безперестанку, аж голова йому розболілася, і саме тоді вперше за життя відчув ненависть... Ненависть до Олени Семенівни, що, тепер він був певний, навмисне заподіяла йому таку капость і радіє з його лиха...
Довго ніхто не заходив до тієї кімнати, не бачив його сліз та його мордування, а він вже не здолав не то вчити, а й читати навісний вірш і в знесилі лежав на дивані (софі), обернувшись до стіни, прибитий соромом та одчаєм від думки, як то буде завтра, як піде він поздоровляти маму, не можучи проказати їй вірша, як буде їй гірко, що син для неї не схотів нічого вивчити, і від тих думок знову починав хлипати.
Аж надвечір, коли почали приїздити гості, прийшла в ту кімнату Тетяна Тихонівна з дівчатами виготовляти її для гостей і знайшла там заплаканого Володю. Тетяна Тихонівна розпитувала, що йому таке, та, не змігши заспокоїти, пожаліла хлопця, пішла розповіла все пані. Ольга Василівна, вибравши хвилинку, одхилилася од гостей і, поспішаючи, щоб швидше повернутися до обов’язків господині, таки прийшла до сина, сіла коло нього на софі та почала умовляти.
—	Покинь, Володю, не плач і не журися. Мені не треба завтра від тебе вірша. Я знаю, що ти хотів мені його вивчити, і з мене того досить. Я знаю, що ти й без вірша мене любиш.
—	Люблю, люблю, мамочко, он як люблю, — ще дужче залився слізьми Володя, та вже не такими гіркими, якими плакав досі, а якимись заспокоюючими, і цілував та обнімав маму.
—	Ну, ось бачиш. А мені ж тільки від тебе й треба, щоб ти мене любив. А вірш — нащо він мені? Ти подумай. Та ти мені через время натомість цього вивчиш інший вірш, коротший, який я сама тобі скажу, і він мені більше подобається, — заспокоювала мати Володю, і повела його до Олени Василівни та припоручила їй доглянути, щоб він краще умився, щоб гостям непомітно було, як він плакав.
Коли Олена Семенівна, повернувшись з саду, почула про те, вона розлютилася. Ользі Василівні вона не сказала нічого, може, через те, що в хаті були вже гості, але її губи стулилися, а в очах забігали гадючки. Проходячи повз Володю, що вже почав заспокоюватися, вона кинула пошепки:
—	А все ж таки ти не маєш завтра вірша для мами.
—	Мамі не треба вашого вірша... Мама хоче кращий! — почула вона на відповідь.
З того часу відношення між Оленою Семенівною і Володею ще загострилися. Обоє тепер гаразд усвідомили, що не люблять одне одного. Але в родині Ганкевичів заходилося на лихо, яке надовго забрало увагу всіх і затримувало розвиток ворожнечі між Оленою Семенівною та Володею.
I так слабенька та малоздорова Соня занедужала на шкарлятину. Викликали лікаря, і з його наказу відрізнили од неї інших дітей. Олена Василівна перейшла з ними мешкати нагору, а коло недужої залишилися няня та нарочито запрохана фершелка.
Хоч і невесело було часом Володі самому без Соні, а особливо неприємним здавалося залишатися під час лекцій віч-на-віч з Оленою Семенівною, та власне тим, що Соня нездужає, він мало смутився. Мабуть, не розумів небезпеки. Але і він сам, і Соня, і Оля не раз нездужали: заболить голова, живіт або горло, та все те минало. Не викликало неспокою і те, що цим разом діється все якось не так, як при інших хворобах, що його та Олю переведено до іншої хати від Соні. Навпаки, те, що була в них нова кімната, де треба наново улаштовуватися і все по-іншому, як було у старій, його трохи цікавило й забирало більше уваги, ніж недуга сестри.
Не викликало спочатку неспокою і те, що час минає, а недуга тягнеться далі, і Соня все ще нездужає. Навпаки, він починав звикати бавитися без неї і ні разу не попрохав, щоб його повели її перевідати. Тому що на початку йому сказали, що до Соні не можна ходити, він скорився так легко, мов і самому йому було б неприємно бачити недугу й недужу.
А Соня, хоч і видужала зі шкарлятини, та на її ґрунті сталися якісь ускладнення, і бідна дівчина худла й марніла, та, здавалося, самі великі чорні очі тільки й залишилися в її змарнілому тілі.
В господі Ганкевичів посумнішало та потихшало. Ніхто не гомонів уголос, від дітей теж вимагали, щоб гралися тихше. Кілька разів приїздило аж по три лікарі враз, ходили до недужої, виходили від неї споважнілі й наче збентежені, а тоді довго щось радилися між собою, запершися у вітальні. Аж тепер почало все те кидатися Володі в очі, та хвилинами обгортав його неспокій та сум, але кожен раз ненадовго. Завжди знаходилося щось, що дужче звертало його увагу на себе.
Коли, нарешті, лікарі визнали, що минула небезпека заразитися од Соні, і Володю повели перевідати сестру, він був збентежений її болісним виглядом, розгубився і зразу не міг угадати, про що личило й можна говорити з нею. Невиразно, але з ляком відчув, мов щось уже роз’єднує їх, робить чужим кожному те, що цікавить іншого.
Чи тому, що не хотів, щоб вона те помітила, і почував себе прикро, чи тому, що хотів розважити недужу сестру, він раптом вибіг з її хати і за хвилину повернувся з якоюсь новою забавкою, яку дістав за час Со-ніної хвороби, та хотів показати їй. Може й сам захопився тим і робив це завесело та заголосно. Та Соня не зацікавилася забавкою, личко її ще потьмарилося й посумнішало, і, мов рятуючись од чогось безмежно тяжкого, вона з жалем чи й з роздражненням сказала Володі:
— Дай спокій. Не стукай-бо і не галасуй так. Я не хочу дивитися на твою забавку.
В голосі її чулися сльози, а Володя почув образу від того, що сестра не зрозуміла його добрих намірів, змовк і незабаром пішов з хати.
Ще раз приїздили лікарі. Володя не знав, що вони сказали батькам, — мабуть, визнали, що немає вже й малої надії врятувати недужу, і на господу Ганкевичів налягли ще більший сум та жалі.
Днів через два, як від’їхали лікарі, Ольга Василівна з одчаю зважилася вдатися до останнього способу врятувати дочку, який порадили їй старші селянські жінки, бачачи її тугу та сльози. Треба було продати Соню за шага якійсь бідній каліці. Це треба зробити перед іконою, проказавши нарочиту молитву. Мабуть, повір’я це спиралося на думку, що дитина слабує за гріхи батьків, а коли батьки її продадуть і вона буде вже не їхня, а ще такої людини, що своїм стражданням заслуговує на Божу ласку, Бог покарає батьків чимсь іншим, а дитина одужає.
Ольга Василівна обрала для цієї мети глуху й німу стару дівку Марію, що багато вже років служила в економії Ганкевичів. Михайла Павловича не було при тому. Перед іконою стали Марія, Ольга Василівна, Олена Василівна з Сонею на руках і Володя, якого теж покликали, щоб помолився разом з усіма. Проказали молитву. Соня молилася ревно разом з усіма, і якась надія блиснула їй в очах. По молитві Ольга Василівна взяла Соню з рук Олени Василівни, плачучи пригорнула та цілувала, тоді віддала на руки Марії, а від неї узяла шага. Марія перехрестила й поцілувала Соню, а тоді знову віддала Олені Василівні і та однесла її на її ліжко. Само собою, що Соня залишилась таки у своїй кімнаті і в своїх дійсних батьків.
Володя дивився на те з подивом, але без зворушення. Все, що діялося перед ним, викликало в ньому здивування, а не віру. І на хвилину не відчув і малої надії, щоб Соня могла від того видужати. Авжеж, це не було наслідком свідомої реалістичности, якої і не могло бути в малого. Так було, мабуть, через те, що досі ніколи не чув і не бачив, щоб хтось лікувався таким способом. Завжди, коли хтось у них нездужав, давали ліки або зверталися до лікарів, які теж давали ліки. Через повторні враження у Володі склалася певність, що недужому можна допомогти тільки таким способом, одужання без ліків не здавалося йому ймовірним, як і все незвичне, так само як за старих часів, коли селяни лікувалися тільки у знахарів замовлянням, здавалася неймовірною лікарська поміч, а була віра в поміч знахарів та замовлювання.
З місяць після того, коли Володя й Оля прокинулися, їм сказали, що вночі Соня упокоїлася. Доти вони тільки чули про смерть, але мертвих не бачили ніколи. Зразу вони не плакали, але стишилися, змовкли, одягалися та вмивалися, мов прибиті, наче забулися, як те треба робити. Одягнувшися, тихо, мов крадучись, пішли вони за Оленою Василівною по сходах з мезоніну й до залі, де на покутті стояв стіл, на столі труна, яку вночі зробили майстри. В труні лежала небіжчиця, жовта, мов з воску, з закритими очима. Діти злякані спинилися і дивилися широко розплющеними очима на сестру, мов виглядали з жахом з таємної криївки. Так простояли, не знаючи скільки часу, мов остовпілі, поки почули позад себе кроки, а обернувшись, побачили батька, що швидко йшов з вітальні до своєї кімнати. Лице в нього було червоне від сліз. Діти, мов шукаючи рятунку, хотіли кинутися до нього, та він тільки махнув рукою, ще дужче залився сльозами і скоріше пішов до своєї хати, мов тікаючи. Аж тоді вперше ревно заплакали й діти.
Тепер, коли єдиним учнем в Олени Семенівни залишився Володя, часи вчення, необхідність кілька годин щодня висиджувати віч-на-віч у класній кімнаті ще дужче спротивилися їм обом. А Олена Семенівна просто гинула з нудьги в Сотниківці. Все, що цікавило Ганкевичів, її не цікавило, все, про що вона мріяла, було їм байдуже, а якби звірилася їм з усіма своїми мріями, вони ще, певно, й осуджували б її. Тому, скінчивши лекції, вона весь день висиджувала в своїй кімнаті, нудьгувала та з нудьги дратувалася на все та на всіх, а насамперед на Володю, що сердив її і неуважністю, і чудними, на її думку, несподіваними запитаннями, на які вона не завжди вміла відповідати, а для авторитету таки вважала потрібним вдавати, що відповідає до речі, а він сам винен, що не годен її зрозуміти.
А Володя відповідав неприязню на неприязнь, дратувався і вчився неохоче й недобре. Олена Семенівна лютилась ще дужче, очі в неї робилися мов скляні, тонкі губи міцно стулялися. Щоб покарати недбалого учня і таки змусити його вивчити, що треба, затягувала лекції, поки від втоми Володя не в силі був нічого зрозуміти, а тоді пекла його докірливими та образливими словами і ніколи не старалася дати йому трохи одпочити, підбадьорити, розказавши щось цікаве, заохотити до вчення ласкавим словом. Так тяглося з півроку, ворожнеча між учнем та учителькою зростала, поки нарешті не виявилася вибухом.
Якось наприкінці однієї з таких лекцій, що занадто затяглася, Володя розвередувався, а Олена Семенівна розлютилася, аж тремтіла. В роздраз-ненні скрутила з паперу щось подібне до шлика й насунула йому на голову:
—	Ти дурний! Надіну тобі дурацького шлика, сиди так!
Володя зненацька осатанів, скочив з ослонця, зірвав з голови шлика, кинув його під ноги й, топчучи, кричав:
—	Не буду його носити, не хочу, не хочу!.. Ви злючі! Ви не смієте!..
Під той час Михайло Павлович читав часопис у вітальні, що була поруч з клясною кімнатою. Він почув, що там діється щось незвичайне. Вже й давно помічав він, що відношення між сином та вчителькою загострюється до неможливого, тому знепокоївся, кинув часопис і раптом станув у дверях.
—	Що сталося? Що тут таке? — спитав він.
Обоє кинулися до нього зі скаргами один на одного.
—	Він нікчемний, ледачий хлопчисько, він не хоче вчитися, — лютилася Олена Семенівна.
—	Вона знущається наді мною! Бачите? Вона наділа мені дурацького шлика! Вона злюча, вона не сміє! Я не буду його носити! — плакав Володя.
Михайло Павлович глянув на обох і, нічого не сказавши, вийшов, та з-за дверей повернувся і сказав:
— Вже час кінчати лекцію! Припиняйте. На сьогодні буде...
Чи була з того приводу у батьків з Оленою Семенівною якась мова, Володя не знав. Йому вони нічого не казали. Не звернув він тоді уваги й на те, що з того дня чи батько, чи мати під час лекцій завжди щось робили в сусідній кімнаті.
А за місяць Володі сказали, що Олена Семенівна їде додому, що вже до них не повернеться і його не вчитиме. Другого дня Олена Семенівна справді від’їхала. Коли подано коні, Олена Василівна вивела Володю на рундук проводити Олену Семенівну, і вони попростились задля ввічливосте приязно, але ледве коні рушили і Олена Василівна ще висловлювала якісь побажання, Володя враз повернувся і, помітно зраділий, хоч про те й не хвалився, побіг у хату та й пізніше ніколи не згадував Олени Семенівни.
Вже скоро, з поштою з Петербурга, прийшов од неї на ім’я Володі пакунок. Вона посилала йому гостинець, наче на спомин. У пакунку були дві перекладені з англійської книжки: перша мала заголовок «Леля на необитаемом острове», друга — «Леля в родительском доме». Мабуть, десь випадково побачивши ті назви, Олена Семенівна саме заради них, і не читаючи самих книжок, надумалася зробити Володі свій дарунок, з метою шпигнути якщо не самого Володю, бо йому те й на думку не впадало, так його батьків.
З від’їздом Олени Семенівни Володя знову перейшов у науку до Олени Василівни. Дивна річ, незважаючи на її обмежені знання, він краще вчився та більше засвоював з її навчання, ніж під орудою Олени Семенівни. Не маючи в собі певносте, Олена Василівна провадила навчання вельми простим способом: під час лекції читала вона Володі з підручника вголос те, що він мав вивчити, перечитавши, загадувала переказати вислухане, а сама, слухаючи, для перевірки дивилася, щоб не помилитися, в підручник. Диктанти теж поправляла по книжці. А найбільше клопоту мала з арифметичними завданнями, мусіла вибирати для Володі лише ті з них, які випробувала, що й сама зможе розв’язати, а це не з кожним їй щастило.
Авжеж думалося, що Олена Василівна вчитиме Володю лише тим часом, і батьки збиралися знайти йому досвідченішу вчительку, та саме тоді трапилися в них великі матеріяльні втрати, і в тривозі та клопоті з того приводу забували, а може не могли вони вже того зробити, і Володине вчення далі майже зовсім припинилося. Протягом аж двох років він або залишався без жадного вчителя, або вчили його тимчасові, недосвідчені та випадкові вчителі.
Михайло Павлович вже й давно замислювався над тим, що дітей має багато і, якщо не придбає ще землі, їм, поділившись спадщиною, не буде на чому хазяйнувати. Господар з предків не уявляв і не бажав дітям своїм іншого, як господарювати на своїх маєтках. Думав: для мене батьки дбали, сором мені буде, як я для своїх дітей не придбаю. Тому, коли упорядкував свій маєток згідно з господарськими умовинами того часу та склав щось вільних грошей, все частіше повертався до думки десь ще купити маєток.
Тоді ціни на землю на Херсонщині та Катеринославщині були багато нижчі, а зростали там швидше, ніж на Полтавщині. Це й спонукало Михайла Павловича купити маєток саме в тих сторонах. Особливо спокушала східна Катеринославщина, де саме тоді почали знаходити вугілля, сіль та інші підземні багатства.
Велося йому доти з господарством добре, та й у нього, як і взагалі в господарів тих часів, не було звички досконально обраховувати надумане діло. Тому не остерігся й купив над Донцем завеликий на свої гроші маєток, близько 4000 десятин. З них, правда, кількасот були неужиточні, та саме вони найдужче й манили надіями на підземні добра. Довелося при тому видати продавцеві другу закладну, а ще зробити борг і під Сотниківку, а за тих часів відсотки за борг платилися великі і кожен борг був уже важким та небезпечним тягарем для власника.
Маєткове становище середніх землевласників і весь час, а тоді особливо, в протилежність тому, що писалося в літературі лівих напрямків, не було зовсім ні таке пишне й безжурне, ані таке спокійне й безпечне. Економічне життя краю раптово змінялося, а це вимагало немало грошей та знання, яких у більшості землевласників не було й не могло бути, а також енергії, праці та ощадности. Ціни на вироби хліборобства були невисокі, часто набігали різні лиха, як чума на худобу, тучі, суховії, пожежа. Вони знесилювали, а то й руйнували господарів. За тих часів, коли земля та все, що з неї здобувалося, було дешеве, а гроші дорогі, і борг, що за яких 20 років здавався б дрібницею і для меншого маєтку, обтяжував надмірно й великий маєток.
Маючи чимале майно в маєтку, середні землевласники одержували з нього прибутку значно менше та могли жити гірше од людей вільних професій, а незрідка й руйнувалися, і, може, половина землевласників за 50 років втратили своє майно.
В тих умовах купівля маєтку над силу, на позичені гроші легко могла зруйнувати й Ганкевича, тим паче, що доводилося провадити нове господарство чужими людьми та поза очима. І дійсно, управитель, якому, за порадою сусідів, доручив він маєток, почуваючи себе поза очима, ставився до своїх обов’язків недбало, майже щодня, повагавшись трохи, їхав не в поле, а в повітове місто грати в карти й бенкетувати, справляв
бенкети для своїх гостей і в маєтку та на все те витрачав гроші, призначені на господарство, а Михайлові Павловичу писав просторі листи з проектами різних господарських поліпшень та з обіцянками великих з того прибутків. Він належав до людей тієї вдачі, що про майбутність, хоч і свою, не дбають, аби задовольнити зараз гостру жадобу свою до втіх, і досягають сумнівного тимчасового успіху не сталою працею, а лестощами, обдурюванням та обіцянками, в приватних відносинах — своїм доручителям, у громадських — громадянству, виборцям, загалові, юрбі...
Поки Михайлові Павловичеві кинулося в очі, управитель встиг протратити немало грошей, а найгірше було те, що через його недогляд годі було вже сподіватися на добрий урожай та прибутки з маєтку в тому році. Михайло Павлович мусів залишити Сотниківку без свого догляду й виїхав перевірити своє нове господарство. Довелося сплачувати видатки, що вже були показані сплаченими, а гроші, на них призначені, витрачені, в касі теж не вистачало грошей, і ці втрати дуже погіршували становище і так уже заборгованого Ганкевича. На ті видатки мусів знову позичати, а не знати звідки в громадянстві почалися вже сумніви та балачки; разів зо два йому відмовили в позиці люди, в яких, він знав, були великі гроші. Михайло Павлович доти зовсім не звик позичати, і ці випадки не лише ображали, а й лякали його, він сам мимоволі зневірювався, чи не заплутався остаточно.
Біжучі виплати він таки поплатив, відправив управителя, наставив нового і, хоч був розстроєний, таки вирішив для порятунку зважитися на риск: накупив багато волів і наказав наготовляти подвійну площу ріллі на озимину, якої тоді на Катеринославщині ніхто ще не сіяв.
Проте повертався додому пригнічений. Надалі треба було сплачувати ще багато виплат, черга на які наспівала по кілька разів на рік: відсотки по боргах, податки, платню великій кількості робітників, а в ньому захиталася вже віра, чи зможе новий маєток, та ще під чужим доглядом, все те оплатити.
А слідом за ним ішли пересуди про лихе становище його справ. Вони прокралися навіть і в найближче його оточення, і сусіди та слуги хитало сумнівно головами та перешіптувалися про те, що, мовляв, «Ганкевичі зазіхали на багато, а дивись, щоб не зійшли на ніщо...»
Чув чи не чув Володя уривки тих шептів? В його присутності вони нишкли, та і з поведінки й настрою всього оточення, і з поведінки та настрою батьків він відчував, що щось у їхній господі, з його близькими, може, і з ним самим негаразд, не так, як було, що сталося в них щось неприємне, і над їхнім життям тяжить якийсь ще сум та неспокій. І Володя, не розуміючи сам з чого, піддавався час від часу тому настроєві, і його самого пригнічувала тривога та смуток.
Але зрозуміти гаразд, у чому причина того родинного смутку, він таки не міг. Ганкевичі завжди стереглися говорити при дітях про грошові справи, про вигоди багатства, а особливо стереглися поведінкою або словом викликати в них думку, що вони належать до заможної родини, забороняли й слугам казати про це дітям. Вважали це некорисним для морального виховання та й боялися, щоб не виробилося в дітях неощадности. Навпаки, іноді при них або й їм казали навмисне: «Це можна тільки багатим, нам ні», «та це багаті люди...»
Тепер, коли налякані своїми справами батьки й самі вважали себе збіднілими, такі слова їхні набирали більшої правдивости, але ж Володя не знав гаразд, що таке бідність, а що багатство, чим загрожує одна, а що дає друге, не міг спостерегти різниці в становищі родини дотеперішнім і сучасним, і в нього тільки здіймався невиразний неспокій, невиразна свідомість чогось недоброго. Не питав про те в нікого пояснень. Завжди був скритий із своїми почуттями, коли турбувався чимсь неприємним, та й не йняв віри, щоб, як спитає, йому відповіли, або відповіли по правді...
Невдовзі по повороті Михайла Павловича Володин хрещений батько, пан Лобода, почувши недобрі чутки за Ганкевичів, приїхав до них розпитатися, а може, щось і порадити, а почувши про злодійство управителя, зчервонів з гніву.
—	Ти ж його прогнав? — спитав гостро.
—	Відправив.
—	А до суду поскаржився?
—	Ні...
—	А то чому, не можеш довести?
—	Чому не можу? Не такий він мистець у рахунках, щоб не довести, та не дуже й крився, не мав часу, чи що!
—	Так чому ж?
—	А що б це помогло? Взяти з нього нічого, — сумно, байдужим голосом, думаючи про щось своє, а не про запитання родича, відповів Михайло Павлович.
—	Хай би посидів...
—	Нащо? Однаково втрати не повернеш, а в нього діти... тільки гріха набрався б. Завіщо їм загибати?..
—	Ну, я б не подарував!.. А так у тебе й кожен крастиме! — сердито одрубав Лобода й замовк.
І за цю розмову, випадково підслухану Тетяною Тихонівною, балака-лося нишком між слугами, і вони подивляли та похваляли Михайла Павловича, що добра людина, хоч старші й додавали:
—	А зате й має собі лихо.
Знов якийсь незрозумілий уривок із цієї розмови впав у вуха Володі, лишаючи тільки невиразний слід на його свідомості, бо з окремих почутих слів не могло скластися ні розуміння самої події, ні розуміння батькової поведінки.
Та час робив своє. В господі Ганкевичів, хоч не повеселішало, то ніби заспокоїлося. Обоє вони не належали до людей, що в небезпеці схиляються з одчаю перед недолею, дозволяючи їй без опору бити себе по голові. Треба було думати, як оборонитися від небезпеки, і вони ще збільшили свою господарську енергію, а насамперед наполовину зменшили свої особисті видатки. Користуючися з того, що в їхньому повітовому місті саме відчинено гімназію, забрали старших синів з дорогого ліцею з Москви й перевели до повітової гімназії, Володя залишився в науці в Олени Василівни. Сам Михайло Павлович не став пити й тієї малої склянки червоного вина, яку доти вживав за обідом, а тютюн почав курити другого сорту. Одночасно шукав, як би збільшити прибутки: збільшив і в Сотниківці посів пшениці та дорогих олійних рослин, а почувши, що недалеко його нового маєтку робитимуть Донецьку залізницю, взявся постачати з лісів того маєтку шпали на близький її участок. Для цієї справи треба було переїхати на рік у катеринославський маєток. Ганкевичі переїздили всією родиною, і цей переїзд давав змогу звільнитися од багатьох родинних видатків, що в Сотниківці були необхідні. В новому місці не було ні свояків, ні знайомих, можна було простіше впорядити життя, не треба було святкувати кілька родинних свят на рік, коли до Сотниківки наїздило багато гостей. Ганкевичі вирішили зменшити кількість слуг і взяли з собою тільки двох дівчат та няню до дітей. Навіть Олена Василівна не їхала з ними.
їхали зразу понад сто верст своїми кіньми. На першу ночівлю спинилися в сестри Ганкевича — Криницької. Приїхали туди попрощатися і Лобода з жінкою. Звечора погомоніли, поміркували над оцим, так незвиклим ділом, що його збирається підняти Михайло Павлович. Всі кревні прикладали зусилля, щоб підбадьорити й заспокоїти Ганкевичів, та помітно було, що всіх трохи й лякала та непокоїла незвикла робота. Спати полягали зарані.
В дальній дорозі спинялися годувати коней та ночувати в заїздах по містечках, через які переїздили. Потім їхали з добу залізницею, а тоді ще коло ста верст кіньми. Володя вперше виїздив з дому далеко, вперше бачив залізницю, велике місто — Харків, де в якійсь справі спинялися на день. Все те, що переходить перед очима ъ людей старшого віку, які вже багато бачили всячини на віку і думка в яких звернена на ділові справи, у Володі викликало найбільшу цікавість та напружену уважність. Дивувала його обстанова заїздів, вагонів, незвичайні й, здавалося йому, зовсім відмінні від полтавських краєвиди, рух великого міста. На все дивився пильно, не одриваючи очей, поки зовсім втомлений не засинав, де сидів. Тільки часом чомусь знепокоїться, що не побачить, що там видно з другого вікна по той бік вагону. Тоді перебігав раз у раз від вікна до вікна.
Коли над’їздили до Харкова, Володя почув, що батько з мамою радилися, де б спинитися в дешевому готелі, а згодом помітив, що і в тому готелі не почувають себе вони так вільно, як удома, та як інші постояльці. Вони не йшли обідати до готелевого ресторану, як інші, а замовляли принести до своєї кімнати самий борщ та самовар, доповнюючи обід пиріжками та печенею, привезеними з дому. У місті, хоч і далеко, ходили пішки, обминаючи візників, що набивалися з своїми послугами. Негаразд усвідомлюючи ті людські відносини, що сполучені з грошовою скрутою, Володя таки відчував, що ця ощадність батьків вимушена, а не вільна, та що вона їх пригнічує, хоч вони й силкуються того не проявити, а з ними пригнічує і його. Якби ті почування тривали довше та не переривалися в ті хвилини, коли ніщо їх не відновляло, з них могли б вирости або невгамовна жадоба багатства, або ненависть до нього, або й ще небезпечніша мішанина тих двох почуттів, але Володя перебув у Харкові лише день, і ті враження перебігли, лишаючи поки що тільки невиразний слід на його душі.
Все-таки, коли подорож залізницею між чужих людей скінчилася, і родина висіла на малій станції, де перед ґанком чекали на неї фаетон з маєтку і два шарабани на пакунки та для слуг, Володя наче звільнився від якогось неприємного тягаря, мов урятувався од тих чужих людей, перед якими і батьки, й він чомусь почувалися ніяково й невільно.
Поки їхали до маєтку катеринославськими степами, де впродовж ста верст тільки й стрінули одне велике село та два хутори, знову весь час пильно вдивлявся Володя на дивний йому горбуватий краєвид, на червоні глеюваті, крейдяні білі й сіруваті шпилі, що витикалися по вищих горбах, на пожовклу, запорошену, мов спечену, рослинність, на повітря, прозоре та розпечене, на дивний вигляд небесної бані, що наче смутніла та стемніла від спеки... Дивував його цей незвиклий йому вигляд степу, такий відмінний від вигляду полтавської рівнини, вкритої яскравою рослинністю, з повітрям, пронизаним ніжним та лагідним блиском, з м’якими барвами небосхилу...
Все цікавило та притягало увагу Володі в новому місці, навіть їхній будинок, зовсім інший од Сотниківського, і його обстанова, й економічні будівлі, й невеличка річка Донець, що протікав поза економією, і дубовий гай з майже чорним від спеки листям, що насував на річку, як військо велетнів, і ген там за річкою смуга жовтавих пісків, що курилася од вітру.
Довгий час забрало в нього ознайомлення з усім тим новим, незвичайним та незнаним, що бачив навколо. Ходив між ним мовчки, до всього пильно додивляючись, мов вивчав...
Місяців на три Ганкевичі наче заспокоїлися. Спокій прийшов не від того, щоб вони впевнилися, що справи вже йдуть на краще та, справді, була рація заспокоїтися, але через те, що господарі з ранку до вечора були заклопотані працею, а те діло, яке вони робили, сподівалися, могло їх визволити. Ще поки вони приїхали, управитель уже найняв багато робітників та почав рубати ліс і виготовляти шпали. Михайло Павлович увесь час був або в лісі, або в степу. Ольга Василівна впоряджала господарство й горниці, сама виплачувала робітникам зароблене, перевіряла конторські книжки й рахунки. Володя тепер був вільний як ніколи, та сливе без догляду, бо й нікому було його доглядати. Мати іноді й збиралася відновити його вчення, садовила його за книжки й починала вчення, та думки її були все далеко, та її завжди й кликали в якихсь справах, і лекція кінчалася. Ще часом Олина няня закликала Володю щось читати або чимсь бавитися у дитячій кімнаті, проте не дуже з тим намагалася, і він більше никав по великих горницях без діла або у садку десь зблизька від горниць, бо заходити далеко, приучений завжди бути під доглядом, не звик, не мав охоти й трохи боявся.
Дитячих книжок до читання Ганкевичі забули взяти з собою, і Володі читати не було чого, поки випадково не наглядів, що в двох шафах у скрайній кімнаті було повно старих книжок. Довбався часто між ними, та мало було з них придатних для дітей. Витяг якось твори Гоголя і деякі з них читав, та й вони не цікавили його так, як Емар чи Жюль Верн. Було йому тоді десять років, і не раз нагадували йому, що на ту осінь, як повернуться додому, його віддадуть до другої кляси гімназії, і він мусить до того наготовлятися. Але вчителя йому довго не знаходили. Батькам не було на те часу, і вони потішали себе тим, що Володя, певно, вже мусить знати все для другої кляси, крім латинської мови, але ще зможе її вивчити, як знайдеться вчитель.
Нарешті, по двох місяцях запросили приїздити до нього вчителя народної школи з сусіднього села. Посилали по нього коней тричі на тиждень. Учитель той був молодий ще та малоздоровий чоловік, заляканий начальством, заморений злиднями на нещасному вчительському удержанні, обтяжений родиною. Він і сам уже не дуже пам’ятав латинську мову, якої вчився колись тільки до шостої кляси, бо далі гімназії не скінчив.
Стережучись, щоб того не помітили, відбував він якось свою годину лекцій, загадував Володі вивчити і від’їздив, та Володя здебільшого й не вчив загаданого. Як і попереду, сновигав він по горницях, часом щось читав, часом чимсь бавився, часом слухав розмов няні з ключницею Лу-керією, гладкою жінкою понад сорок років, та її немолодим уже чоловіком з вислужених солдатів Григорієм, що служив в економії за сторожа,
але найбільше Володя заглиблювався в свої мрії. А проте, хоч з тих часів і не залишилося в нього ніяких спогадів про якісь радощі або щось приємне, не згадувалося таки, щоб і нудьгував.
Так минули три місяці. Наближався час, коли мав приїхати хтось від залізниці обдивлятися першу партію наготовлених шпал. Для Ганкевичів це був рішальний момент. Михайло Павлович за свої шпали був певний. Ліс добрий, та й сам він і з його наказу й управитель та робітники доглядали, щоб усе невідповідне умові не різали на шпали та щоб у стоси клалося лише добре дерево. Але ж приймання таки приймання, робитимуть його чужі люди, хто знає які, і небезпека, що дещо надаремне забракують, завжди є, а всі надії на визволення Михайло Павлович на ті шпали покладав...
Думалося, що приїде хтось із інженерів і вважалося потрібним пристойно його привітати — адже ж інтелігентна людина, то й треба йому зробити приємнішою оту, певно неприємну, бо клалося вже на пізню осінь, подорож. Люди як люди, і як буде невтомлений, добре наїдже-ний та всім задоволений, то й до шпал менше чіплятиметься. Послали по нього фаетона з добрими кіньми, прибрали гарно кімнату з можливими на селі вигодами. Були, одначе, дуже здивовані, коли замість інженера до ґанку в фаетоні над’їхав якийсь чи підрядчик, чи прикажчик з кацапів у синій сукняній «чуйці» з не дуже старанно помитим лицем, з хитруватими, нишпорячими очима й рідкими, короткими, наче общипаними, вусами, який, хоч і виймав часом з кишені велику червону хустку, та найбільше на те, щоб обтерти пучки після того, як уже обійшовся без неї.
Та зміняти розпорядок було б ніяково, і його прийняли так, як малося прийняти інженера, а після сніданку Михайло Павлович запропонував їхати подивитися на шпали. їхати до лісу приймальник не спішився, все наче чогось відкладав, чогось дожидав та многозначно поглядав на господаря, але тому нічого не впадало на думку. Врешті виїхали. Приймальник помітно був невдоволений і до оглядання стосів поставився неуважно. Звелів перекидати перед собою п’ять чи шість, промовляючи час від часу «тек-с», а більше позиркував на площу ще не зрубаного лісу.
Як поверталися до горниць, він уперто мовчав, очевидячки, чимсь роздразнений, і тільки коли Михайло Павлович не втерпів і спитав, чи визнає добрими наготовлені шпали, відповів непривітно:
— В каждом дєлє, ґаспадін, двє сторони імєются. На какую взґлянуть-с. К примеру еті самиє шпали. На ніх как взґлянєш. Можно і девяносто процентов принять-с, можно і сємдесят пять с сотни забраковать-с. Стало бить всьо от прійомщіка в завісімості... Как, к примеру, с нім обойтіться...
Не було сумніву, що він вимагає хабара та погрожує, що без хабара забракує він стільки, що в Михайла Павловича не вистане одержаних грошей поплатити датки, та немає стільки й лісу, щоб постачити умовлену кількість шпал.
Від тієї погрози кров шугнула в голову Михайлові Павловичу і враз відкотилася до серця та мов захолола. Перші хвилини — лице й голова під волоссям зробилися аж темно-червоні і враз зблідли, як мертві. Єдиний порятунок, на який ще сподівався, раптом завалювався. З цілого клопоту, з усієї роботи не заробить, а має втрати та ще й платитиме за невиконання умови. Такого приймання він і в думці не припускав, з його видушують хабар, приневолюють до злочину! Михайло Павлович бачив виразно, що це для нього руїна, і ні найменший сумнів ні на хвилину не полегшував йому цієї свідомости, бо знав, що хабара не дасть, не зможе дати, бо збридив би собі самому, та ніколи і не зважився б давати, бо, якби йому хтось пропонував хабара, він знівечив би його...
Забившись у куток фаетону, Михайло Павлович мовчав блідий, мов йому зціпило паралічем рота, і його пекли думки, що вже банкротує, що маєток його спродують за борги та що він з жінкою і дітьми мусять іти десь у світи. Чим він зароблятиме? Колись був він офіцером, та тепер уже в таких роках, що до війська не приймуть, і все забув, і все у війську не так, як було тоді. Він знає господарство, та хто б схотів взяти управителем та звіритися на того, хто прогайнував свій маєток? А на яку ж ще роботу він здатний? Фізичної вже не здужає робити, — хіба стане за лакея до гостинниці або за фризієра?.. Якби залишилося хоч двісті-триста десятин, ще якось би бідували, поки сини вивчаться, бо як його на старості привчатися за лакея чи фризієра? А що йому казатимуть діти, що прогайнував усе, що дістав від батьків?..
Такі й подібні думки метлялися в голові Михайла Павловича й душили його, та й на хвилю не спокушали його рятуватися хабарем.
А приймальник позиркував допитливим поглядом на нього, по-сміхуючися з-під рідкого вуса, та дедалі тратив терпець і дужче злостився, а коли фаєтон спинився біля ґанку, він, не діждавшись нічого, узлився вкінець.
— Так что, ґаспадін, шпали ваші, значит, нє таво-с. Не болєє 20-25 процентов к прийомкє-с, — наче сповіщав щось дуже приємне, звернувся він з усмішкою до Михайла Павловича. — Надлєжіт-с вам пріспєшіть-с работою, потаму как срок блізкій. А только, сколько за-ключу-с, у вас леска, чтоб даґавор сполніть, не хватіт-с. Вроде как поза-ботітся надо-ть на стороне шпал прікупіть... А тєпєріча прошу насчот лошадок...
Злісно скинули очі один на одного. Між цих двох людей стала ненависть.
Ще чуючи в собі останні тремтіння гніву, що ось тільки тіпав його, мов пропасниця, а вже пригнічений та знесилений зайшов Михайло Павлович до залі, де біля вікна нетерпляче чекала на нього, хвилюючись, чим скінчиться приймання шпал, Ольга Василівна. Володя, не знаючи, де подіти час, никав по залі, держачи в руках шворку, через яку заохочують стрибати дітей для емоції — і вряди-годи неохоче та без цікавосте перестрибував через неї. Надворі був один із теплих днів пізньої осени, що зрідка в нас трапляються, коли не знати звідки нагонить теплі, прозорі хмарки, крізь які проблискує ніжна блакить неба і розливається на все навколо задумливе та привітне сонячне сяйво.
Ольга Василівна ледве глянула на чоловіка, як він з’явився на дверях, уже зрозуміла, що сталося щось лихе, і зблідла. Михайло Павлович швидкою, нерівною ходою, мов оступаючись під якоюсь вагою, надійшов до неї і тяжко сів на ослонця поруч. З хвилину вони мовчали. Нарешті, наче відриваючи слова, Ольга Василівна спитала:
—	Що сталося? Забракував? Багато?
Володя не чув, що відповів батько, бо він нахилився над вухо матері і казав щось пошепки, переривчасто, голос його тремтів, і він мусів часто спинятися, щоб опанувати мову... Але, перестрибуючи час від часу через свою шворочку, Володя бачив і відчував, що батьки тяжко схвильовані та пригнічені. Не міг тільки вгадати, чим би їх розрадити.
—	Що ж це буде? Ми ж загинемо... Може, ти дав би йому? — почув Володя переходом тремтячий голос матері.
—	О ля, я не можу, не можу цього... Зрозумій мене, — сливе застогнав батько.
Крізь сльози, що заблисли в неї в очах, мати сумно усміхнулася, глянула на чоловіка, нахилилася до нього і поцілувала міцно в очі і в чоло.
Вони поцілувалися ще і враз підвелися з рішучістю боротися проти спільної напасти.
—	Що Бог дасть! — перехрестилася мати, а за нею і батько.
Володя не міг тоді зрозуміти дійсного значення того, що відбувалося перед ним, та мимо того, воно так глибоко вразило його, що згодом, він сам не знав, коли та як ця подія прибрала в його уяві яскравий образ і до старости часто згадувалися йому, як живі, його батьки під ту хвилину і їхні слова, тоді уривчасто почуті. А від тієї згадки розгорялися в ньому повага та любов до них, і не раз, коли життя спокушало його на якусь угоду з сумлінням, ця згадка рятувала його від неї...
Михайло Павлович вирішив далі змагатися проти кривди. Написав листа до інженера, приймальникового начальника, виясняючи, як той допоминався хабара, а не одержавши, грозив побракувати шпали, а одночасно послав першу валку з шпалів на залізницю для здачі. Але інженер, який завжди одержував од приймальника свою пайку і якому завжди потрібні були гроші, бо полюбовниця, яку він утримував у Харкові, раз у раз вимагала, ледве перебігши листа, сховав його до кишені і, знизавши плечима, невдоволено мовив:
— Що ж, він хотів би, щоб я сам приймав шпали від нього? Так ми ніколи не добудували б колії. Хай дякує, що я не використаю його листа, щоб оскаржити його за обмовлення, — додав він, зміркувавши, що такий процес, якби його розпочати, таки не сприятиме добрій славі залізничої адміністрації, і приймальник, щоб показати, що змагатися проти нього — дурниця, звернув Михайлові Павловичу всю його валку, забракувавши всі сто відсотків шпал...
По малому часі залізниця завела на Ганкевича позов за невиконання умови, правлячи двадцять тисяч карбованців за недотримання умови. Над Ганкевичами зависла небезпека майже неминучої руїни. Знайшовся, правда, адвокат, який не визнав за відповідне не відцуратися гонорару і тому погодився боронити їхню справу, та всі тямущі люди наперед знали, що це надаремне, і кошти за недотримання умови з Ганкевича присудять.
Сливе певен був у тому й він сам, але ще запитував щастя, а найголовніше мусів би на деякий час відтягти виплату, щоб розстаратися на неї грошей, а це було нелегко. Тепер, коли зайшов той позов, грошовиті люди не хотіли йому позичати.
В родині Ганкевичів прийшло до найтяжчих днів, до останньої безнадії. Це було безугавне мордування над думкою, як урятуватися. Михайло Павлович не раз їздив до Харкова, списав багато листів, шукаючи грошей, та все даремно. Була в додатку зима, коли в господарстві мало роботи та багато вільного часу для страхів і журби, а від них слабла енергія і все наче падало з рук. Надвечір лягали спати зарані, аби швидше заснути й про все забути. Та дарма — нерви були, мов викручені, сон довго не брав, у темряві думки в’їдалися ще гірше, й обоє Ганкевичі довго зітхали вночі. Врешті Михайло Павлович засипляв, і тоді вже спав, як забитий, тільки схоплювався раніше, як завжди, а Ольга Василівна засне на півгодини і враз схопиться, та, сидячи на ліжку, зі сну перелічує вголос виплати, яким надходить черга, і знову, настрашена їхньою кількістю, з одчаю хапається за голову.
Володя спав в одній кімнаті з батьками. Це була дуже велика кімната. Володине ліжко стояло в найдальшому і найтеплішому її кутку за грубкою. Вночі він таки спав, але смуток та одчай, що гнітили батьків, несвідомо охоплювали і його, шарпали йому нерви. Вдень він бачив батьків завжди в журбі, здавалося йому, чимсь заляканих та пригноблених, разів зо три чув, прокинувшись уночі, як мати в одчаї перелічує якісь тисячі, значення яких не було йому ясне та здавалося страшним.
Від настрою родини і його нерви напружувалися до краю. В додачу, коли вдень він бавився чимсь у дитячій кімнаті, часто доводилось йому чути розмови няні із ключницею Лукерією про нечисту силу. Няня була певна, що в цьому будинку є домовики, і вони коять лихо.
— Де б таки ні, моя матінко, — казала вона, — ви тільки прислухайтеся, що по ночах на тій половині горниць, де ніхто не живе, робиться: зітхає, і стогне, і стугонить... А де б же ви бачили, щоб, як хата щаслива, такий смуток був...
Лукерія зітхала, хрестилася і сама стверджувала, що так воно й мусить бути і так-таки і є.
— Та що там казати, — додавала вона, — мені самій оце кілька днів що сталося. Лягла я спати, здається, як слід, гаразд помолившись, а вночі щось мене душить та й лущить, а я і не поворухнуся, ані не скрикну... Всилу вже руку випручала, лапнула поперед себе, а воно все в шерсті, волохате, я так і замліла, й руки не підведу. Нарешті якось спромоглася хреста покласти, так воно й щезло.
І жінки далі розповідали собі про різні пригоди з нечистою силою: де, хто та коли здибував, і як її зустрів, і що вона людям коїла і тут, і в сусідніх селах, і ще десь далі, про що від когось коли чули...
Ті балачки на розшарпані Володині нерви діяли гостро, і від них стискалося серце, широко розплющувались очі. Тепер він жахався кожного шеборшення миші, кожного рипу чи луску в кімнаті, а вже ніякою силою не можна було б його приневолити зайти в темну кімнату. Ще на дверях опановував його невимовний жах, а ввечері, коли треба було перейти через порожню, хоч і освітлену, хату з однієї хати, де були люди, до другої, де теж були люди, він перебігав, як опечений, і йому здавалося, ніби щось женеться за ним, хоче вхопити. Ні за що не згодився б він лягти спати сам, поки не полягають батьки, щоб, бува, не лишитися у темній хаті самому, а в їхній присутності потерпав від думки, що, як спатиме, в хаті буде темно. Лягаючи, охрещував усі кутки й подушки свого ліжка, навішував хрестики на його бильця. Почав вішати їх по двоє, далі знепокоївся, чи того досить, випрохав ще кілька хрестиків й обвішував ними ліжко з усіх боків. Клав поруч себе на подушку свою маленьку Євангелію... Той жах був, власне, хворобою і справляв на хибний шлях його релігійні почуття.
Однієї ночі, серед неспокійного сну, привиділося Володі, наче хтось — не бачив виразно хто та був певен, що то чорт, — підкрадається до нього. Скам’янівши з переляку, не здолав поворухнутися, як прикипів до ліжка, не міг скрикнути, серце колотилося, заливав холодний піт, а думки мов розвіялися, не міг згадати молитви. Чорт був уже коло ліжка і простягнув до нього свої пазурі. І в той мент щось сталося. Незнарошне торкнувшись, мабуть, Євангелії, чорт, як опечений, кинувся вбік, з тупотом зник у темряві. Коли по кількох хвилинах Володя помалу отямився та насмілився
обдивитися навколо, враз зі страхом помітив, що коло нього немає Євангелії. На щастя, зразу побачив, що вона тільки впала та лежить біля ліжка.
В середині лютого, несподівано для домашніх, Ганкевичі раптом виїхали кудись із дому. Тільки управитель знав, куди та по що. Вони одержали вістку, що справу в суді програно; отже з дня на день треба було чекати, що залізниця вимагатиме виплати відшкодування за невиконання умови. Необхідно було якнайскоріше знайти двадцять тисяч, і перед тією необхідністю Ганкевичі зважилися на те, про що досі не хотіли й думати — звернутися з проханням про таку позику до батька Ольги Василівни. Батько Ольги Василівни, Василь Людвикович Гартмут, хоч народився в Україні, походив із чужинецької родини. Було йому вже коло семидесяти років. Замолоду почавши з нічого, придбав він велике майно і мав по банках великі гроші. Був він суворий і завжди казав, що кожна людина повинна покладатися тільки на себе і не турбувати нікого своїми справами. З жінкою своєю, матір’ю Ольги Василівни, розійшовся вже в немолодих роках не через романтичні пригоди, а дійсно через незгідність думок вдачі. З дітьми були в нього якісь напівофіційні відносини, і ніхто з них із ним не мешкав. Кожному з дітей, а було в нього їх сім, висилав він щороку на допомогу по тисячі карбованців, але не раз казав їм, що вони повинні самі дбати за себе і не мають права рахувати на його майно, та й на спадщину після нього, хоч сам собі таки вирішив, що спадщину лишить дітям, і то по рівній частині синам і дочкам. При тій його вдачі звертатися до нього, хоч і за позикою, й Ользі Василівні, а тим паче Михайлові Павловичеві було дуже тяжко, але тепер таки довелося.
Справді, вислухавши їхнє прохання, Василь Людвикович не виявив більшого співчуття, а ще докоряв зятеві за необережне ведення своїх справ.
—	Я виконував своє постачання совісно й добре. Не винен же я, що з мене вимагали хабара, та й не міг же з’єднатися зі злодієм-хабарником і сам робити з ним цей злочин, — боронився Михайло Павлович. — Що це так, доводить уже те, що, коли я мусів задешево продати нароблені шпали, покупці здали їх потім залізниці зовсім без браку.
—	Ви ж не маленькі. Мусіли б знати, що без хабара в таких справах не буває. Не можете давати хабарів, то й не треба було за ті діла братися... — гостро відповів тесть. — Не були б тепер у такому становищі. Я стільки тим і можу допомогти вам, що виплачу Ользі зразу за десять років ті гроші, що посилаю їй щороку. Отже, дам десять тисяч з умовою, що дальших десять років не висилатиму їй нічого. Решту, скільки вам треба, мусите шукати деінде. Кожен повинен сам виправляти свої помилки... — старий уважав, що тим дасть корисну науку зятеві, щоб був обережніший у своїх справах.
Михайло Павлович не міг далі прохати. Якби з ким іншим, він, мабуть, не стерпів би цих завважень і, дарма на скрайню біду, відмовився
б і від такої допомоги, та споритися з тестем визнав неможливим і принципово, і щоб не зробити прикрости жінці.
Другі десять тисяч ще треба було десь знайти. Василь Людвикович мешкав в Одесі і, повертаючися від нього, Михайло Павлович спинився в Кременчуку, щоб пошукати тих грошей у тамошніх лихварів. Кременчук на Полтавщині, і він рахував, що вони більше від харків’ян чули за його господарський хист, і сподівався, що, може, скоріше позичать, ніж харківські. Через комісіонера дійсно умовився з лихварем Файнзільбером, що позичить ті гроші на десять місяців за дванадцять відсотків річно.
Був самий кінець лютого, розталь того року почалася раптово й рано. Дніпро страшно розлився і затопив значну частину Кременчука, саме ту, де був будинок Файнзільбера. Весь нижчий поверх його затопило, і вода стояла трохи не по вікна другого поверху, в якому мешкав сам Файнзільбер. Він потерпав, щоб вода не знялася ще вище та не затопила і його, або щоб не завалився і сам будинок, але таки сидів у своїй хаті, не хотів покинути ні однієї своєї речі, та й шкода було наймати помешкання, маючи своє власне. І так уже від тієї повені стільки втрат. Тримав тільки прип’ятий під вікнами човен, щоб утікати, якщо прийде до лиха. Михайлові Павловичу довелося по гроші приїхати теж на малому човні з тих, що їх звуть душогубками, і діставатися до хати крізь вікно. У хаті було зимно та вогко, стіни понамокали, речі, пов’язані великими жмутами, лежали по столах, шафах, комодах, щоб не замокли. Сам господар сидів у кожусі, в лисячій шапці, обмотаний ще великим теплим шалем і відразу почав бідкатися на повінь.
—	Ну, що це воно робиться? Треба було йому так розливати? Скільки поробило шкід!..
Але гроші він таки наготував і, взявши вексель, виплатив, виключивши проценти наперед. Відлічуючи, казав з привітною усмішкою, вважаючи ті слова за комплімент:
—	Це тільки для вас даю. По ваших справах, які вони тепер, іншому, їй Богу, не дав би. Але я знаю за вас, що ви добрий господар і справні в ділах, за вами не пропаде...
Щоб змінити розмову, Михайло Павлович спитав:
—	Як ви не боїтеся тут сидіти?
—	Ну, звісно, рискую. Так без риску ж не можна... — пояснив Файнзільбер.
Поки Ганкевичі їздили, дома залишалися тільки няня з дітьми та слуги, а для охорони приходив ночувати в горниці управитель. У спорожнілому будинку зробилося ще сумніше і страшніше, особливо, коли дівчата ввечері втікали нишком посидіти на кухні. З нудьги та страху няня все запрошувала Лукерію посидіти з нею, і жінки вели довгі розмови як не про нечисту силу, то про своїх панів, про те, чого то, куди вони поїхали, про те, що, мабуть, справи їхні зовсім недобрі, мабуть, вони чисто замоталися. Часом надходив і Григорій та починав свої згадки про кримську війну, як він воював, як самотужки побивав по десять, а то й більше, ворогів, як начальство, знаючи його хоробрість, посилало його, де найнебез-печніше, і як він скрізь усе справлявся... Та чомусь тільки грюкне, було, десь віконницею, чи загавкають надворі собаки, Григорій блід ще дужче, ніж жінки, а очі йому робилися круглі й великі. Проте, заспокоївшись згодом, провадив далі:
—	А отже, жадна куля мене не брала. Інші й ховалися, й уникали, та згинули, а я тільки й того, що пучки збувся, — показував він праву руку, де, справді, стирчав обрубаний цурупалок однієї пучки. — Один проклятий турок відтяв... Не встерігся якось...
При тих словах Лукерія закопилювала губи та вперто мовчала, а няня хитала головою та висловлювала співчуття, хоч добре знала від людей, що Григорій позбувся пучки не на війні, а в пивній у Луганському під час п’яної бійки хтось розторощив йому пучку пляшкою з пива.
Залишалося днів десять до кінця лютого. Перед ранньою весною зима завзято лютувала востаннє, сипала рясними снігами, крутила завірюхи, аж часом надворі й світу Божого не було видно. Мороз хоч і невеликий, та вітер забивається під хутро й пускає по тілу холодні пружки. За такої негоди якось ще по-видному, та вже надвечір до ґанку Ганкевичових горниць над’їхали тройкою поштових із дзвоником сані, і з них вилазив не старий ще незнайомий панок у міському кожусі.
Почувши дзвоника, няня глянула у вікно й загадала дівчатам: одчиніть там двері, щось приїхало, та скажіть управителеві.
А управителя в горницях не було, і, подумавши, няня сказала Володі:
—	Ну, поки його з економії покличуть, іди ти та привітай того пана. Ти ж тепер старший з родини вдома.
Володя скоренько скинув стареньку блюзку, в якій був, натяг новеньку, але з несподіванки забувся підперезати її поясом, і в такому вигляді пішов виконувати обов’язки господаря.
Спішився й не спішився. Знав, що треба поспішати, бо негаразд бути неуважним до гостя та лишати його надовго самого, але почував деяку непевність у собі — як-то виконає він таке поважне завдання, і через те барився, обмірковуючи, з чого б почати пристойно розмову. Разом, одначе, відчував задоволення та пиху, що нікому, як йому, достається бути за господаря.
Гість був уже в тій кімнаті, яка в Ганкевичів призначалася для гостей, якщо вони мали ночувати, бо, почувши, що пани десь виїхали, сказав дівчатам, що залишиться їх дожидати, та проти ночі й не можна було б їхати.
їдучи сюди, не думав, що не знайде господарів удома. Був тим неприємно вражений, та ще не вирішив, як супроти того поставитися. Натомившися в дорозі, розминався біля грубки, щоб погрітися.
Був це харківський адвокат Филип Полієвктович Литвиновський, з тих молодших, що ще не придбали слави. Залізниця прислала його одержати від Ганкевичів присуджену суму за недотримання умови. Років тридцяти п’яти, худорлявий, невисокого росту, добірно вдягнений, з руками та нігтями пильно плеканими, обличчям своїм не справляв він, проте, сильнішого враження і не звертав на себе уваги. Належав до людей, що не мають сильних бажань та особливої енергії в досягненні своєї мети. З усіх прагнень найдужчим у нього було зробити кар’єру та досягти добробуту, та й ці прагнення не сягали задалеко, і не марив він про становище, понадзвичайне для середніх людей свого фаху. В моральних питаннях, певно, в більшості випадків розумів він, яке поводження добре, а яке зле, і, коли те не могло йому шкодити, давав перевагу доброму, навіть виявляв і дещо сантименталізму, та не став би йому коритися, якби мусів чимсь поступитися, і ніколи не зрікався доручень, хоч би вони вимагали й формалізму, а навіть і деякої жорстокос-ти. Виправдував це обов’язком свого фаху.
Володя не знав ні хто приїхав, ні по що, і не мав про те й якихось здогадів. Знав тільки, що приїхав якийсь дорослий гість та що йому, Володі, випадає бути господарем, до того ще привітним, бо завжди йому наказувано, що з гостями треба бути привітним. Те, що відбувати за господаря та вітати гостя випадає на нього, тішило Володю й сповняло його гонором, та разом здавалося і трохи чудним, і, коли уявляв, як вітатиме гостя, чогось поривало сміятися. Примушував себе споважніти, бо смішки тут ні до чого, і був би правдивий сором, якби для першого знайомства, не додержуючи поважности, зайшов сміючися до хати. Хотів справити добре враження та щоб той пан зрозумів, що має діло з людиною свідомою та розвиненою. Спинився на хвилину під дверима гостевої кімнати, щоб прибрати відповідний вираз, обсмикнув свою блюзку (не помітив, проте, що не вдяг пояска), трохи прищурив очі, бо вони занадто хотіли сміятися, і, намагаючись виглядати поважніше, зайшов до хати.
Ставши перед гостем, шаркнув ніжкою, нахилив голову й представився:
—	Володимир Михайлович Ганкевич.
Литвиновський злегка усміхнувся:
—	Филип Полієвктович Литвиновський. Ви, певно, син Михайла Павловича? Тато й мама швидко повернуться? — спитав він за хвилину.
—	Не знаю...
—	А куди вони поїхали?
Цим разом Володя відчув, що його становище робиться незручним. Як-таки він не знає ні де батьки, ні коли повернуться. Трохи зніяковів, але мусів відповісти по правді:
—	Не знаю... Ось прийде Антон Осипович, він скаже.
—	А хто Антон Осипович? — зрадівши, що нарешті є хтось, у кого він зможе розпитатися, спитав Литвиновський.
—	Антон Осипович — управитель...
—	Так я, молодий господарю, мабуть, поживу у вас, поки приїдуть ваші тато й мама, а тепер, якщо можна, поклопочіться, будь ласка, щоб мені скоріше побачитися з Антоном Осиповичем. Може, пошліть когось по нього...
Володя зрадів цій оказії, що давала привід піти від гостя. Воно й цікаво придивитися до нової людини, може, й побалакати, бо таки дуже нудно в них тепер, ніколи не буває нікого чужого, все ті самі люди. Але ж при першому знайомстві краще зробити перерву й не тягти довго побачення: якось воно напружує... І, окрутившись, він швидко, по-дитячому, вибіг із хати, забувши вже про повагу.
Антон Осипович, заздалегідь знаючи, на якого гостя треба чекати, по-спішився заклопотаний до горниць і подбав насамперед наладнати йому обід, чай та якось ублаготворити з дороги. Литвиновський був дуже не-вдоволений, почувши, що Ганкевичі повернуться додому, може, аж за тиждень, і навіть погрозився, що не буде їх чекати, а поверне до Харкова. Це мало б означати, що він подасть заяву до суду, і замість нього приїде судовий пристав, а це, крім грошової втрати, наробило б неслави, а через неї й великих утрат. Антонові Осиповичеві довелося прохати Литви-новського, щоб не робив його доручителям зайвої ще неприємности та почекав кілька день. Запевняв його, що вони поїхали дійсно по гроші для цієї виплати, а тим часом панькався з ним та задобрював, як тільки можна було в обстанові села. Був змушений майже занехаяти господарські справи та весь час гаяти на розважання Литвиновського, щоб, занудив-шись, не здумав від’їхати. З розвагами на селі, та ще взимку, було тяжко ще й тому, що Литвиновський не мав жодного нахилу до мисливства. Тільки й надії залишалося на добру страву, вино та горілку, яких і не шкодував Антон Осипович, та ще на карти. В селі єдиним партнером до карт тільки й міг бути панотець, і Антон Осипович зробив із ним умову, що водитиме до нього гостя на преферанса, а всі видатки на трактування економія заплатить. Вважав ще й на те, що в панотця було дві дорослі та гарні з себе дочки, і гостеві, певно, буде весело в їхньому товаристві.
Панотець Макарій любив грати в преферанса, любив і випити. Не виключена була й можливість, що молодий адвокат закохається в кот
русь із його дочок, а з того прийде до шлюбу, а панотець був пересвідчений, що батькам, в яких є дорослі дочки, ніколи не треба нехтувати такою можливістю, — заробітки ж середнього адвоката все кращі від панотцівських, то такий зять був би, як знахідка. З усіх тих причин він охоче пристав на таку умову.
Отже, Литвиновський з Антоном Осиповичем найбільше пробували в панотця, а коли поверталися до двору, й Антонові Осиповичеві було неминуче хоч на часинку відхилятися по господарству, він посилав Володю розважати гостя.
—	Піди ти забав трохи гостя, говори йому щось, щоб не нудився.
Першого разу здавалося Володі це доручення скрутним. Йому й хотілося погомоніти з новою людиною, вже обридло слухати про те саме й від тих самих людей, але, коли Антон Осипович доручив йому забавити гостя, через те, що це зробилося обов’язком, якого боявся не виконати гаразд, не знав, з чого б почати розмову, і, зайшовши до гостя в кімнату, ніяково топтався і мовчав. Визволило те, що Филип Полієвктович, не маючи що робити, зацікавився шафами з книжками і спитав Володю, чи не знає, де ключі від них, і Володя побіг по ключі.
—	І ти з цієї шафи читаєш книжки? — спитав Литвиновський.
—	Читаю трохи, але моїх книжок тут немає... І зовсім з нами немає, — побідкався Володя.
—	А які твої книжки?
Володя згадав Жюля Верна, Емара, Майн Ріда і т. п.
Гість передивлявся книжки по полицях, а тим часом, аби щось сказати, спитав:
—	Кого ж ти більше любиш: індіян чи білих?
—	Авжеж індіян...
—	Чому?
—	Я не люблю тих, хто кривдить слабших. Дужчі повинні захищати слабших, а не кривдити...
Гість із подивом глянув на Володю.
—	А хіба індіяни не кривдять білих?
—	Вони обороняються. Білі прийшли до них та на них напали...
—	Ну, тут, мабуть, немає чого читати. Самі старі місячники... — завважив сам собі Филип Полієвктович.
—	Ось тут є гарні книжки, — кинувся Володя до шафи, поліз на нижчу полицю і витяг кілька томів Гоголя.
—	Як ти знаєш?
—	Я дещо читав... не все... Цього не міг дочитати і цього ні, — показав Володя на «Страшную месть» і «Вия».
—	Чому?
—	Страшно...
—	А що ж тобі найдужче з цих книг подобалося?
Володя мовчки розгорнув книгу та й показав «Тараса Бульбу».
—	Ти правду кажеш, це гарні книжки. їх усі хвалять. Але я вже читав їх давно, а перечитувати не люблю.
—	А я «Бульбу» перечитав двічі! — з захопленням похвалився хлопець.
—	Ти, мабуть, тут дуже нудьгуєш?
—	Ні...
—	Як-таки — ні? Ти сам, гуляти тобі нема з ким, книжок мало...
—	Можна ж думати...
—	Про що думати?
—	Про те, що колись бачив, колись читав...
Литвиновський ще з більшим подивом глянув на хлопця.
Дальших днів, коли Володі знову доводилося забавляти гостя, розмови починалися вже легше й плили вільніше. Володі все була потреба розпитати про щось, що його цікавило, а не міг сам знайти відповіді. Здавалося, і гість зацікавився розмовою з хлопцем.
Одного дня Антон Осипович з Литвиновським повернулися від панотця раніше, ще завидна. Филип Полієвктович виглядав дуже зблідлим і, йдучи до своєї хати, заточувався. Володя знепокоївся, чи не заслаб він, і, послухавши трохи під дверима, наважився відчинити двері та зайти в хату. Литвиновський лежав скрутившись на ліжку та, хоч не обзивався, але й не спав та щось мукав. Це ще дужче запевнило Володю, що він нездужає. Надійшов до ліжка і стурбований спитав:
—	Филипе Полієвктовичу, що вам сталося? Що в вас болить? Чи не принести вам якихсь ліків? — не помічав і не клалося йому й у думку, що гість п’яний, бо ще ніколи не бачив п’яних.
Литвиновський на мить мов очуняв, і йому зробилося соромно. Хоч досі важко було й ворухнутися, схопився та сів на ліжку. Загикуючись і не кінчаючи думок, говорив схвильовано та швидко:
—	Спасибі тобі, любий Володя. Нічого мені не треба, я не недужий... Лиши мене тим часом самого, голубе... Я абищо, а ти добра дитина... Тільки для тебе й сиджу я тут та чекаю на твоїх тата й маму... Але тепер іди. Це все нічого, воно минеться...
За два дні повернулися додому Ганкевичі. Приїхали годин у десять вранці, десь переночували по дорозі, недалеко від дому. Почувши, що на нього чекає адвокат, Михайло Павлович потьмарився на виду, і очі засвітилися роздразненням. Звернувся до Антона Осиповича:
—	Ви будете за свідка, коли ми з ним робитимем рахунок. Покличте ще двох свідків.
Коли поприходили свідки, Михайло Павлович разом із ними, не перебираючись з дороги, пішов до кімнати Литвиновського.
— Ми вирівняємо наші з вами рахунки зразу тут, — сказав йому. — Прошу, дайте ваше доручення й ваші документи.
Тоді відлічив гроші.
— Перевірте й дайте мені «ісполнітельний» (виконавчий) лист із вашою розпискою. Вельми вам вдячний, що нас почекали, але прошу вибачити, ми дуже втомлені з дороги і не можу вас прохати до нас. Сніданок вам подадуть сюди, а коли схочете їхати, скажіть Антону Осиповичу, коні будуть до ваших послуг.
Коли подано коні, і дівчина виносила речі Филипа Полієвктовича, Володя кинувся був до передпокою, щоб попрощатися з ним, та батько завернув:
— Чого тобі там? Залишайся тут!
Це було сказане так рішуче, навіть суворо, що Володя сторопів і став непорушний, а поки прийшов до себе, за Литвиновським уже зачинилися двері, й коні рушили з двору.
Ганкевичам довелося стільки стерпіти морально й фізично, гроші стягнено з них неправно, а ця кривда завела їх у таке тяжке становище, що вони не могли стримати в собі почуття ненависти до всіх, хто, хоч посередньо, був причетний до цієї кривди. їх ображало, що син, який повинен би був співчувати їм, виявляє приязнь до людини, що теж допомагала їх скривдити. В роздражненні забули, що Володя й не може знати цієї справи.
— Як тобі не сором! — докоряв ще раз сердито Михайло Павлович. — Твоїх батьків грабують, а ти лізеш цілуватися з тим, хто тому допомагає. Залізниця ограбувала нас, як злодій, а цей панок за гроші допомагав їй у тому.
А Володя теж почував себе скривдженим. Йому не дали попрощатися з Филипом Полієвктовичем, якого він починав уже любити та який так мило до нього ставився... а ще докоряють, нічого не пояснивши та не сказавши, за якусь провину, якої він не знає. Володя був так ображений, що не міг навіть плакати, ані сказати щось навпроти.
Мовчки пішов він сердитий до скрайньої кімнати, ліг на диван, вирішив, що не піде звідти, поки батько не зрозуміє, що винен... Хай він втомлений чи сердитий, — це ж не рація, щоб ображати інших з доброго Дива, хоч його, а хоч і Филипа Полієвктовича... А ще раз у раз навчають, Що треба бути чемним з людьми... Перевертав ті думки та гудив батька. З півгодини почуття образи тільки зростало, далі почало пригасати, і добровільне відчуження від людей почало обридати. Згадав у додатку, Що батьки тільки-но приїхали, а він з ними сливе не привітався. Ще упирався, але почуття образи вже не було, мусів його собі нагадувати. Пролежав так зо дві години, бовтав, лежачи, ногами в повітрі і вже не міг дати собі ради, що робити та як визволитися з такого становища. Тому дуже зрадів, почувши батькові кроки, а коли двері відчинилися, і батько, заглянувши до хати, сказав зовсім без серця: «Годі строїти дурниці. Йди обідати!» Володя схопився та побіг за батьком.
Все було гаразд, мов нічого й не сталося, але й через багато років час до часу Володя не раз спинявся згадкою про цей випадок та думав над тим, хто ж був тоді винен — батько чи він, і вирішив це питання таки на свою користь.
В противність тому, як буває звичайно, того року весна на східній Катеринославщині почалася на кілька день пізніше, ніж над Дніпром, а зате поступала ще раптовніше. Ще за день зривався сніг, і вітер подихав з півночі, а переддень він захитався, мов терези, то дмухне, то втишиться, і наче почав звертати на захід. Вночі зробилося тихо, потепліло, налягли тумани, а на ранок грав уже якусь весняну співанку теплий жартовливий вітрець із півдня-заходу. По небу плили легкі прозорі хмаринки, крізь які ясніла ніжна блакить, а повітря кружилося та поблискувало, пронизане радісним сяйвом. Грубі сніги враз зляглися, потемніли, посиніли, подірчавіли, з горбів бігли з дренькотом гомінні струмки, високо тяглися валки різного птаства, чулося ґеґотання диких гусей, крекіт качок, у небі заспівував жайворонок.
Це почалося ще за тиждень перед поворотом Ганкевичів, і їм довелося їхати вже майже без снігу поміж степів, що чорніли, сіріли та зеленіли по обидва боки шляху, по рештках снігу та криги на шляху, що підійшла вже водою, різалася та кришилася під санями, і полози прорізувалися крізь неї та тяглися часом по чорній грязі, що лисніла та мазалася, як масло.
З початком розталі, ще й до повороту батьків, Володя частіше та на довше виходив гуляти. Не заходив далеко, бо не було з ким, та й було грязько, бавився біля горниць. Дихав потомленими за зиму грудьми запашним повітрям, від якого аж голова крутилася та робилося приємно-млосно. Стежив за потічками води, уявляв собі, що то біжать справжні річки, і пускав на них трісочки та паперові кораблики. За тими забавками хотілося йому, щоб річки були більші та ширші, силувався з’єднати їх в один струмінь, продовбував паличкою між ними рівчаки, перегачував одні, роздовбував інші і радів справжніми радощами, коли з’єднаний потічок розливався та котив перед ним свої скаламучені хвилі. Додому приходив увесь заляпаний та забризканий. Няня сердилася, веліла переодягатися й сварилася:
— Ще застудишся! Що я мамі казатиму... Не догледіла...
Та це не позбавляло Володі доброго гумору. Душа мов виправлялася і тріпотіла радощами.
Вранці одного дня, тільки діти вийшли пити каву, вбігла до їдальні одна з дівчат, і ледве встигаючи вимовляти слова від хвилювання, сповістила:
— На Донці лід пішов! Ось послухайте! Чуєте?
Справді, крізь подвійні рамці вікон чувся невиразний та могутній чи рев, чи гуркіт, щось наче тріскало, ломилося, заварювалося.
Володя та Оля скоріше допивали каву, щоб бігти швидше дивитись. Няні зразу й не хотілося, та заохотили її дівчата:
— Боже, як гарно! А страшне! Треба поспішати, що, кажуть, швидко перенесе...
Захопилась і няня. Було холодно, слалися тумани. Вітер, хоч таки південний, зміцнів і не був уже такий теплий, як попередніх днів. Було вогко, й вогкість забивалася під одяг. Дітей повкутували в щонайтепліше. Обмоталася добре й няня. Тільки дівчата похватки понакидали на себе що трапилося, і всі гуртом подалися через економію до річки.
Попід сугорбком, на якому стояла економія, обтікав Донець. Нижче економії понад берегами ще залишились нерушені смуги товстої, стемнілої та набряклої криги. Серединою річки скрізь, а вище економії і через усю річку напругом несло вниз поламану кригу, підкидало та торсало придушеною під нею водою, крутило вирами. Більші й менші крижини тісно товпилися, як череда якогось страхіття, ставали руба, стирчали, мов якісь фантастичні руїни, з розгону нагонилися на берегову, ще не зрушену кригу, розбивали її, трощилися самі, і звідти розлягався гуркіт, наче тисячі велетенських пащ скреготіли з неситої ненависти, ревли з запеклих радощів перемоги.
Володя довго дивився остовпілий, вражений цією, здавалося йому, надприродною силою, пригнічений враженням лютої жорстокости, що відчувалося в ній, аж поки няня, надивившись, спохватилася, щоб, бува, діти не позастуджувалися, та звеліла йти додому.
Весна поступала швидким кроком і вдалася надзвичайно сприятлива для всієї рослинности, отже й для господарства. Дощі переходили, на диво для Катеринославщини, часто. Трава й хліба росли, як з води, а разом у батьків Ганкевичів відживали надії, вирівнювався, визволявся з журби прибитий усім перебутим настрій. Ще лякаючись своїх надій, боячись висловити їх уголос, помічали вони в собі радісні сподіванки, що, може, буде великий урожай, що той ризик, на який зважився Михайло Павлович, зробивши подвійний з&сів, може не піде марно, а визволить їх хоч з найтяжчих боргів і можна буде далі працювати з подвійною енергією та вірою для відновлення свого добробуту. Вже траплялося, часом повертався Михайло Павлович зі степу в доброму гуморі, і на засмаленому вітром та сонцем обличчі його прокидався усміх, якого давно вже ніхто не бачив. Повеселішало й полегшало трохи й у господі.
В додатку, не знати через що — ніхто з Ганкевичів того не знав і не міг пояснити, — почали зростати ціни на збіжжя, а це знову збільшувало надії.
А весна йшла переможно в цілій своїй красі й несла свої радощі та втіхи, щедро розкидаючи їх навколо кожному, хто трапився, і немало їх підхопив тоді Володя на свій пай.
Донець розлився верств на десять, повінь пойняла всю долину, й ліси, що росли на ній, залило водою. Лише в найстарших із них гілля стирчало над водою, молодші затопило з гіллям, і дерева простягали під водою свої віти, мов якісь морські спрути свої лапи.
Якось у горницях Ганкевичів почули з річки свистіння немов пароплава і здивувалися, що б то було. Та хвилин за десять прийшов із берега сусіда-пан із запрошенням покататися на його пароплаві, яким причалив до їхнього берега. Купив він колись маленький старий пароплав, рахуючи тягати ним у повідь плоти з свого лісу до Ростова. Та на Донці не часто буває велика повідь, швидко спадає, а є пересипи, і стояв той пароплав переважно без діла. Тепер власник надумався використати його при нагоді хоч для розваги.
Проїздитися на пароплаві взяли й дітей. Це був, власне, не пароплав, а паровий баркас без чердака, старовинного ґатунку, що рухався колесами. Він свиснув, почав загрібати колісьми воду і, весь струшуючись, повернув від берега. Рушив зразу серединою струменя, а далі, коли порівнялися з старим, рідким лісом, аж по гілля затопленим повіддю, звернув між дерева і плив, мов серед велетенських кущів, що росли, здавалося, просто з води й виглядали дивно. Часом надибували табунці диких качок, що плавали між гіллям, а при наближенні баркаса зривалися, лопочучи крильцями, й відлітали. Володя весь час простояв, спершись на облавки, на передній частині баркасу, вдивляючись у кожну подробицю зачудованими очима та стежачи думкою за тими фантастичними образами, що сплітала його уява під враженням дивного малюнка та колись читаного про ліси над Амазонкою і Оріноко.
Багато інших радощів несла весна. Нижче саду, вже на низу, був ліс, відгороджений від саду глибоким ровом. У повідь його затопило, а як вода зійшла, в рові та в ковбанях, та озерявинах серед лісу стояли калюжки. Григорій ходив туди з вив’язаним саком на довгій палиці і тягав з тих калюжок рибу, що забарилася зійти з водою й затрималася в них. Григорій пішов якось із дітьми показати, як ловити рибку, вихвалявся, що виловить десь сома — розставляв руки — оттакенного. А дітям усе нове й цікаве, і довгенько метушилися вони понад ровом, гукаючи з подиву, хоч за весь час зловилося, може, яких штук з п’ять пліток.
В неділю дівчата відпросилися погуляти й повернулися з великими оберемками тюльпанів. Впросилися й діти по квітки. З півверсти від горниць був байрак, а біля нього лан цілини, і на ньому ясніли яскравими червоними й жовтими барвами квіти диких тюльпанів. На Полтавщині ті квітки тільки в садках саджені. А дикі ж кращі. Ніхто не боронить ні рвати їх, ні поміж ними бігати. Набігалися діти на тому природному килимі, поки не обридло, а тоді, як няня не спорилася, Володя спустився у байрак по крутому узбіччі назбирати там у рівчаку камінців та й знайшов у розмитій мергелевій кручі щось вельми дивне, мов кам’яні ріжки, або кігті.
Було їх там багато. Забрав кілька їх Володя і, видряпавшися з байраку, допитувався, що воно таке. Няня не знала, а Лукерія, що й собі пішла з ними, доходила, що то чортові кігті. Колись чорт розсердився на Бога і зачав з люті рвати землю кігтями та пообламував їх об каміння. Там вони й лишилися. Володя б легко з тим погодився, та викликало сумніви, звідки в чорта могло набратися стільки кігтів. Спитав згодом учителя. Вчитель чув десь колись, що то скам’янілі, ще допотопові слимаки, та чому і як вони скам’яніли, не знав та не міг пояснити, і тому це пояснення здалося Володі ще менш ймовірним від Лукеріїного.
Ще перегодом, одного теплого сонячного дня надумався Михайло Павлович повезти жінку й дітей у степ — порадіти на гарні трави й хліба та погуляти. Вся родина поїхала у степ на великому фаетоні, запряженому чотирма кіньми. Довгенько попоїздивши між хлібів, загадав Михайло Павлович кучерові, щоб потішити дітей гарним виглядом, їхати на високу горбовину серед поля, що стрімко уривалася з одного боку. Повисідали з фаетона. Внизу під горбовиною ген розіслався поділ, що стрімко здіймався від підніжжя горба в далечінь, скільки оком видко. Весь той простір лежав цілиною, вкритий шовковою травою, що тільки почала викидати подекуди свої ніжні, блискучі, пухнаті колоски і вся була перевита й перемішана з різними кольористими квітками. Трава вдалася пишна та висока, весь безкраїй квітчастий килим її хвилювався від легкого подиху вітру всіма кольорами, буяючи життєвою силою. Там і там розкидані купи кислиць, тернів та дикого персика (брос-квині), квітки серед нього біліли та рожевіли китицями...
Ні мама, ні няня не встереглися, як Володя, зворушений тією красою, ліг на самому краю узбіччя і навмисне покотився вниз, перевертаючись з боку на бік. Обидві з переляку аж скрикнули, а він котився, а докотившись до низу, схопився на рівні ноги, дерся вже нагору, весело сміючись та щось їм гукаючи, щоб заспокоїти.
Вони обидві, хоч уже й не могли сердитися, таки вдавали, що сердяться та виговорювали разом, що так не годиться й не можна, а Михайло Павлович, сміючись, вирішив:
— Ну, коли так, час уже додому, бо настрій, бачу, знявсь через край, їхали знову між хлібами, де озимими, де ярими, коли це на одному лану молодого вівса, понад байраком, побачили вовка, кроків за сто від дороги. Звір, як стояв на зелених рунях, припав на передні лапи, обернувся головою в бік фаетону й пильно світив на їдучих очима, в яких помічалися й недовірливий страх, і хижа цікавість. Він пригнувся, мов пес, що збирається загравати, а весь тулуб його напружився, щоб у мент зробити великий скок та бігти. Володя не міг угадати, чи на те, щоб втекти та сховатись, чи на те, щоб кинутись на їдучих, і відчув у собі поруч з цікавістю і деякий неспокій. Не признаючись у тому, завернувся на своєму місці, та Михайло Павлович помітив і почав сміятися:
— Немає в світі такого дурного вовка, щоб зважився кинутися на стільки людей і коней та ще влітку, коли вовки не голодні.
Надовго лишилося у Володі багато що згадувати про цю весну.
Час було вже Ганкевичам повертатися додому — у Сотниківку. Так воно й наперед вирішалося, що на Катеринославщину їдуть тільки до весни, — в Сотниківці й господарство складніше та там і свій край. А ще придивившися до хазяйнування Антона Осиповича, Михайло Павлович бачив, що краще може покластися на нього, ніж на сотниківського управителя, вже не молодого та менше енергійного. Затримувало ще на Кате-ринославщині те, що траплялися покупці на не зрубану решту лісу, купували на зруб, але все ще торгувалися й не кінчали. Нарешті прийшли до згоди, склали умову. Михайло Павлович одержав за ліс зразу всі гроші — сорок тисяч, поплатив найтяжчі борги, тоді вирушили.
В Сотниківку приїхали — вже трави докошували, дещо вже й у скирти кидали, жита половіти починали.
З поворотом додому насунуло на Ганкевичів стільки справ, що ні з чим не можна було вправитися. Вже другого дня, як приїхали, послала Ольга Василівна коней по Олену Василівну, щоб знов їхала до дітей, а вчителя для Володі пошукати все ніколи було.
Часу до іспитів залишалося небагато — на самому початку серпня треба складати, а дні так і миготять один за одним. Узялася Олена Василівна якось сама з ним повторювати, що треба. А латину довелося Володі самому переглядати. Брався часом за книжку, та не мав звички сам учитися, не вмів до неї гаразд приступити, а тут літо — скрізь стільки цікавого, та й спека. На іспиті він і сам побачив, що не все, як би треба, відповідав, проте не лякався, хоч чого й не знав, довірливо та весело дивився на вчителів. Не дуже журився тим, чи складе іспити, чи ні, чи ходитиме до гімназії, чи ні — більше цікавила обстанова іспитів у великій клясі, вчителі у мундирах і т. п.
Та вчителі, за літо відпочивши, були в доброму гуморі, й визнали, що Володю можна прийняти і прийняли до другої кляси. Повернувся ще на тиждень додому, поки зачнуться лекції. Тоді доведеться їхати до міста, й почнеться незнане, зовсім інше життя. Його поздоровляли зі складеним іспитом, з гімназією, та він не відчував ні гордощів, ні радощів. Частіше здавалося, що краще було б хоч ще рік дома перебути. Так звик бути завжди сам, що не манило те, що в гімназії буде велике товариство. Але, як усі кажуть, що їхати до гімназії треба, то, певно, треба. Ставився до цього як до обов’язку.
II.	Частина
ГІМНАЗІЯЛЬНІ РОКИ ВОЛОДІ ГАНКЕВИЧА
16 серпня починалося в гімназії вчення. Ганкевичі умовилися з племінницею Михайла Павловича, яка мешкала в Лубнях, Марією Дмитрівною Фохтовою, що Фохти приймуть Володю за пожильця та під свою опіку, й одвезли його до них у переддень.
Чоловік Марії Дмитрівни, Себастіян Карлович, був лікар, родом із німецької Швейцарії, де й закінчив університет. Другого дня по матурі батько, що доти утримував його своїм коштом, сказав синові з належною поважністю те, що власне й так усім, а синові зокрема, було відоме:
—	Віднині мусиш сам заробляти на себе. Ось тобі трохи грошей на дорогу й думай, де тобі краще влаштуватися.
Саме була Кримська війна, і в Росію викликали лікарів до війська. Молодий Фохт попрощався назавжди з батьками й виїхав у той незнаний йому далекий край, а по війні прибився на Полтавщину й залишився там. Тут і оженився з українською панночкою, Марією Дмитрівною, зросійщеною в інституті для дівчат.
Марія Дмитрівна не була вродлива й закохалася в гарного Себастіяна Карловича, а він одружився з нею зовсім не з кохання, а зваживши відповідність цього шлюбу своєму життєвому планові, цебто взявши на увагу і її посаг, і її вдачу. Але, може, тому, що Марія Дмитрівна була моторна та балакуча, а Себастіян Карлович мовчазний та суворий, не вона його, а він її ревнував, а, щоб заспокоїти його, вона казала йому часом, сміючись:
—	Придивись ти до мене краще, хто б, крім тебе, до мене схотів залицятися?
Та ревнощі Себастіяна Карловича походили не з неспокою за кохання, а зі страху за спокій та упорядкований лад життя. Оженившися, Себастіян Карлович волів мати спокій, покинув службу й практику та оселився в невеликому жінчиному маєтку хазяйнувати. В господарстві він
мало що тямив, не мав до нього великої охоти, покладався більше на прикажчика з селян, а сам тільки пильно підраховував (а цього саме українські господарі тоді не робили), з чого у господарстві можна мати більший прибуток, та стежив, щоб і прибутки з тих галузей господарства, які іншим землевласникам не давали нічого, не розходилися по руках. Завдяки тому й ощадності, Фохт таки багатів і згодом придбав ще два невеликі маєтки, які дісталися йому майже дурно, бо, купивши їх дешево, частину з них поспродував селянам дорожче, ніж купив сам.
Родинне та хатнє життя своє упорядкував він на німецький лад, непомітно привчаючи й жінку до ощадности та відучуючи її від панських звичок і слов’янської гостинности та розгардіяшу. Приймати в себе гостей, особливо, як вони засиджувалися, не любив. Якось були в нього гості, надвечір знялася завірюха, і вони боялися їхати, хотіли залишитися на ночівлю. Почувши це, Себастіян Карлович подивився у вікно й заспокоїв:
—	Нічого. Лун свєтіт... (луна — по моск. місяць).
Винятки робив та привітніше вітав тільки найближчих жінчиних кревних, а й то був задоволений, що вони далеко живуть і часто навідуватися не можуть. Не любив і сам по гостях їздити, особливо на святкові з’їзди. Мало до кого на ті свята й їздив, а в себе ніколи їх не справляв — і видатки зайві, і нормальне життя порушується на шкоду здоров’ю...
Прожив так з років дванадцять. Та як віддав старшого сина до гімназії, купив у Лубенцях дворище й переїхав. У місті не можна було обминути нових знайомств, але Себастіян Карлович охотніше бував та в себе вітав тільки німців і тих чужинців, на яких помічався вплив німецьої культури. А інші, хоч і найпотрібніші знайомства, відбував одною-двома візитами на рік, а ближче підтримування їх поклав на жінку. Коли лубенські панії приїздили до неї, Себастіян Карлович ховався або в дальших кімнатах, або в саду, а до гостей висилав жінку:
—	Іди там, Маш, мені балакати ніколи, маю що думати...
Про що він думав та й чи справді так багато думав, нелегко було перевірити, бо був неговіркий і на думки неподільчивий, але, дійсно, весь час мовчав з виглядом насупленим та суворим. Але господарські справи та рахунки не були в нього складні, читав він мало, передплачував лише один невеличкий німецький часопис, медицини не любив і до недужих їздив хіба по особливому проханню (в Лубнях вважали його таки за видатного лікаря).
До місцевої людности, як української, так і зросійщеної чи російської, як до селянства, так і до інтелігенції ставився він, як до малих дітей, що потребують над собою керування й опіки. У відношенні його до окремих із них була лише та різниця, що інших уважав вдатними з природи до культури та розвитку, а інших узнавав здібними лише на те, щоб були гноєм для вищої, на його думку, культури німецької. Це лише тому не впадало в очі, що політикою він мало цікавився, а висловлювався в політичних питаннях ще рідше та коротко.
Ставлячись однаково звисока і до москалів, і до українців, волів, проте, триматися мови пануючої нації, цебто російської, та не дуже поступав і в її засвоєнні: міг замість «їхав рисью» сказати «їхав рисом», а через те, що довго жив на українському селі, вкидалися у його мову й українські вислови. Одночасно забував помалу й свою питому: міг, наприклад, сказати: «гойте верден вір унтер ден ліпен міттаґ ессен».
Марія Дмитрівна, навпаки, була веселої й рухливої вдачі. Поза господарськими клопотами знаходила час і знайомства підтримувати, і з дітьми погомоніти, й багато читати, правда, тільки белетристику, й порівнюючи з оточенням, мала до неї тонший смак та розуміння. Була талановитіша за свого чоловіка, та, завдяки його дужчій волі й його цілковитій впевненості, що жити треба тільки так, як він надумав, чого в неї не було, у родині головував він, а не вона.
У Фохтів були два сини: старший — уже гімназист четвертої кляси, менший, якого ще вчила дома сама мати, на три роки молодший від Володі. Цих хлопців Володя знав і давніше, бо іноді вони приїздили до Сотниківки, а й його часом возили до них, та й це траплялося нечасто, і ближчої приязні між дітьми ще не було. Найближче почував себе Володя з Марією Дмитрівною, бо вона любила з дітьми погомоніти та їм щось розказувати. А Себастіяна Карловича Володя трохи побоювався і сливе зовсім не знав, бо той, як і до Ганкевичів приїздив, як і Володя у Фохтів гостював, тільки й говорив із ним за день, що «Здраствуй, душко». Отже, доводилося Володі призвичаюватися до незвиклих обставин та звичаїв та до незнайомих людей не лиш у гімназії, а й удома, а це пригнічувало його і в’язало.
Будинок Фохтів стояв у кінці міста, далеко у дворі й нагадував більше дрібнобуржуазний дімок, ніж панські горниці. Був невеликий, із семи маленьких кімнат. В одній із них примістили Володю разом із старшим сином Фохтів. Та цей напочатку вважав себе значно старшим і не мав охоти багато розмовляти з Володею. Тому Володя почував себе краще з меншим Фохтом, з яким охоче бавився ще зовсім по-дитячому. Особливо часто нарізували вони з паперу багато солдатів, вишиковували їх на протилежних кінцях столу й, зібгавши теж з паперу бомби, влучали ними у вороже військо, поки котрийсь не вибивав ворога впень, або поки Себастіян Карлович з ледве помітним осміхом не загадував їм іти вчитися:
— Годі чепуху там гратися, йдіть учитися!
Марія Дмитрівна, щоб заохотити дітей до читання і прищепити їм смак та повагу до книги й письменства, часом читала їм щось відповідне їхньому віку та розвитку й розповідала про літературу, але ці розмови почали впливати на Володю тільки через рік, а поки що він радніше бавився з малим Фохтом.
Старші Володині брати жили окремо й до Фохтів не заходили. Володя їх майже не бачив, бо, коли одного разу в гімназії підбіг був до них поздоровкатися, вони розсердилися. Серед гімназистів такі ніжності вважалося смішними, а у братів усе були справи, що здавалися їм куди важливішими від взаємин із Володею.
До гімназії Володя пішов уперше зі старшим Фохтом, бо не знав дороги. Починаючи від вступних дверей, усе в гімназії непривітно вразило його. На дверях стояв швейцар Єрмолай у військовій шинелі. Вираз його лиця був суворий, навіть злющий. Обов’язками його було стерегти верхній одяг гімназистів, який вішали вони у передпокої на вішалках, нагадувати їм, щоб защіпували всі ґудзики на мундирах, якщо котрий приходив розщіпнутий, доглядати, щоб не пустували в передпокої й не тікали з гімназії перед кінцем лекцій, виявляти інспекторові тих, хто порушував гімназійні приписи, а часом і відтягати до карцеру покараних, якщо вони впиралися туди йти. Тож гімназисти не любили Єрмолая, а задирикуватіші з малих часом і дратували його. А Єрмолай, маючи від гімназистів тільки образу та неспокій, робив висновок, що вони йому вороги, й ставився до них неприязно, за винятком лише тих, які коли-не-коли давали йому на могорич, і тільки з тими здоровкався привітніше.
Якби не Фохт, Володя і не знав би, куди йому йти до своєї кляси, а вступивши до неї, аж сторопів і став у дверях. Більшість учнів вже посхо-дилися, а до початку лекцій лишалося ще з чверть години, то в клясі був гармидер та галас, що нагадав Володі крик гайвороння на краю сотників-ського саду, де на гіллях високих тополь був цілий город гайворонячих гнізд.
Мало хто з учнів сидів на своїх місцях, більшість пустували хто як. На задній лавці гралися в тісної баби. Чоловіка з вісім малечі опали гладкого, вже дорослого парубійка й тисли його з цілої сили, а він, розпиха-ючи ту навалу, розчервонівся, як буряк, і реготався на всю клясу. Один гонився за приятелем з ганчіркою від клясової дошки (таблиці), набравши в неї труску з крейди, щоб вимазати йому лице й голову. Вони стрибали через лавки, залазили під них, бігали довкола катедри й верещали. Ще який кострубатий та розпатланий хлопець, спершися на дві лавки, гойдався на руках, даремне намагаючися перекрутитися на них, та заохочував себе гострими вигуками. Кілька хлопців стовпилося довкола двох, що запально грали в пера. Дарма що вікна були розчинені, в клясі хмарою стояла курява. Таке поводження учнів Володі було не звикле, не відповідало його вдачі, здавалося йому диким і аж трохи лякало.
В цілій клясі тільки він сам був новенький. Інші ходили вже й до першої кляси, а більшість і до підготовчої, були й такі, що «зимували» в другій клясі вже другий рік, і всі знали один одного. Місця по задніх лавках були всі позаймані, старші учні навмисне поприходили того дня зарані, щоб їх захопити та сидіти далі від учителевих очей. Лише декілька молодших та старанніших хлопців примістилися на передніх лавках, і біля них були вільні місця. На одному з них сів і Володя.
Сусіда глянув на нього скоса й спитав:
— Ти новенький? Як тебе звуть?
— Володя...
— Ах ти, вороно! Ти ще й учителеві скажи, що ти Володя, — передразнив той, — буде сміху! Це тобі гімназія. Тут ніяких Івасів, Петрусів чи Володь нема... А як тебе на прізвище?
— Ганкевич...
—	Це з яких? Чи не з Сотниківки?
—	З Сотниківки.
—	Значить... пан, — вирішив сусіда.
Володя вислухав це завваження, кліпаючи очима. Не розумів, чому сусіда іменує його паном через те, що він із Сотниківки. Правда, вдома селяни звали його батька паном, та Володя ніколи не звертав на це уваги й про це не думав. Дужче вже сиділа в голові та матеріяльна скрута й пригнобленість від неї, що недавно ще перебули його батьки, хоч тепер їхні справи вже пішли на краще. Нарешті, як сусіда може те знати, і чому інші учні не пани?
Немило вражало Володю у гімназії офіційне відношення учителів і «надзирателів», те, що вони всі ставилися до учнів тільки як начальство, зверталися до них тільки для догани та кари, те, що тут ні від кого було дожидати оборони, як удома від батьків, завдяки якій і згадка про Олену Семенівну не була йому така неприємна.
Зрісши вдома на самоті, не міг він легко заприятелювати і з товаришами, і весь перший рік почував себе серед них чужим. Немало в поводженні та звичаях їхніх було йому неприємне: гамірливість, бійки та задирання одним одного. Не міг зрозуміти та співчувати повсякчасному бажанню їхньому робити вчителям капості та їхньому поглядові, що Дурити вчителів тільки добре.
А якось, уже посеред року, вразив його такий випадок. Серед учнів другої кляси поміж малими було й кілька років шістнадцяти-вісімнадцяти. Це переважно були нахабні та розбещені хлопці. Вони погано вчилися, випивали, волочилися з гулящими дівчатами та любили вихвалятися перед малими своїм гультяйством.
Якось, проходячи повз купку товаришів, серед якої один такий телепень розповідав меншим учням щось, мабуть, цікаве, бо всі вони слухали з напруженою уважливістю, а часом сміялися якимсь чудним, Володі здавалося, неприродним сміхом, спинився й він коло гурту послухати. Великий зухвало вихвалявся тим, як він уміє залицятися до жінок і в непристойних виразах розказував про свої зв’язки з ними.
Володя досі ніколи нічого не чув про статеві відносини та статеві різниці й не міг ні зрозуміти, ні уявити собі того, про що той розказує. Єдиним винятком з того був такий випадок, що стався, коли Володі було ще п’ять чи шість років. Якось, коли старих Ганкевичів не було вдома, а Олена Василівна й старші слуги десь вийшли з горниць, лакейчук, користуючи з того, почав ганяти по горницях за дівчатами й душити їх, не вважаючи на Володину присутність. Володя зрозумів це тоді так, що лакейчук б’є дівчат і, щоб їх оборонити, почав на нього гримати, а коли той не звернув на це уваги, пожалівся на нього Олені Василівні, що обиджає дівчат.
Лакейчука відрядили з горниць, а Володя не міг зрозуміти, чого це дівчата дмуться на нього за те, що він оступився за них. Та цей випадок так і залишився незрозумілим, а згодом пішов у непам’ять, і тепер Володя зі сторопілим та розгубленим виглядом слухав, що розповідає дорослий учень.
А той, глянувши на нього, зайшовся сміхом:
—	І де ти такий виріс, що нічого не тямиш?
Тоді притяг Володю до себе, стиснув межи своїми колінами та здавив так, що Володі зробилося і неприємно, і лячно, і, спалахнувши, він почав сердито пручатися.
—	Подивіться ви на нього, який дурень! Йому давно пора за дівчатами бігати, а він і досі нічого не тямить, — реготався оповідач, а за ним і його слухачі.
Володя через силу випручався і втік, та відтоді залишилося в нього мішане почуття прикрої досади й роздразнення, але разом і млосна цікавість пізнати те, про що тоді чув.
Але винятками серед дорослих учнів були й зовсім іншої вдачі — смирні та забиті недолею хлопці. Такий був вісімнадцятилітній парубок Дьогтяревський, син бідного міщанина з передмістя. Поки у Лубнях не було гімназії, батьки й не збиралися його вчити, не мали на те достатку. Не зразу надумалися, як і гімназія у Лубнях стала, та згодом зароїлася в них мрія вивести сина в люди. Хлопця віддано до гімназії вже значно старшим, як починали вчитися інші, а що й з природи не був він здатний до вчення, то й сидів у кожній клясі по два роки. Вчитися взагалі було йому тяжко, а ще й наука менших кляс для великого хлопця була нудна й не йшла до голови. До гімназії доводилося йому йти з передмістя з-за
річки верст із чотири, часом у негоду по глибокій грязюці. Вдома вранці та як повертався з гімназії, мав ще різні господарські обов’язки. Не диво, що ніколи не знав завдань, а на лекції спізнявся майже щодня.
Першою лекцією в другій клясі день у день була лекція латинської мови. Звичайно наближався вже її кінець, як хтось несміливо відхиляв двері, і на порозі з винуватим виглядом з’являвся Дьогтяревський.
Учитель латинської мови — не зла, та без тоншого почуття людина, добродушно похитував головою і кожен раз велів Дьогтяревському стати в куток та, посміхаючись, докоряв.
—	Как же ви ето опоздалі, господін Дьогтяревскій?
—	Мені ж дуже далеко, — винувато, силкуючись вимовляти по-російськи, виправдувався Дьогтяревський, паленів із сорому та напруження. Стоячи в кутку, він із болем відчував, що його цибата статура мусить виглядати смішною, і дійсно, подекуди між учнями зривався сміх.
А вчитель допікав далі, і не тому, щоб сердився або вважав це за добрий педагогічний спосіб, — він давно вже вирішив, що з Дьогтяревського толку не буде, — але йому подобалися його власні жарти та хотілося відпочити від давно набридлої праці.
—	О нещастіє превєлікоє! — тяг він журним голосом, посміхаючись.
І учні, дивлячись на довготелесого засоромленого Дьогтяревського в кутку, вибухали реготом, бо сам Дьогтяревський виглядав, як превелике нещастя.
—	Посмотрім, знаєте лі ви урок, — мордував учитель далі, не помічаючи, що Дьогтяревський трохи не плаче.
Загаданого він не знав, та часто звільняв його від дальшого знущання дзвоник, і, як випарений, зігнувшись, забивався він на найдальшу лавку в глибині кляси, де обрав собі місце.
Далі другої кляси Дьогтяревський не пішов, залишивсь в ній на третій рік — і його виключено. Згодом він продавав у пивній пиво. Мрії батьків вивести його в люди пішли йому тільки на зле — однаково довелося повернутися, як до розбитого корита, до свого первісного становища з гірким почуттям втрачених надій.
Лубенська гімназія пробувала тоді в стані повної анархії і не мала, та й не могла мати, жодного виховного впливу на учнів, морально їх дисциплінувати, дарма що директором у ній був добрий педагог, відомий українофіл тих часів Симонів (Номис). Залежало це не тільки від загальних хиб гімназіяльних порядків тих часів, а ще й від особливого становища гімназії. Відкрито її на бажання полтавського губерніяльного земства і лише наполовину на державний кошт, другу половину постачало губер-ніяльне земство, яке вимовило собі за те виключні права, — між іншим, вибирати директора, та вибрало на ту посаду Симонова, що сам був родом із Лубенського повіту.
На початку Симонову пощастило домогтися в окрузі, що до Лубенської гімназії призначили інспектора та кількох порядних учителів українського напрямку, в тому й відомого перекладача Євангелія на українську мову Морачевського. Решта вчителів, хоч зовсім не були зразковими, поки Симонів був у силі, мусіли стримувати свої гірші риси та поводитися більш-менш порядно.
Але так було тільки спочатку та недовго, поки реакція, що тоді починалася, не розжеврілася особливо гостро супроти українства. Швидко уряд визнав таке становище невідповідним, відмовився від участи земства у видатках, а заразом скасував вимовлені ним права.
Хоч українофіли тих часів не мали політичних завдань, обмежували свої національні бажання і почуття тільки любов’ю до української мови та етнографічних осібностей, влада їх запідозрювала й почала переводити на посади на північ.
Того року, як Володю віддано до гімназії, з них залишився тільки сам Симонів, та й він за три місяці був примушений податись у димісію, а вже більше року і він, і всі вчителі-українофіли чули себе загрожени-ми. їм робили причіпки, викликали до округи, вимагаючи виправдань, а через те й вони, і сам Симонів утратили всякий вплив та силу в гімназії. В ній почалась анархія. Гірші вчителі не звертали вже уваги на завваги та вимоги запідозреного директора й розперезалися...
Ось кілька прикладів, які були тоді в педагогічному складі Лубенської гімназії учителі, що вони в тих умовах виробляли та який могли мати вплив на учнів.
Другий учитель латинської мови С-в по лекціях щодня був п’яний, а й зранку був уже напідпитку. Часом аж так, що, прийшовши до кля-си та сівши на катедрі, схиляв голову на стіл і мовчав, мовчав довго. Нарешті писав на клаптику заяву директорові, що не може викладати лекцій через хворобу і, не сказавши ні слова, йшов додому.
Гірше було, коли «заливав» зранку трохи менше. Тоді лаявся і знущався над учнями досхочу. Не любив, наприклад, одного учня четвертої кляси, рудого, як вогонь, жида Б., і ще з порога, входячи до кляси, кричав: «Ріжій, красний, человек опасний, Б. вон із класса!»
Вчитель Р. запідозрив свою жінку в зраді. Через те не мав і на лекціях спокою та на всіх лютився, а повернувшись додому, майже щодня робив жінці екзекуцію, аж вона обідрана та збита тікала від нього на вулицю.
Вчитель математики 3. — поляк. Закони російської держави позбавили його можливосте служити в своєму краю, мусів їхати заробляти на чужину. Без своїх людей утратив віру в долю своєї батьківщини, а разом і вищі інтереси. Скорившися примусові, виконував в Україні обов’язки обрусителя, але не міг не почувати гризоти. Вкинувся у картярство та щоночі грав у клубі в азартні гри, а навчання провадив неохоче, ніколи учням нічого не пояснював, загадував тільки, що вчити з підручника чи які задачі розв’язувати, ставляв оцінки добрі чи лихі, раз у раз поглядав на годинник, а ледве почув дзвоника, чимдуж забирався з кляси.
Учитель історії й російської мови, українець з походження Костру-бенко, аж «переривався», вдаючи з себе росіянина, додав до свого прізвища «в» з єриком, вимовляв своє «е» як «йо» — Кострубйонков, вимовляв занадто на «а». В молодих роках оженився він із негарною, але заможною панночкою, сподіваючись користуватись її майном. Та жінка вдалася сторожка й недовірлива, виділяла йому з своїх грошей дуже мало. Гризся він із нею цілоденно, починаючи з ранку, і вже до гімназії приходив оскаженілий, кричав на учнів та знущався над ними. З досади потішав себе тим, щоб удавати вельми вченого. Справді, читав багато, навмисне вибираючи спеціяльні, з дрібних питань філології та історії книжки, в надії дивувати та справляти враження знанням тих дрібниць. Щоб не згаяти часу, він і на лекції приносив із собою чергову книжку й диктував із неї учням нижчих кляс так швидко, як читав для себе. Не розуміючи, що він читає, змушені поспішати за вчителем і писати слова та ймення, яких ніколи не чули, малі гімназисти робили безліч помилок, писали, напр., замість «Шекспір» — «шекс спірти», а вчитель лютував, крутив їм нулі, кричав, тупотів ногами та кидав їм у лице їхні зшитки. Його дуже не любили та ще дужче боялися, на його лекціях сиділи тихо й капостей йому не робили.
Зовсім не так ставилися учні до вчителя німецької мови, М. Він нещодавно приїхав із Німеччини, і його прислано до Лубень на першу посаду. У відміну до інших учителів, що більше-менше вміли так чи інакше тримати учнів у слухняності, він був перед ними цілком беззахисний. Російської мови гаразд не знав, часто не вмів висловити свою думку або не розумів, що кажуть учні. А найгірше було, що соромився того. Він узагалі не мав потрібної кожному, кому доводиться мати справу з юрбою, а тим паче з юрбою підлітків, вмілости імпонувати своєю особою, її силою. Хлопці швидко помітили ту його беззахисність та деякі його чудні риси й зробили з нього посміховище: казали йому всякі нісенітниці, здіймали в нього на лекціях галас та гармидер, тюкали на нього на вулиці.
Врешті якось ціла юрба, яких сто малих гімназистів, почала гонитися за ним на площі перед гімназією, а він злякався і тікав, поки один хлопчак навмисне впав йому під ноги, а переляканий М. і собі впав через нього.
Володя, збираючись додому, саме в ту хвилину вийшов із гімназії на ґанок і бачив усе, що діялося на площі, і те, що побачив, не тільки не захопило його, а викликало почуття огиди, здивування й ляку. І в дальшому житті настрій юрби ніколи не захоплював Ганкевича, а навпаки, знеохочував. З другого боку, й сам він ніколи не міг впливати на юрбу,
захопити її своїм настроєм, так наче між ним та юрбою малася глибока непогодженість та протилежність. Так і цим разом Володі зробилося соромно й гидко на товаришів, які не насміли б поводитися так із суворим учителем, а ще й запобігали б у нього ласки... Та не було в ньому імпету, щоб стати чим проти їхнього вчинку.
Тільки наприкінці першого гімназійного року у Володі почало складатися знайомство (та ще не приятельство) з кількома товаришами. По весні лубенські гімназисти сливе кожної неділі чи свята ходили гуртками на прогулянку в ліси, що обступали довкола Лубень і починалися зразу за містом. Ті з товаришів, що мешкали близько від Володі, закликали і його з собою.
—	Гайда, Ганкевичу, з нами!
Весна спокушала й манила, і він приставав до гурту. Була й спеціальна мета тих лісових гулянок. Сливе всі учні нижчих кляс збирали колекції метеликів, а найбільше пташиних яєць. Ця пошесть вчепилася й Володі, і він ішов із товариством на здобич. Та не було в нього до цього хисту, не вмів вистежувати, де ховається птаство з своїми гніздечками, не вмів і лазити по деревах, а ще й лякався, коли хтось інший вдирався високо, не міг на те й дивитися. Якось, коли на його очах один із товариства поліз на височенного дуба, якого й обхопити гаразд не міг, видирати гніздо шуліки, що стирчало на самому вершечку того дуба, а шуліки погрозливо кружляли над ним та, здавалося, ось упадуть йому на голову, Володя так злякався за товариша, що не зчувся, як сів на землю, затулив очі руками і аж стогнав, просячи, щоб той зараз же злазив додолу. Товариш той, на прізвище Манько, визначався серед інших силою, вправністю та сміливістю у фізичних забавах товариства, й Володині благання тільки заохочували його ще раз ними похвалитися, а інші присутні, хоч самі й не зважилися б на таке лізти, але цікавилися полюбувати на чужу сміливість та удалість, гримали та цитькали на Володю.
—	Мовчи ти, боягузе, саме через твої лементи він може впасти!..
Гімназіяльне вчення першого року давалося Володі важко. Не був приготований добре, не звик учитися загаданого сам без помочі. Вдома вчителі розказували або читали йому з книжки те, що мав вивчити, без направи не міг угадати, що в якій науці має найбільшу вагу, перевіряти себе, чи знає вже те, що прочитав, а забавившись, забув вивчити загадане, не міг без надумання скупчити увагу, а замислившись, не чув часом, що розказує вчитель, або читав загадане механічно.
Від тих незвиклих та неприємних вражень та від життя серед чужих у нього тимчасово мов підупала яскравість почуття та здібностей. Так і через усе життя, вже й дорослим, помічав він у собі нерівне горіння психі
ки. Цей перший рік у гімназії був однією з тих смуг занепаду під впливом загальної пригнобленосте, і до третьої кляси Володя насилу перейшов.
Відпочинок на канікулах вплинув на нього добре. Тепер не було в нього ні вчителя, ні бонни, і він ходив та їздив верхи по околиці сам. Іноді набивався їздити з батьком чи управителем у степ. Хоч зрідка, ластило упрохати когось із братів узяти і його з собою, коли вони йшли з рушницями на дичину.
За літо він наче вирівнявся. Багато з того, що вивчав, і що, здавалося, торік не засвоїв, тепер мов виринуло з глибини пам’яти, вляглося у голові, і Володя бачив, що знає те, що вчив, краще, ніж здавалось і йому, і вчителям. Гімназіяльне життя не було вже йому таке чуже й неприємне, як досі, не здавалися вже такими чужими й однокласники. Коли почалося навчання, до гімназії пішов з іншим, як торік, настроєм. До кляси зайшов сміливо, не соромлячись, як у належне собі місце, і забалакував з усіма та поводився вільно.
Виявилося, що з п’ятнадцять торішніх однокласників не перейшли до третьої кляси, а дехто й зовсім покинув гімназію, але ні Ганкевича й нікого з товаришів це ближче не засмутило, прийшло до свідомосте як незначний та невартий більшої уваги факт. Між учителями теж зайшли зміни, було з чотири зовсім нових учителів, наново присланих з округи, і те, які вони будуть, цікавило учнів уже значно більше. Але найбільше та приємне враження справило те, що страхіття всіх учнів — Кострубйон-ков — не викладатиме більше російської мови, а лише історію.
Беручи до уваги малі тодішні успіхи Володі, батьки за порадою директора вирішили дати йому репетитора. Володя силкувався від цього відмовитись. Якось Себастіян Карлович висловився при ньому, що репетитори потрібні тільки або дуже розвезеним, або невдалим хлопцям, і Володі було дуже ніяково, що старий Фохт так про нього думатиме. Та довелося скоритися.
Репетитором, за порадою старшого сина, батьки запросили його товариша, учня восьмої кляси. Він приходив щодня надвечір перевірити, чи вивчив Володя завдання й допомогти йому, коли з чим не справиться. Та тепер Володя і сам гаразд справлявся, і репетиторові не було з ним багато клопоту. Як восьмиклясник, здавався він Володі надзвичайно розумним та зовсім дорослим, але, власне, був це ще й не парубок, а парубчак років шістнадцяти, як і вся молодь тих часів у російській державі, зачеплений невиразним та негаразд усвідомленим антиурядовим та со-ціялістичним настроєм. Як то завжди буває, поверхово засвоєні ідеї здавалися йому величезними та безсумнівними винаходами, не приписував для них жодних обмежень та був страшенно гордий і вдоволений із себе, що їх засвоїв. Звідти мав певність, що тільки молодь урятує світ, а всі старі та середнього віку люди — темні й нездатні ні до чого.
Легко звільнившися від обов’язкової роботи з малим Ганкевичем, репетитор уважав уже не офіційним, а принциповим своїм обов’язком присвятити якийсь час його розвиткові, «попрацювати над вихованням молодого покоління». Приносив Володі книжки, хоч і белетристичні, та на соціяльні теми, в яких Володі тяжко було розібратися, а як він перечитував ті книжки, робив свої пояснення. Це не були розмови. Репетитор, навіть не спитавши, яке в самого Володі враження від книжки, ставав в ораторську позу й викладав ніби лекцію, а власне переказував своїми словами якусь невдовзі перечитану критичну статтю. І через зміст та силу незнаних слів Володя тієї промови не розумів, але соромився в тім признатися, і від часу до часу щось мукав, ніби на знак своєї згоди, та силувався вдавати, що уважно слухає, але з нудьги в’янув, йор-зався та пересідав раз у раз з місця на місце, і якби репетитор менше милувався своєю промовою, напевно б те помітив.
Невдовзі сталося, що вісім учнів восьмої кляси, посварившися з учителем Кострубйонковим, вийшли з Лубенської гімназії й перенеслися до київської. Між тими восьмиклясниками були й Володин старший брат та репетитор. Володя не знав про ту сварку й через що вони переїздять до Києва. Михайло Павлович, хоч, знаючи вдачу Кострубйонко-ва, й не судив за ту сварку старшого сина, одначе прохав Володі про ту сварку нічого не казати:
—	Йому про те не треба знати. Він не зрозуміє, а за таким авторитетом, як старший брат, ще здаватиметься йому кожна сварка з учителями за геройство...
До свого репетитора Володя вже звик і, коли той, прийшовши в останній раз, із ним привітно попрощався, Володя аж закліпав та почав прохати:
—	Зоставайтеся тут, рідненький, чого вам їхати...
—	Не можна, Володю, батьки переїхали до Києва, мушу з ними жиги, — не сказав і той правди, міцно стиснув Володі, як дорослому, руку і швидко пішов із хати.
З того часу Володя вчився вже сам, без репетитора.
* * *
За тих часів інтелігенція без порівняння більше, ніж тепер, цікавилася красним письменством та більше читала белетристичні твори. Це відбилося й на Володі. На розвиток у ньому поваги та охоти до красного письменства особливо вплинула Марія Дмитрівна, яка часто казала дітям, що не знати видатних письменників та їх творів — сором і без того не можна бути освіченою людиною. Може й у самій Володиній природі малася більша чутливість до образів поезії, тільки в своїх чистолюбних дитячих мріях того року він уявляв себе та хотів
зробитися не військовим, не діячем якогось практичного фаху, а письменником.
Цей настрій не був у нього сталий та постійний. У дальшому житті часом він бліднув, поступаючись перед іншими інтересами, часом зростав... та вже ніколи не був такий гострий, як за напівдитячих його років. Часто у вільні хвилини мріяв тоді Володя, що коли буде великий, писатиме й він гарні твори та, може, здобуде слави... І від тих надій у нього прискорено билося серце та захоплювало віддих.
Найчастіше ті мрії розгорялися, коли йшов до гімназії і з гімназії сам. Будинок Фохтів був від неї далеко, на самому краю Лубень, на Монастирській вулиці. На тій вулиці домів мало, де-не-де тягнуться один за одним великі сади, обгороджені здебільшого не парканами, а ровами, на вулиці часто й душі не видно, а Володя, коли не було холодно, ніколи не поспішався скінчити ту подорож. Саме тут так гарно мріялося, та було й багато цікавого, що відхиляло на час від думок та мрій, але теж не заохочувало поспішати звідси. По весні в садках було так гарно, літало стільки пташок та метеликів, кортіло заглянути через рів, призадуматися та прислухатися до таємничого життя в гущині дерев та кущів. У вузькому бічному провулку видно залиті білим цвітом, наче зачаровані, садки, з яких ледве визирають заховані в них хатки та маленькі будинки лубенських міщан, і Володя зникає у провулку, щоб подивитися, що та як там.
Коли розтануть сніги, на Монастирській вулиці довго, майже до осени, стояли дві великі калюжі-озерявини, вростають вони по краях болотяними бур’янами. Люди, як їдуть, обминають їх одним краєм вулиці понад пішоходом. Хто йде, обминає пішоходами. Але в тих калюжах чути кумкання жаб та свистіння черепах, і Володі, хоч що, треба до них прислухатися, а то й пробрести калюжею, щоб їх сполохати та побачити. Взимку, коли відлига, посмітюхи гурточками бігають по зчорнілій смузі вздовж вулиці, стоять на тій смузі малі калюжки, і хочеться ближче підкрастися до тих веселих пташат, іти самою серединою вулиці, ступаючи кожного разу у ті калюжки...
Ті чисто дитячі розваги якось мирилися з поважними міркуваннями. На якийсь час вони забирали увагу, та ледве Володя задовольнявся ними, повертали поважніші думки, а між ними й мрії про письменство та письменницьку славу.
Одного з перших дійсно теплих днів тієї весни Володя, йдучи своєю безлюдною вулицею, знову заглибився в ті мрії. Довкола природа буяла радощами молодого життя, ледве подихав легкий південний вітрець, пишне молоде листя в садках ясніло в осяйному блискучому повітрі, у високій траві за ровами садів червоніли, жовтіли, синіли скрізь по ній розкидані, наче заткані у ній, різні польові квітки. Саме таких днів буває
12 —Т. З
іноді, що блиск та радощі природи, може, протилежністю своєю буденності людського життя, здіймають у зачарованій та задуманій людині не радощі, а смуток. Цим разом і Володю охопило сумне почуття свідомости своєї безсилости висловити, переказати словами те, що бачив, і те, що невиразно пропливало в голові та стискало серце. Дедалі біль той дужчав, Володя не в силі був уже йти, спинився, і сльози набігли йому на очі.
—	Ні, ніколи не зможу я писати так, як Гоголь! — думав він із почуттям жалю та обиди.
Згадав саме Гоголя, бо з усіх видатних письменників, твори яких читав доти, Гоголь справляв на нього найглибше враження, найдужче йому подобався.
Та, особливо в дітей, сльози поборюють смуток, і ледве кілька краплин збігло йому з очей, настрій покращав, виринули інші, не про письменство, думки, пригадав собі, що спізнився на обід, Себастіян Карлович буде невдоволений і надметься, і Володя поспішився швидше додому.
х- * *
Кілька днів після того честолюбні мрії завели його в смішне становище. Не знати звідки, в нього склалося переконання, що в талановитих людей, а особливо у письменників, мусять бути великі чола. З затаєним неспокоєм не раз обдивлявся до дзеркала своє чоло. Зовсім звичайне, людське чоло ніяк не задовольнило його. Для самого Володі не стало певности щодо його обдарованости, для людей не могло бути її безсумнівним доказом. Ще для себе Володя знайшов заспокоєння: обмацуючи свою голову, помітив, що й під волоссям кістка так як на палець йде ще вгору. Якби не волосся, ця містина була б чудовим продовженням чола, і з тим додатком був би він зовсім як належиться. Але людям цього не видно, — не можна ж давати кожному обмацувати свою голову. Задля людей — єдина порада — здихатися волосся. Давно тим клопотався, та не знав способу, аж оце десь почув, ніби наваром волоських горіхів можна збутися зайвого волосся.
Не покладаючись на співчуття Марії Дмитрівни, не звернувся з тим до неї, сам нарвав листу і нишком побіг на кухню й попрохав кухаря зварити його.
—	А нащо те вам, паничу?
Володя не звик хитрувати й таїтися, коли питають. З дитинства вважав це невідповідним людській гідності. Хоч і неохоче та, соромлячись, признався у своїх намірах.
Кухар усміхнувся, але листя таки зварив. Та скоро Володя з глечиком зілля подався у сад, щоб десь не на очах людських приступити до своєї косметики, до кухні зайшла Марія Дмитрівна.
—	А знаєте, пані, що панич Володя собі надумали, — розповів їй кухар, — загадали зварити горіхове листя, хотять волосся над чолом витрутити.
—	А де ж він?
—	Та пішли в садок.
Марія Дмитрівна поспішилася в садок і швидко зловила Володю на гарячому вчинку, як він старанно натирав собі над чолом темно-рудавим настоєм. Присоромила й висміяла, погнала, щоб зараз ішов одшаровува-тися та відмиватися:
—	Нікого ти не одуриш! Хочеш, щоб тебе вважали за розумного, вчись та читай більше, а так тільки казатимуть: молодий, а лисий, а може, волосся ще й буйніше ростиме.
Засоромлений і осмішений Володя відчув, що наробив дурниць, поплівся пригноблений до горниць одмиватися.
* * *
Не велося Володі тієї весни. Тижнів через два, покінчивши виготовляти завдання, вийшов із старшим Фохтом у садок. У садку під яблунями, грушами та сливами натрусило силу падалиці й хлопці почали шпурлятися ними один в одного. Забава йшла весело, але Володя влучав гірше за Фохта і, врешті, той так його дошкулив, що Володя мусів тікати. Нагнався на вишню й обідрав на щоці шкіру, трохи заплакав, та чимсь помазали, підв’язали щоку чистою хусткою, заспокоївся — боліло не дуже. Ніяково тільки буде завтра так до гімназії йти, та якось перед своїми вчителями минеться.
Другого дня пішов до гімназії з підв’язаною щокою. Ранця свого він так «удостоїв», що з покришки лишилося саме дрантя; був він скрізь обідраний, порізаний та подряпаний, одного ременя Володя колись на якусь потребу відрізав і носив ранця під пахвою, а не за спиною, як годиться. По дорозі побачив кілька великих метеликів, яких ще не зустрічав, а знав лише на малюнках, та аж сторопів із подиву. Не було таких і в колекціях ні в нього, ні в товаришів. Сиділи вони на висохлій калюжці й жадібно смоктали вогкість із не цілком висохлої грязі. Зловити такого конче було треба й здавалося, що це дасться легко. Поклав ранця під ровом і став підкрадатися, та не встерігся — метелики знялися, але не хотіли залітати далеко та мов дратувалися, пурхаючи зблизька. Хвилин з десять ганяв за ними Володя, поки розполохав, і вони полетіли геть. Пішов до гімназії ні з чим. З досади не зразу помітив, що, поки вганяв за метеликами, десь згубив поясок та обмазав чистеньку блюзку. Хватився, як одійшов з гони й вертатися було ніколи, спізнився б на лекцію, поставили б стояти під дверима. Мацнув по кишенях, знайшов уривок мотузка, що й сам не знав, коли запхнув туди про всякий випадок. Підперезався
ним і з’явився до гімназії з підв’язаною щокою, в замазаній блюзці, підперезаний старою шворкою.
—	Ну й молодець! — спинив його на коридорі старий «надзиратель». — Де це ви так?! А знаєте, що з округи ревізор приїхав? Чистий сором з вами! Може ж, і до вашої кляси зайде. Ховайтеся мені на лекціях на дальші лави, щоб вас не побачив, та без діла із кляси не витикайтеся.
Це була неприємність, бо соромно. Володя досадував на ревізора: «І чого він їздить перед канікулами?! Ревізори звичайно в такий час не їздять...» А ще й «камчадали», що сиділи на задніх лавках, всилу пустили його сісти між ними. Був невеликого зросту й, коли упросився, радів, що його між тих «одоробалів» майже не видко.
Перші дві лекції пройшли щасливо. Третя мала бути лекція алгебри. Вчитель алгебри, молодий естонець Яків Ернестович Вінклер, тільки в тому році був присланий до Лубень та й узагалі учителював перший рік. Хоч був естонський патріот та завжди лаяв німців, він, проте, у Лубнях тримався переважно німецького товариства, бував у Фохтів і знав Володю, а Володя його приватно. По-російському балакав з великими помилками.
Лекція відбувалася вже хвилин із десять, уже заспокоїлися трохи й учні, і вчитель, аж несподівано відчинилися двері й до кляси зайшов ревізор. Учні схопилися, учитель схвилювався та захватався, а ревізор, привітавшись, попрохав продовжувати вчення, а сам сів на передній лавці.
Яків Ернестович уважав Володю за кращого свого учня, поспішився одпустити того, кого питав у ту хвилину, а натомість викликав:
—	Ганкевичі
Почувши, що його кличуть, Володя сторопів. З хвилину щось наче не пускало встати та йти до катедри. Не так було лячно, як соромно вийти розшарпаним на очі чужому й такому великому начальству. Трохи забарився, видираючись з-поза сусідів по лавці, а як ішов поміж лавками до катедри, здавалося йому, що всі на нього дивляться та стидаються за такий його вигляд. Якось таки здумав, що треба вклонитися попереду ревізорові, а тоді вчителеві. Тут саме й дожидав, що ревізор затримає, виговорюватиме та розпитуватиме, чому підбита щока, чому нечепурно вдягнутий, де пояс. Але ревізор ледве мигцем скинув на нього очі, не насупився, не всміхнувся і навіть не виявив здивування.
Володя стояв перед катедрою, як у тумані. Відповідав, проте, добре, хоч здавалося, що запитання чув відкілясь здалеку, а постать учителя маячіла перед ним невиразно.
Спитавши завдання на той день, Вінклер дав Володі вирішати задачу і, чи покладаючись на нього, чи через те, що хвилювався, не з легших, а складну. Мов у сні приступив Володя до дошки, узяв крейду, і саме те, що задача була важка, звільнило його від пригноблення та розвіяло сором
ливість. Завжди вподобував такі. Вони вимагали напруження думки, а це збуджувало енергію. А цим разом обхопило його щось, ніби хвилювання спорту. Зразу почав рішати, даючи разом пояснення. Вінклер був би не від того й до кінця лекції питати самого Володю, та ревізор швидко сказав:
—	Ну, добре. Досить. Викличте когось іншого.
Повертаючись, Володя йшов повз ревізора, вже не чуючи пригноблення, навіть трохи був незадоволений, чому ревізор не питає в нього нічого про його вигляд. Хотілося б пояснити йому, що збив щоку не в бійці, а випадково, а пояска згубив по дорозі в гімназію, не помітивши через метеликів...
Надійшли іспити. У третій клясі вони були тільки писемні. На іспиті з алгебри Вінклер знову загадав важку задачу, а учнів розсадив так, як, на його думку, їм не можна буде відписати одному в одного. Для того всіх кращих учнів посадовив у самі задні лавки. До іспитів навіть кращі учні зрідка йдуть сміливо. Не цілком спокійно почував себе й Володя. Навіть і зміркувавши, як треба вирішати задачу, заспокоївся не зразу, ще не йняв собі віри, чи не помиляється, аж поки не поробив усі підрахунки. Тоді переконався, що зробив гаразд і зрадів. Доти не звертав уваги на інших, тепер, глянувши по клясі, побачив, що й «перші математики» сидять розгублені та налякані, черкають та перечеркують чернетки, гризуть пера. Очевидячки, ніхто задачі не вирішив, навіть Кропко, здивувався Володя. Знав свій обов’язок рятувати товаришів — передачі хоч кілька шпаргалок. Далі вони розійдуться, передаватимуть їх один одному... Та враже обличчя зрадило. Те, що він вирішив задачу тільки сам, сповнило Володю гордощами й радощами, і він аж сяяв. Вінклер те зразу помітив, підбіг до нього. Був сердитий, сердився, що учні так погано справляються та ще дужче завзявся не дати нікому списати.
—	Вже вирішив? Щоб переписував швидше та забирався! — звелів він Володі.
Володя збентежився. Він же мусить рятувати товаришів, але як це зробити, коли вчитель над душею й жене з кляси. Не зчувся, як, мабуть, уперше збрехав:
—	Я ще трохи не скінчив...
—	Чтоб показал, — вихопив Вінклер у Володі чернетку і, ледве глянувши, засміявся:
—	Чтоб не обманивал, чтоб переписував та забирався!
—	Я ще хочу перевірити...
—	Не треба перевіряти, усе гаразд. Чтоб писав...
Володю гризло каяття. Такий дурень! Не міг потаїти радощів... З одчаю пустився на хитрощі: переписуючи, ледве совав пером, а коли Вінклер відхилявся хоч на хвилину, писав маленькі шпаргалки без пояснень, самі рівняння. Сподівався: кращі учні розберуть, передадуть гіршим з поясненнями
 — їм це зробити легше, їх кілька, за всіми Вінклер не додивиться. Так устиг передати дві-три шпаргалки ближчим сусідам. Та Вінклер сів саме коло нього та щохвилини підганяв, а Володя поволі виписував літеру за літерою, вичікуючи, коли Вінклер відвернеться на хвилину, а тоді записував швидко шпаргалку й ховав її до кишені.
—	Чтоб писав, чтоб писав скорше! — підганяв раз у раз учитель.
—	В мене погане перо, я не можу швидше писати, — знову збрехав Володя.
Кількома кроками цибатий Вінклер опинився біля катедри і приніс Володі своє перо, а Володя встиг тим часом начеркати й сховати ще кілька шпаргалок.
Але далі, як не хитрував, не міг нічого зробити. Мусів кінчати переписувати. Ледве виписав останню літеру, Вінклер вихопив у нього зшиток, вхопив самого Володю ззаду за комір і, сміючись (на Володю він не сердився, сердився на тих, що не могли вирішити задачі), поніс його між лавками до дверей.
А Володя, не могучи стриматися від усміху, пручався, вигрібав із кишені шпаргалля й розкидав їх обома руками на обидва боки.
* * *
Скоро як Фохти пообідали, прийшов до них учитель грецької мови в старших клясах Антін Іванович Камарит, що мешкав у сусідній садибі, і закликав старшого Фохта й Володю йти до річки купатися. Старий Фохт сам у річці ніколи не купався. Антін Іванович зажадав, щоб хтось із хлопців побіг ще й по Вінклера. Мав намір, як повернуться з річки, заграти зі старим Фохтом у преферанса по-маленькій та старими картами. Як меншому, випадало йти Володі. До Вінклера було не близько, та не те непокоїло Володю, боявся йти, чи не сердитий Вінклер на нього.
—	За що?
—	Я дав декому списати сьогодні...
—	Якби ти сам списав, Яків Ернестович сердився б на тебе, а як ти дав списати іншим, він не сердиться, — заспокоїв розважно Камарит. — Можеш бігти сміливо.
Володя побіг. Саме як він, постукавши несміливо, зайшов до кімнати, Вінклер скінчив обідати, запізнившись з тим через іспит. Задовольнивши голод, що вже дуже непокоїв, а й сердив його наприкінці іспиту, почувався тепер у доброму гуморі і жартома удав із себе сердитого та, ніби гримаючи, сказав:
—	Чтоб становился в угол! Нащо давав списувати?..
Володя не знав, як це приймати — чи насправді, чи як жарт, і нерішуче тупцявся на місці.
—	Ну, сідай. Я докурю, тоді підемо.
По дорозі зайшла в них уже зовсім приятельська розмова.
— Нащо давав списувати? — жартував Яків Ернестович.
— Нащо ви дали таку важку задачу?
— Кращі ж учні вирішили...
З тих слів Володя зрозумів, що Яків Ернестович не помітив, що цим разом ніхто, крім Володі, задачі не вирішив, а всі, навіть Кропко, відписали від нього. Він і сам не міг зрозуміти, як це сталося, що ні Кропко, ні Свириденко самі задачі не вирішили, бо щиро був певний, що ті два товариші краще за нього знають математику.
— А хто в нас кращий учень? — зацікавився він використати цю розмову, бо й давно хотілося йому те знати. — Кропко?
— Ні...
— Свириденко?
— Ні...
— А хто ж?
— А ти не знаєш?
— А не знаю...
— Є такий Володя Ганкевич, може знаєш? — засміявся Яків Ернестович.
Володя стидався та не знав, де подітися. Лице йому зобгалося так, наче він не зрадів, а збирався заплакати, зашарівся густо аж під саме волосся. Він щиро ніколи не вважав себе кращим учнем, та й узагалі ніколи не думав, щоб міг робити щось краще від усіх. Коли його хтось хвалив, він хоч радів, та не йняв тому віри, думав, що помиляються. А тепер було ще прикро, що сам набився на хвалу.
Яків Ернестович глянув на нього здивований. Тоді він, надумавшись, ляпнув Володю злегка долонею по потилиці, мовивши:
— Ех ти, мусиш бути веселий...
* * *
Часто доводиться чути думку, що в молодому віці зав’язуються легше та особливо міцні дружні відносини. А це зовсім не так. Молодші люди, звичайно, більші егоцентристи від старших. Так багато з того, що дає життя, вони ще не випробували, воно принаджує та спокушає всю істоту молодої людини й перемагає в ній інтерес та почуття до окремих людей. Приятельство між молодими нестале. Найбільші, здавалося б, приятелі легко, без тяжкого почуття, як буває у старших друзів, роз’їздяться по світі й поривають зносини між собою. Те, що дійсно властиве взаєминам шкільних товаришів, не є дружбою, а виявом потреби товариства та ніби своєрідним клясовим почуттям на ґрунті спільних інтересів. У ньому зовсім не так багато любови саме до цієї чи іншої людини. Якщо й стрічаємо згодом у житті близьких та люблячих друзів із колишніх товаришів
 по школі, ці почуття їх не залишилися в них ще з часів шкільних, а утворилися в старшому віці, коли їм довелося знову стрінутися на життєвому шляху, і при тій другій зустрічі поновилося, зросло й набрало глибшого змісту давнє, призабуте шкільне приятельство. Воно тільки допомогло їм зійтися, зрозуміти й полюбити один одного, бо пам’ять про минуле й колишня звичка до одвертих товариських відносин сприяли тому.
По своїй природі Ганкевич, може, дужче за всіх одноклясників відчував потребу дружби, але в нього за два перші гімназіяльні роки не склалося ні з ким із товаришів хоч би тільки справжнього приятельства. Кілька разів починало здаватися йому, що таке приятельство зав’язується між ним та кимсь із товаришів, але тяглося це тиждень, найбільше з місяць, і обопільне заінтересування між новими приятелями слабло аж так, що й розмовляти не знали про що. Кожне приятельство кінчалося так легко, як і починалося. Правда, не все добре й вибирав він тоді собі приятелів.
Так сталося в нього й на третій рік — у четвертій клясі з одноклясни-ком Тищенком, з тією різницею, що, коли минуло те приятельство, в них залишилося ще якесь невдоволення.
В четвертій клясі до Володиного відділу перевели з іншого трьох учнів, щоб вирівняти кількість учнів в обох відділах, бо з Володиного відділу менше перейшло до четвертої кляси, ніж з того. Між ними був один відносно старшого віку, років сімнадцяти — Тищенко. Син куркуля, скоробагатька, був він малоздоровий, з великою головою, з запалими грудьми та дуже сутулою, майже горбатою спиною. Через нездатність його до хліборобської праці батько й віддав його до гімназії, а віддаючи, навчав, що наука потрібна на те, щоб згодом із неї заробляти та що скінчити її треба якнайшвидше, а для того не досить ще добре вчитися, а треба слухатися та годити начальству. А врешті додав, що втрачатися багато на синове вчення не може, а порядний хлопець мусить уже з четвертої кляси заробляти на себе сам, бо хазяйські діти в такому віці і вдома вже працюють та заробляють. Тищенків батько був людиною сильної волі і вмів свої думки прищеплювати іншим. Син, хоч і не дуже талановитий, уважався в клясі за одного з кращих учнів, одержував хвальні листи, а досягав того впертою працею й тим, що найретельніше виконував усі гімназіяльні приписи, починаючи з приписів про одяг до приписів про поводження з товаришами та вчителями. Всі ґудзики на мундирі були в нього завжди защіпнуті, ніколи нікому з товаришів він не підказував і нерву-вався, коли від нього хотіли відписувати, хоч він тому й не помагав.
Ще як був у третій клясі, начальство дало йому підучувати одного першо-клясника з багатої родини, а коли перейшов до четвертої, наставило його за «старшого» на одній з «квартир для учнів», де квартирували тільки малі, де господиня мусіла його годувати дурно за догляд над рештою квартирантів. Крім того, дали йому підучувати ще двох першоклясників, і він,
справді, став сам себе утримувати, не обтяжуючи батька. Виконував він свої обов’язки старанно та ретельно, з дорученою йому малеччю поводився спокійно та стримано, але вмів примусити себе слухатись. Тримав і себе самого в руках. Кожна хвилина була в нього призначена, що має робити. Лице в нього було наче застигле, рухи рівні, голос тихий і теж рівний, але рішучий, в очах упертий сталевий блиск, як у людини дуже твердої вдачі, без жодних сумнівів що й як треба робити. Тільки чомусь десь у глибині очей ховався смуток, може, за чимсь кращим, чого він не знав і не усвідомлював, але часом мигтить воно перед ним невиразне, мов у сні.
Квартира, де Тищенко правив за старшого, була на півдорозі від гімназії до дворища Фохтів, і Ганкевич, вертаючися з гімназії, часто мав нагоду йти разом із Тищенком, а коли забував занотувати, що загадано на завтра (це з їм незрідка траплялося), найближче було добігти спитати в Тищенка. З того почалось їхнє ближче знайомство.
Ставитися до Тищенка зовсім так як до одноклясника Володя не міг. Все здавалося, що той багато старший, уже дорослий. Здавалося так не тому, що Тищенкові було 17 років, а Володі починався чотирнадцятий, бо інші товариші, не молодші за Тищенка, такого враження не справляли. Впливало почасти те, що він уже й за «старшого» править, і підучує таких самих хлопців, як Володя пам’ятав себе ще недавно та з якими ще й тепер охоче гуляв у м’яча або й просто бігав наввипередки. А найдужче впливало те, що Тищенко якось не так про все думав, як усі одноклясники, а як дорослий. Не раз ті думки його й не подобались Володі, часом і змагатися з ним заводився, але це таки імпонувало. В тих роках Володя ще не зважувався вважати себе та своїх товаришів розумнішими та розвинутішими за старших, як узагалі за тих часів уважала себе старша молодь.
Згодом ділові взаємини між Володею і Тищенком ще ускладнилися та поширилися. Володя охоче вчився алгебри та геометрії, але ненавидів усі граматики, а особливо латинську, і його латинські екстемпоралії часто-густо були покреслені червоним олівцем учителя. Тищенко, навпаки, не любив «отих дурних задачок, де таке повигадувано, чого в житті ніколи не трапляється». Шкодував часу «морочити ними голову». Давалися вони йому «марудно» й «забирали до біса часу», а не все й щасливо. Цю прикмету свою Тищенко знав і надумався полегшити собі працю, використовуючи приятельство з Ганкевичем. Якось, коли Володя ніс із гімназії двійку з латинського екстемпоралія, Тищенко, йдучи з ним разом, умисно розпочав розмову.
—	І як воно, що тобі не ведеться з екстемпораліями? Чи ти граматики не знаєш, чи що?
—	Ненавиджу ту граматику!
—	От тобі й маєш! Ти ж не маленький, не для забави вчишся. Як треба, то треба. Знаєш, я хочу тобі допомогти. Підчитай ти її та приходь,
 я перевірю, чи знатимеш, а то ще на іспиті зріжешся... А ти мені за те таку послугу зробиш: перегортав я наш задачник, є там і такі задачки, що в нас ще таких не роблено. Вміти розв’язувати їх треба, та ніколи мені над ними морочитися. Позначив я їх, так ти мені потроху покажи, як їх розв’язувати. Як дві-три однакових покажеш, я спохвачу та й інші подібні вмітиму...
Не хотілося Володі граматики перечитувати.
—	Я й так тобі з радістю покажу, — відмовлявся він.
—	Ні, так я не хочу...
Уперся Тищенко, аж досада Володі: хіба це по-товариськи, щоб за поміч неодмінно віддячуватися? Та мусів на умову пристати і тижнів зо два ходив до Тищенка день у день «задачки показувати». Але з латинською граматикою так і не вийшло. Ганкевич лінувався, і справа затяглася надовго, тільки дещо вони з Тищенком уривками перевірили, а згодом Тищенко й питати облишив, чи позначається поступ його науки на Володиних екстемпораліях.
А в додачу вони посварилися.
Одного ранку, коли Ганкевич прийшов до гімназії, йому сказали, що товариші вирішили «відмовитися» того дня від завдання з геометрії. Хто перший це надумав та через що, ніхто до пуття не знав, та Ганкевич і не розпитував: так товариші вирішили, то нема про що й балакати. Та не було й часу, бо вся кляса хвилювалася, лаяла Тищенка за те, що сказав, що відмовлятися не хоче й не буде.
—	Піди, хоч ти йому втолкуй, що так негаразд! — посилали Володю, знаючи його добрі відносини з Тищенком.
Ганкевич і собі обурився: «Це ж сором, боягузство!» — з опалу налетів на Тищенка.
—	Слухай! Так не по-товариськи!
Тищенкові вже допекли докорами, але він ще стримувався, як завжди, і, звівши очі від книги, якої з хвилювання й не читав, та дивлячи-ся на Володю сталевим поглядом, спитав:
—	Що саме?
—	А те, що ти не хочеш відмовлятися...
—	А це по-товариськи, щоб якийсь лодар, чорт його й знає хто, певно, з тих, що вміють язиком теліпати та товаришів підбурювати, не вивчивши сам загаданого, підбивав усіх на неприємності, аби йому іншими затулитися, за ними сховатися. З якої речі я за його лодарство з учителем посварюся та ще одиницю дістану?!
Ганкевичеві було дуже неприємно споритися з Яковом Ернесто-вичем, з яким був знайомий приватно, якого любив та який ставився до нього добре, але вважав, що тут обов’язок, якого зрікатися не вільно...
—	Я теж знаю задане, і мені ще неприємніше сваритися з Яковом Ернестовичем, — докоряв він, — а я ж відмовлюся!
—	Вільному воля, спасенному рай, — здвигнув плечима Тищенко.
—	Навряд чи рай буде за те, що ти товаришів у біді кидаєш?
—	Мене цим не оманеш, я не дурень!
—	А я дурень?
—	Тобі видніше...
—	То сиди сам зі своїм мудрим розумом! Без одного жида ярмарок буде! — скипів Ганкевич і сердитий пішов від Тищенка.
Саме в ту хвилину до кляси ввійшов Вінклер. Він збирався викликати учнів, коли з задньої лавки почув чийсь, не видно було, хто каже, несміливий голос:
—	Ми сьогодні не вивчили загаданого...
Вінклер спалахнув.
—	Хто не вивчив? Кропко до таблиці!
—	Я не вивчив... — підвівся той на місці, не виходячи до катедри.
—	Ганкевич!
Володя аж зблід, так соромно й тяжко було йому зробити неприємність Якову Ернестовичу, але примусив себе перемогти те почуття і сказав ніби спокійно:
—	Я теж не вивчив, Якове Ернестовичу.
Вінклер сердитий, аж тремтів, кинув блискавкою очима по клясі і вже аж крикнув:
—	Тищенко!
Тищенко, трохи зблідлий, але рішуче підвівся і пішов до катедри.
По клясі зашелестів рвучкий шепіт обурення, а Вінклер, зраділий тією першою перемогою над юрбою учнів, навіть не прислухався, що розказує Тищенко.
—	Дуже добре, буде, сідайте, — майже відразу відпустив він Тищенка, вписуючи в журнал розгонисту «п’ятку», і — викликав Кропка вдруге.
Кропко, який ще з рік перед тим уважався першим учнем «по математиці» в клясі і якого гризли жалі, що Ганкевич його забиває, завагався. «Гляди, ще й Тищенко матиме кращу відзнаку й переважить мене», — подумав він. Стерпіти це було над силу, ця небезпека гнала його, і він, ховаючи від товаришів очі, зірвався та пішов до катедри.
І його, як і Тищенка, Вінклер відпустив швидко, майже не питаючи, й кинув оком на Ганкевича, мабуть, збираючися і на нього так само натиснути, та Ганкевич сидів зблідлий та напружений з обурення, і Вінклер, повагавшись, почав викликати інших.
—	Манько! — викликав він того учня, що два роки перед тим так злякав Ганкевича, полізши на високого дуба. Тут, перед загрозою непорозуміння з учителем, він і весь час не почував себе так сміливо, як тоді на дубі, а після зради Кропка чисто втратив сміливість і, не усвідомлюючи й сам гаразд, як те сталося, схопився та вийшов відповідати.
Зраджене та розгублене товариство похитнулося, настрій упав, і слідом один по одному пішли до катедри ще кілька викликаних учнів. Тепер Вінклерові здавалося, що наспів час скорити й Володю.
—	Ганкевич! — вдруге викликав він.
—	Я сьогодні не вивчив завдання, Якове Ернестовичу, — вставши та не виступаючи, з жалем, але рішуче обізвався Володя.
З розгону встромив йому Вінклер у журнал товстеньку одиницю.
—	Чтоб садився! — сердито крикнув він.
Викликаючи далі, Вінклер перебрав трохи не всіх учнів. Тільки душ з десять, слідом за Ганкевичем відмовилися відповідати, більшість — засоромлені та пригнічені таки йшли до катедри, не чуючи в собі сили поодинці та без гуртової підтримки не послухатися вчителя.
Ледве скінчилася лекція, Ганкевич відразу пішов із кляси, щоб не балакати з тими, хто не додержав змови. Не він же, а вони вигадали та намагалися, щоб відмовитися у Вінклера. Він же пристав до змови проти свого бажання, тільки для них і додержав слова, — зрадили вони, і він почував до них прикру огиду. Не зважилися й вони приступити до нього. Хоч дехто й пішов був за ним назирці, видно — хотіли виправдуватися, та потоптались десь зблизька й, не обізвавшись, зникли. А Ганкевич, щоб не стрінутися з ними й після всіх лекцій, не пішов відразу додому, а затримався, хоч і без діла, кілька хвилин у гімназії.
Ця сварка Ганкевича з Тищенком, як річ між гімназистами звичайна, не повинна була б мати наслідків, і нікого не здивувало б, якби завтра Ганкевич з Тищенком знову зійшлися приятелями, тим паче, що тепер у Ганкевича було більше рації обурюватися на Кропка й інших, ніж на Тищенка. Але було в тій сварці, в тому, що кожен із них при ній висловив щось, що з’ясовувало обом, що вони зовсім різні та чужі один одному, і ні в Тищенка, ні в Ганкевича не було охоти першим обізватися до другого, а після того, як днів зо два вони не здоровкалися, сварка закріпилася.
Так минув тиждень і другий, та в Ганкевича дедалі частіше почала прокидатися думка, що Тищенко, хоч і повівся не по-товариськи, та не одурив і не зрадив, як ті інші, з ким він таки почав говорити, бо ж не можна було посваритися трохи не з усім товариством. Від тієї думки вставали сумніви, чи не завинив він проти Тищенка, так гостро до нього поставившись, і Ганкевич, сидячи в клясі, не мав спокою та не раз крадькома скидав очі на Тищенка так, щоб він не помітив.
Почуття винности для Ганкевича було завжди нестерпним та все вимагало від нього якоїсь покути, але цим разом приймав він це якось егоїстично. Не викликало воно в ньому, як в інших випадках, щирого каяття, не поновляло приязні до Тищенка, скоріше, може, навпаки. Тільки щоб здихатися неприємної гризоти, Ганкевич одного дня, вертаючися з гімназії додому, спинився біля Тищенкового помешкання і чекав аж чверть години, поки той надійшов, а тоді попрохав вибачення. Стояв при тому понурившись і проказав своє прохання, наче видушуючи слова, бо не міг визнати ні Тищенка зовсім правим, ні себе цілком винним, і навіть у ту хвилину його в глибині дратувало, чому тільки він визнає свою винність та шукає замирення, а Тищенко — ні.
А того, очевидно, тішила й така перемога, і він привітно, але повчаюче, мов дорослий до малого, сказав:
— Та Бог з тобою. Добре, що ти хоч тепер зрозумів. Гляди, не роби так удруге.
Ця відповідь ще дужче вразила Володю, та не сказав нічого. Немає що. Однаково, і те, що сказане, казалося, аби розійтися.
Добрі відносини між ними так і не поновилися. Ганкевич не став ходити до Тищенка, ще й стерігся, щоб не вертатися з гімназії разом, а як і доводилося, розмовляли між собою сторожко й офіційно. Але Ганкевич звільнився від гризоти, наче впав якийсь тягар, уважав, що зробив усе, що мусів. Помалу й згадка про ту пригоду забулася.
Ніхто не згадував, наче забулися, і про пригоду з Вінклером. Та ті учні, що не додержали тоді товариської змови, все почували себе ніяково, стидалися перед іншими, і комусь із них впало на думку легким способом реабілітуватися, відмовитися в Петра Яковича.
За програмою тоді в перших чотирьох клясах клясичних гімназій учили, між іншим, і малювання — одну чи дві години на тиждень. В дійсності ніхто з начальства, як місцевого, так і вищого, не надавав тому навчанню ваги, і з одиницею з малювання можна було не лише перейти до наступної кляси, а й нагороду одержати. Знав те й учитель малювання, і нікому лихих відзнак не ставляв. Не звертали на нього уваги й не боялися його й учні. Як через це, так і через те, що удержання діставав він зовсім мале, становище його в гімназії було фальшиве: і вчитель і не вчитель.
Петро Якович Лемішка був у Лубенській гімназії саме таким учителем малювання, а становище його було тим гірше, що був старий та об-тяжений великою сім’єю — було в нього шість уже літніх, негарних та незаміжніх дочок. Мешкав він десь на передмісті за глибоким яром у міщанському дімку, мало чим кращому від селянської хати. Ніхто не клопотався думкою, чи може він зі свого удержання жити, але те, що він якось жив, а до гімназії ходив, хоч і в старому та підцерованому «віцмундирі», було справді дивом.
Петро Якович добре бачив, що навчити чогось учнів при такому відношенні начальства до малювання не можна, й давно облишив давати їм завдання. Та, мабуть, з наказу директора мусів віднедавна почати роздавати їм нескладні друковані малюнки, щоб зрисовували їх вдома. Це не могло нікого обтяжати, бо забирало не більше п’ятнадцяти хвилин часу, але стало причіпкою, щоб відмовлятися.
Хто перший подав цю думку, якось загубилося, але більшість учнів за неї радо вхопилася, — одні, щоб затерти неприємне враження своєї поведінки з Вінклером, а другі — просто для розваги, з баламутства. Коли Ганкевич прийшов до гімназії, в клясі це було вже вирішене.
Ще він і до своєї лавки не дійшов, як один із підстаркуватих учнів, відомий на всю клясу зайдиголова, який і в Вінклера відмовлявся та й кожному заколотові радів, сповістив його:
—	Ми так вирішили... сьогодні в Петра Яковича відмовлятимемся. От буде кумедія! Хай не важиться завдання загадувати...
Ганкевич із дива аж спинився на хвилину й мовчав... Нарешті, мов щось зрозумівши, відповів рішуче:
—	Відмовляйтеся, якщо вам хочеться.
—	А ти?
—	Яв Петра Яковича відмовлятися не буду.
—	Це чому?!.. — здивувався зайдиголова і зразу збирався вдати обуреного. — Ну, й товариство в нас!
—	Хай одмовляються ті, хто боялися у Вінклера відмовлятися. їм, може, це треба, а я за що старого кривдитиму? Йому й так невесело живеться. Це одне; друге — не хочу бути смішним.
—	Фью! — свиснув зайдиголова. — Це вже хвилосохвія! — Але відчув таки, що обурюватися немає рації, і пішов.
Сідаючи на своє місце, Ганкевич почув уривок його розмови з кількома іншими одноклясниками:
—	Ну, що? — питалися ті.
—	Та він же в нас «хвилосохв»!..
Петро Якович, почувши, що учні змовилися не здавати йому загаданого, збентежився вкрай. Схвилювався та розжалівся, почав прохати, щоб так не робили, докоряв:
—	Я ж вас нічим не обидив... Я з вами завжди був щирий...
Прибитий бідою, цей дід був, проте, справді доброю та до всіх привітною людиною, ще й веселої вдачі, принаймні про очі людські. На годинах любив розповідати гімназистам анекдоти з життя славетних малярів, здебільшого кожен раз ті самі, бо репертуар у нього був невеликий.
—	За що вам так зо мною поводитися? — трохи не плакав він. — Я ж ніколи нічим вас не скривдив. Що вам те завдання пусте й мале? Прохаю вас, одумайтеся...
Та ніщо не помагало. З одчаю Петро Якович зважився викликати учнів, та ніхто не йшов, а він чув, а не бачив, з хвилювання ні на кого не дивився, що у клясі галас, усі розмовляють, регочуться, прискають зі сміху.
Він утратив рівновагу.
— Гріх вам так ображати мене! — скрикнув тремтячим голосом. — Обізвіться, може, хоч хтось із вас є кращий!
Ганкевич встав і поніс свій малюнок.
У Петра Яковича в очах забриніли сльози. З розгону він поставив на малюнку «5».
Ганкевич відчув це, як неприємну нетактовність, та, щоб не образити старого, забрав малюнок і знеохочений пішов на своє місце.
В ту хвилю дзвінок перервав комічне, а заразом і трагічне становище Петра Яковича. Він ухопив журнал і, не обертаючись та не попрощавшись (хоч завжди прощався), вийшов із кляси з виглядом ображеного та неподоланого, випроставши груди та підносячи голову.
Тієї зими, по вечорах, після того, як гімназисти кінчали завдання, Марія Дмитрівна спорядила спільне читання. Саме того року в місячнику «Отєчєствєнниє Запіскі» друкувалося «За рубежем» Салтикова. Серед молодших поколінь суспільства тоді вже значно поширилося, правда невиразне, невдоволення урядом, нахил судити й гудити існуючий лад та урядові розпорядження. У більшості, треба признати, були вони цілком поверхові. По малих містах, по селах життя плило мляво, місцева інтелігенція читала небагато, і для свідомої критики в неї не вистачало ні знання, ні хисту, й у більшості те невдоволення було більше наслідком моди. Проте висміювання уряду в Салтикова подобалося, його читали з захопленням та нетерпляче чекали чергової книжки «Отє-чєствєнних Запісок». Але, потішивши себе читанням сатири, урядовці йшли ретельно виконувати ті розпорядження, що їх висміювали слідом за Салтиковим інші громадяни в своїх справах, з яких немало було й таких, що їх салтиковська сатира не милувала.
Марія Дмитрівна обрала для читання «За рубежем». Себастіян Карлович зразу не збирався слухати і на заклик жінки: «Може б і ти, Себа-стіяне, послухав!» — відповів так, як звичайно відповідав їй, коли вона кликала його їхати з нею до театру чи концерту: «Я можу себе вообразіть».
На початку читання, як звичайно в той час, почав він робити «моціон», ходячи через кілька кімнат та з насупленим лицем щось своє думаючи. Та за кожним зворотом повертаючись до кімнати, де читалося, несамохіть схоплював дещо з читаного і, мабуть, зацікавився. Постоявши трохи, щоб перевірити враження, присів до столу на вільне крісло. Читали саме початок твору, де висміювався російський лад, російський уряд та звичаї, і Себастіян Карлович слухав із помітним задоволенням, під вусами в нього грала посмішка, очі жевріли втіхою переконання у своїй вищості. Тим часом дія «За рубежем» перенеслася до Берліна. Тепер Сал-тиков висміював німецький мілітаризм та шовінізм, глузував із нахабної поведінки німецьких військовиків та зачепив, нарешті, самого Бісмарка. Марія Дмитрівна, молодий Фохт і Володя сміялися, як і раніше, і сміялися зовсім не з німців, а принципово, з негарних, на їхній погляд, звичаїв та поводження. Ніхто не звернув уваги, що Себастіян Карлович дедалі хмарнів, коли це несподівано він раптом зірвався з крісла, аж воно посунулося далеко назад, тупнув ногою й кричав люто, аж слова зачіпалися йому, наче не могли протовпитися в горлі.
—	Шарлятан! Бальтун! Шпіцбубе!
Зразу цей вибух ударив по нервах, наче злякав. Слідом це почуття змінилося на здивування, ще трохи згодом молодий Фохт відчув ніяковість за батька і, спустивши очі, мовчав, а Володя спалахнув обуренням, яке ледве здолав не виявити.
—	Чого ти, Себастіяне, що тобі? — здивувалася Марія Дмитрівна.
—	Терпіть не можу, чепуху толковат! — крикнув Фохт люто і, виходячи, стукнув з цілої сили дверима.
Читання довелося припинити, й не тільки на той вечір. Скільки Володя та молодий Фохт не нагадували Марії Дмитрівні, щоб читати далі, вона кожен раз відмовлялася якимись вигаданими перешкодами. Себастіян Карлович наговорив жінці неприємностей і заборонив у своїй хаті читати Салтикова вголос.
У німців взагалі перебільшені шовіністичні почуття, а державницький шовінізм переплутався з національним, і німець із Швайцарії — Фохт — образився за кепкування з германського ладу та звичаїв. Крім того, визнавши сатиру за глузування, і то глузування з німців як нації, Фохт тим дужче обурився, що й його жінка та син сміються з них разом із Салтиковим. Але молоді ця драматична риса в його настрої не була ясною, а шовінізм був їй таким диким.
Тепер і серед москалів так само розбухли шовіністичні настрої, але тоді не лише шовінізм, а й патріотизм підупали і серед чисто московського суспільства і, хто був чи хотів уважатися поступовцем, ховалися зі своїми національними почуттями, хоч би й мали їх. У місцевостях, заселених не москалями, от як в Україні, свій місцевий патріотизм, віками переслідуваний, заховався було лише в лятентному стані без державного загострення, як симпатія до своєї людности, до її вдачі та звичаїв. А російського патріотизму в краях із немосковською людністю, скільки не втол-ковували його дітям, скільки не запевняли себе інтелігенти, що вони такі самі «росіяни», дарма що дехто з учених вигадали якусь нечувану особливу народність «російську», вже тому неправдиву, що така народність мала складатися з самої інтелігенції, а народу не було, та й не могло бути. Занадто вже різні були вдача та особливості цих народів, і зовсім інші спогади сполучалися в них з тими самими подіями російської історії, — для одних це були спогади перемоги, для других — спогади про кривду та втрати.
Коли після літнього спочинку Ганкевич прийшов до своєї, тепер уже п’ятої, кляси, відчув щось незвикле, якусь зміну, хоч не міг би гаразд сказати, в чому саме. Малася та зміна і в дійсності. Насамперед із двох відділів, як було у четвертій клясі, у п’ятій залишився тільки один. Четверта кляса в клясичних гімназіях була наче тим порогом, що хто переступав через нього, сливе всі кінчали гімназію, але замало було учнів, що переступити через нього не могли. З торішніх товаришів багато залишилося в четвертій клясі, декілька й зовсім вийшли, чи були виключені з гімназії. Все це були менше обдаровані або ледачіші хлопці.
А в учнях, в їхній поведінці та зацікавленнях сталися ще рішучіші зміни. Якось раптом перестали всі цікавитися та бавитися дитячими інтересами. Не збирали вже більше колекцій. Більша половина товаришів і не знайшла б уже своїх, а ті, в кого вони ще заховалися, як пам’ятка, ніколи не заглядали в них. їхні ще торік пильно доглянуті колекційні скарби притрушувалися порохом, частина крашанок побилася, і шкаралупки лежали мішма з цілими, метеликів та жуків з’їдала міль. П’ятикляники вже не виходили битися з бурсаками, як велося ще у четвертій клясі, а натомість часто можна було бачити, як два ближчих приятелі змагаються з приводу перечитаних книжок чи суспільних питань. Де в кого можна було побачити в партах старанно заховані з таких, що, хоч і не були заборонені, та з гімназійної бібліотеки учням не давалися, і начальство не дозволяло їх читати, а в кого знаходило, відбирало.
Змінилося дещо і в господі Фохтів. Старший Фохт був уже в сьомій клясі, і тепер до нього часто заходили його товариші, чого раніше Себастіян Карлович не любив та відстрашував їх своєю непривітністю. Не подобалося це йому й тепер, та підо впливом Марії Дмитрівни не визнавав тепер себе в праві виявляти це й стримувався. Вперся тільки на тому, щоб, коли вже жінка хоче гостити приятелів сина чаєм чи якоюсь їжею, не запрошувала їх до їдальні, а посилала їм те до синової кімнати. Та гімназисти були тому ще й раді, бо в товаристві старих не почували себе вільно.
Ганкевич, живучи в одній кімнаті зі старшим Фохтом, опинився ніби в одному товаристві з його приятелями, учнями старших клясів, чув їхні розмови й змагання, а часом, хоч і соромився, упадало й йому обізватися до тих розмов і своїм словом.
Іноді Фохт та його приятелі мали від Володі якісь секрети й або висилали його на той час із хати, або самі виходили перебалакати в тих секретних справах у сад, чи на рундук. Ганкевич тим не ображався, навіть це ще збільшувало його повагу до них, а можливістю перебувати з ними довший час тішився вельми.
Гімназисти нижчих кляс узагалі дуже цікавилися учнями вищих та були сповнені до них повагою, а в п’ятій клясі ця цікавість ще збільшилася. П’ятиклясники знали всіх семи- та восьмиклясників і на прізвище, і хто з них уважається розумнішим та розвинутішим та хто має вплив серед товаришів і т. д. Було між тими старшими учнями кілька таких, які чомусь, хоч із ними мало кому з п’ятиклясників доводилося розмовляти, користувалися серед них особливою повагою, про них п’ятиклясники розповідали героїчні легенди. Репутація та складалася, правда, випадково і не була ні дуже обґрунтована, ні справедлива, та серед п’ятиклясників міцна й непорушна.
Відповідно до загального настрою тих часів усі гімназисти вищих кляс, починаючи з п’ятої, вважали себе найбільшими поступовцями і за кожну думку, що здавалася їм поступовою, хапалися без перевірки, а в дійсності в їхніх поглядах панувала велика плутанина. Читали вони тільки популярні книжки, та й тих небагато, бо за лекціями та вченням залишалося мало вільного часу, і не було великої охоти багато читати, більше спливав час на ходіння один до одного, розмови та сперечання.
Через якийсь місяць від початку вчення, однієї неділі Фохт повернувся з гімназії видно з особливою тайною, як можна було вгадувати з його урочистого та споважнілого вигляду. Але до обіду він нічого не казав Володі і лише по обіді, прийшовши до своєї кімнати та наперед заглянувши до сусідньої, чи немає там когось, хто б міг його почути, сказав із многозначним підкресленням Володі:
—	Ти нікуди не йди тепер, посидь удома...
—	Чому?
—	Прийде Бакай, він має тобі щось сказати...
Бакай був теж учень сьомої кляси.
—	А що таке? — спитав Володя.
—	Почуєш від ньго. Він незабаром буде.
—	А ти ж знаєш?
—	Знаю.
—	Скажи.
—	Не можу, не маю доручення.
Ганкевич нашорошився, догадався, що справа має бути виключної ваги, спитав, хвилюючись:
—	І саме мені?
—	Тобі...
Чекати на Бакая Ганкевич тратив терпець, не міг стерпіти таємничої невідомости. Проте не обридав уже Фохтові запитаннями, бо, якщо так вирішено (певно, старшими учнями), що сказати йому повинен Бакай, інакше бути не може, і Фохт сказати не сміє.
Коли невдовзі на воротях з’явилася постать Бакая, то поки він перейшов через двір, хвилювання Ганкевича розпалилося до найвищого напруження. Хотів би кинутися Бакаєві назустріч, та знав, що так не личить, стримався.
А Бакай, вступивши до хати, для більшої урочистости ще кілька хвилин мордував Володину цікавість. Нарешті, по передмові, що мала втолкувати Ганкевичеві, якої ваги справа йому звіряється та що він мусить тримати її в найбільшій таємниці, Бакай і Фохт розповіли йому, що в Лубенській гімназії між учнями старших класів існує нелегальна організація (це було підкреслене), яка за зібрані між членами вкладки упорядила допомогову касу для бідніших членів і бібліотеку з таких книжок, яких у гімназії не дають та не можна у Лубнях знайти, що дійсні члени вирішили прийняти до організації п’ятьох учнів п’ятої кляси, в тому й Ганкевича. Що в дальшому ці обрані матимуть право за згодою управи організації притягати до неї обраних ними вірогідних своїх одноклясників, а для остаточного роз’яснення цілої справи тих, кого обрано тепер, закликається прийти завтра, в неділю, в одинадцятій годині, на певну галявину в лісі, що за міською толокою. Там Чайка докладніше їм усе з’ясує та їх між собою з’єднає.
Чайка був найпопулярніший на всю гімназію учень восьмої кляси, і від того, що буде з ним в одній організації, цебто ніби товаришем, і від того, що його запрошено до участи в такій таємній справі, Ганкевич почував себе так високо, був так урадуваний, що не здужав навіть подякувати за довір’я й обрання, а тільки спитав:
—	А кого ще прийнято з нашої кляси?
—	Це побачите завтра, сьогодні визнано невідповідно вам те казати, — повчаюче відповів Бакай.
Ганкевич у такій мірі був переконаний, що все, що вирішують там, наверху, такі люди, як Чайка і Бакай, не може підлягати сумніву, що й ця постанова видалася йому надзвичайно мудрою. Не впадало й на думку поставитися до неї критично. Навпаки, застидався, що не здумав того сам.
В одинадцятій годині в неділю зійшлися на галявину дожидати Чайку п’ять учнів п’ятої кляси: Ганкевич, Панасенко, Китиця та Абрамсон. [...] Усі вони дуже добре знали один одного, з Панасенком Ганкевич приятелював, але тепер никали по не так уже великій галявині, обминаючи не тільки ходити вкупі, а й забалакувати один з одним. Справа ж особливої ваги, а хто знає, може, хто з них зайшов сюди тільки випадково. Але після розмови з Чайкою їх наче щось з’єднало та збило у міцний гурт, і вони всі разом пішли далі в ліс, щоб у безпечному місці перебути далі свої розхвильовані почуття та поділитися думками. Мали тепер спільну справу, яку вважали вельми важливою, і перед тим приятельством, що вона між ними створила, наче зблідли всі їхні дотогочасні приятельства з іншими товаришами.
Найдужче захопилися справами організації Ганкевич та Панасенко, і участь у цій малій, але першій для них громадській справі роздмухувала в них охоту й до громадської діяльности взагалі. Протягом того року стали вони ніби представниками своєї кляси в усіх її справах і, коли виникали якісь непорозуміння з учителями, треба було сперечатися чи порозумітися з ними; або йти зі скаргою на вчителя, або з якою іншою справою до директора завжди товариші доручали те Ганкевичеві й Па-насенкові або й самі вони переймали те на себе.
Панасенко був із суміжного з Лубенським повіту. Колись давно його прадід був у своєму повіті значним та заможним паном, і часом вибирала його шляхта за маршалка. Та з тих часів рід Панасенків увесь час множився, а маєток ділився. Мати Панасенка, вдова, тільки й мала що трьох синів, одну дочку та тридцять десятин поля із стареньким домиком на ньому. Залишилося від чоловіка поля щось більше десятин із п’ятдесят, та потроху вдова мусіла дещо спродувати, коли приходило до особливої скрути.
Із заможним панством повіту Панасенки давно облишили підтримувати знайомство, хіба тільки де з ким із Панасенків, яких у тому селі, де вони мешкали, було багато, усі нащадки того прадіда й усі, як полічити добре, ближчі чи дальші свояки. Інші з них були й заможніші. У тих родинах малося багато молоді приблизно одного віку— гімназисти й студенти. Незважаючи на скрутне становище, Панасенки не журилися, і молодь почувала себе та жила досить весело. На канікулах часто збиралися співати чи танцювати — без додержання тих панських звичаїв, що їх багаті пани вважали для таких випадків обов’язковими. Танцювали не в балевому одязі, а в чому трапилося, в невеликій залі, а часом і в садку, на землі.
Особливо Володин приятель Гаврило Панасенко не завдавав собі жалю своїм маєтковим становищем. Був веселої вдачі, винятково рухливий, моторний та енергійний хлопець. Певний був за себе, що, аби скінчити університет, дасть собі раду й сам здобуде для себе добробут. Не треба тільки бажати надмірного. А поки що, вже з п’ятої кляси почав заробляти репетиторством, поспівав і сам учитися й читати, ще й для товариських справ час знаходив.
Громадські нахили Ганкевича та Панасенка почали непокоїти директора. Директором у Лубенській гімназії був тоді Микола Федорович Лущієнко, якого гімназисти дразнили «Махейрою» за його великий, червоний, горбатий ніс, що здавався їм подібним до якоїсь грецької зброї з такою назвою. Лущієнко походив з родини дрібнозе-мельних панів того самого повіту. Незважаючи на численні бюрократичні московські особливості й навички, якими обростав, поки дослужився до генеральського чину та директорства, заховав він багато питомих рис полтавця. Був недурний, хитруватий, добродушний, мав великий нахил до жартів, любив випити, особливо коньяку. Великої заохоти до праці в нього не було, та коли до якої впрягався, тягнув, старанно виконуючи, що йому наказувалося, а ще вмів справити враження, ніби працює більше, ніж справді робив.
Сам він у Ганкевича та Панасенка «політичної небезпеки» не бачив, та знав, що уряд та окружне начальство підозріло ставиться до гімназистів із громадськими нахилами та що він може за них наткнутись колись на неприємність. Надумався «педагогічними засобами» вибивати з них ті «дурощі». Склав глузливого листа, начебто від якоїсь таємної організації, заадресував його через гімназію на ім’я аж п’яти учнів — на Ганкевича, Панасенка та ще трьох п’ятикласників, що теж здавалися йому не цілком відповідними урядовим вимогам, а коли того, так дивно заадресованого, листа в гімназії одержано, післав «надзирателя» покликати адресатів до нього в кабінет для пояснень.
Ставши серед кляси, «надзиратель», вдаючи з себе суворого та занепокоєного, викликав на весь голос згаданих п’ятьох учнів:
—	Йдіть до пана директора в кабінет. На ваше ім’я прислано якогось підозрілого листа. Не знаю, як ви там виправдаєтеся?
Хлопці трохи знепокоїлися, та ще більше здивувалися. Дійсно, страху не почували, не могли зрозуміти, звідки та хто міг би писати до них листа політичного змісту. Йдучи, питали один одного, чи не знає хтось, що б то було? З тим настроєм і до директорського кабінету прийшли та на директора там чекали.
Лущієнко вийшов із суміжної кімнати з листом у руках. Був підозріло розчервонілий, бо, саме поснідавши, попивав чай із коньяком. Дивився на учнів крізь окуляри й казав:
—	Справа вельми серйозна. До вас є лист від якихсь, певне, неблаго-надійних людей. Викликають вас на таємне побачення серед ночі. Тим, хто має добрі наміри, немає для чого сходитися по ночах. Мусите дати пояснення.
Гімназисти стояли здивовані, нічого не розуміючи та не знаючи, Що відказати. Хтось здвигнув плечима й обізвався:
—	Ми нічого не знаємо...
—	То ще й добре, якщо ви не знаєте. Коли тому правда, можна ще думати, що ви з ними поки що не з’єдналися, що тільки вони хотять вас затягти до себе. Але раджу признатися по правді, хитрощами однаково не одурите. Слухайте, я читатиму листа, а тоді признавайтеся.
«У п’ятницю, — почав читати Лущієнко, — коли зійде місяць, приходьте на толоку за вал. Треба з вами побачитися в справі великої ваги. Гасла вам не подаємо, при місяці й так вас пізнаємо по таких прикметах: у Ганкевича, — тут Лущієнко повернувся трохи в бік Ганкевича, — шинеля буде розщіпнута та розхристана. Всі кишені в шинелі оддиматимуться від напханих книжок — Добролюбова та Пісарева. Шарф, гаразд не зав’язаний, звисатиме аж на живіт. Смушева шапка стирчатиме на потилиці, а з неї стримітиме віхоть бавовни. Сам же він, ідучи, махатиме руками та розмовлятиме сам із собою. Панасенко, — тут Лущієнко повернувся до Панасенка, — по дорозі втручатиметься до всього, де йому діло, де й не діло; йдучи, коливатиметься, як гуска, говорячи, збиватиметься з дисканту на бас, а балакатиме стільки, що не дасть нікому й слова вимовити».
Далі йшли ще такі самі насмішкуваті описи інших трьох викликаних.
Перечитавши листа, директор почав суворо:
—	Мусите пояснити, що все це значить, хто ті ваші знайомі, де та з якого приводу ви з ними познайомилися?.. — Але несподівано неслухняна усмішка розпливлася йому по цілому обличчі... Побачивши, що далі не витримає, раптом скінчив:
—	Так, мабуть, що з вас хтось тим листом посміявся. Але подумайте, чи не самі дали привід до глуму та чим?
Гімназисти вийшли від директора сторопілі, з неприємним, хоч ще невиразним почуттям. Розгублювалися в думках, що все те означає та хто б міг написати того листа.
—	Глузує проклятий Махейра! — вже в гімназіяльному коридорі буркнув, догадавшись, Китиця.
—	Невже?— аж скрикнув із подиву Ганкевич.
—	А хто б же, як не він сам? Махейра! Хіба не видно?
Але Ганкевич не міг збагнути, щоб директор міг пускатися на такі жарти.
Ця педагогічна вигадка ні на Ганкевича, ні на Панасенка в бажаному директорові напрямку не вплинула. Мусів ужити сильніших заходів, і в останній чверті року, перед канікулами було їм обом виставлено у «відомості» з «поведенія» по чотири з приміткою: «за упорную склонность к резонерству протів каждого замєчанія преподавателей».
За тих часів життя по селах, назовні спокійне, в глибині почало вже шумувати та ворохобитися, а взаємини між селянами та економіями загострювалися іноді невмирними сутичками. Протягом уже кількох десятиріч провадилася щораз у ширшому розмірі революційна агітація. Агітували переважно люди малоосвічені або дуже молоді та малоосвідом-лені в законах суспільного життя, що й самі не передбачали, як діятиме на суспільне життя здійснення їхніх думок та вживані ними способи боротьби. Така агітація була безсилою проти застарілого державного ладу, але рішуче розхитувала основи суспільства, насамперед повагу до права власности.
Революціонери хотіли поборювати й царську владу, й заможні верстви, але терор їхній проти царського уряду, а особливо замахи та вбивство царя Олександра II, якого селяни вважали своїм визволителем з кріпацтва, тільки зміцняли царську владу. Смерть Олександра II викликала в селянах підозріння якогось підступу проти них, загрози їм якимсь лихом і тільки роз’ятрила недовір’я та ворожість селянства до вищих верств, бо селяни думали, що царя вбили за оборону селян ті, кому він не давав їх кривдити. Революційна агітація мала успіх тільки у підбурюванні бідних проти багатих, у роздмухуванні заздрости до чужого, та й то не через принципове невизнання права власности (цього агітатори прищепити селянам не змогли), а всупереч праву, як його розуміли самі селяни, принаймні в нас, в Україні.
Ворохобня проти єдино можливих та принципово не оспорюваних основ суспільного ладу небезпечно його руйнувала й могла мати наслідком (як це й сталося згодом із перемогою большевиків) загальне зубожіння та здичавіння і безмірний, нечуваний, нічим не обмежений деспотизм революційної влади.
Ця агітація тоді ще не скрізь приймалася селянами легко. Немало було й серед бідніших селян людей, що змагалися з нею, може, тим завзятіше, що відчували, як мимо їхньої волі і в їхню психіку прокрадаються революційні настрої. Таких років, коли ціни на збіжжя зростали, а родило добре, тобто, коли господарство приносило більші прибутки, а це викликало в селянах заохоту збільшити свої засіви, агітація мала серед них більше успіху; навпаки — коли зерно дешевшало, а прибутки господарства меншали, заздрість до заможних у селян слабла, і життя по селах ставало мирніше.
І того року, та вже кілька років поспіль родило добре, ціни на збіжжя були високі, і це відбилося більшим загостренням взаємин селян з економіями, навіть і в такому маєтку, як Сотниківка, де взагалі ті взаємини були мирніші.
Першої суботи після того, як Володя, склавши іспити, приїхав того року на літній відпочинок додому, Михайло Павлович виплачував селянам за викінчену ними по умові з економією вивозу гною з економічних загонів на толоку. Возили гній трохи не всі сотниківські селяни, і на вечір зійшлось за обрахунком до двору Ганкевича мало не ціле село. Михайло Павлович та Ольга Василівна самі виплачували кожному належне за списками, зробленими писарем. Сиділи перед розчиненим вікном у флігелі, на столі перед ними лежали купки розміняних, різної вартости грошей, а селяни за чергою підходили до вікна одержувати зароблене. Пані перевіряла, скільки належиться кожному відповідно кількости вивезених ним возів, а пан за її словами виплачував через вікно та заводив виплату до книги. Ті селяни, до кого ще не дійшла черга, стовпилися недалеко від флігеля серед двору. Хто стояв, хто сидів долі і, як звичайно, розмовляли про всячину, коли це молодий, середньої заможности, вже зачеплений агітацією селянин Пилип Соловей вкинув:
—	Це й я краще б отак виплачував, аніж чекати отут на той заробіток та час гаяти... І чого воно людська доля така неоднакова? Один і не робить, а розкошує, а інші й роблять, як прокляті, а душать їх злидні?
Одверто того не сказав, та, очевидячки, натякав, що треба б те якось змінити.
Як зайшла про те мова, зразу всі, мов змовилися, оступилися од флігеля далі, бо знали, що питання таке, хоч і тихо почнуть балакати, далі не стримаються, дуже загомонять, то щоб, бува, пан не почув. Не боялися, щоб Михайло Павлович про ті розмови поліції доносив, — це в Сотниківці вивірено, знали, що того не зробить. Та на язик він гострий — усі пам’ятають, як він років із п’ять давніше, ще як в економії шпанка була, Микиту висміяв.
Саме стригли шпанку у великій клуні. Михайло Павлович сам у клуні сидів, приймав руна та в списки заводив, хто скільки настриг. На обід порозходилися і пан, і люди. З людей дехто раніше від пана поверталися. Дожидаючи на нього, стовпилися посеред клуні, Микита посередині виклада:
—	Ось у Михайла Павловича скільки землі та худоби. Як би то нам із ним поділитися!
А пан саме до воріт надходив, почув. Зайшов, поздоровкався, наче й нічого, тоді до Микити:
—	А я оце повз твій двір ішов, а Житняк (такий п’яничка з сот-никівців, що землю свою заставив, а худобу прогайнував) стоїть біля твоїх воріт та й любує: «Бач! У Микити у дворі, як у віночку, і волики є, й корівки, і земелька. Як би то мені з ним поділитися!»
—	А матері його чорт! — не втерпів Микита.
—	Отак же й твоїй! — засміявся пан, а за ним і люди.
Нікому не хотілося на той язик нарізатися.
Як відійшли від флігеля, пішла розмова палкіша й голосніша. Одні за Пилипом тягнуть, інші напроти відказують. Один із заможніших поглузував:
— То треба хіба до чужої скрині лізти? Так не кожен же до того вивчений.
Пилип зніяковів, не відразу надумався, як на те відказати.
А тут дід Андріян Костур уплутався.
Дід Костур — високий, похилений, з горбуватим носом, із розкуйовдженими, давно не стриженими патлами на голові і з немалою лисиною над чолом. Усі добре знають, що випить любить...
— І що ти дурниці плещеш? Як ти те зміниш? В Бога все чисто записано, як кому жити...
— І куди б там записувалось? — посміхнувся Пилип.
— А як не знаєш, то й мовчи! Книги такі в Бога є. Бідний ти, так через те, що так тобі в книгах приписано, а багатий — знов через те...
— Та може ж, діду Андріяне, і ви хоч трохи заможніше жили б, якби горілочки не вживали? — пожартував хтось.
— І хто б там книги ті писав? — намагався Пилип.
Раптом як не розсердиться дід Андріян:
— Янголи в Бога за тими книгами сидять, вони у ті книжки все й заводять. Про кожного, ще тільки народиться, зразу вписують, як він житиме... І нітрохи ти з того не зміниш, хоч перервись!.. — кричав він, показуючи на кінчик нігтя.
Літо швидко біжить. Ще ось тільки вигноїли та поорали толоку, покосили та поскидали у скирти сіно, ще три-чотири дні хвилювалися зеленувато-попелясті лани жита, красувалися, мов налиті молодими соками, озимки, а прийшов Петрів день. У переддень позажинали справні господарі хоч по півкопи ще не зовсім достиглого жита, а після Петра одна по одній, мов навипередки, постигали ниви, стовпилася робота, покотилися жнива — й не оглянешся.
За тих часів натурального господарства на Полтавщині велося, що селяни й на землю, якщо наймали в економії, і за те, що корів своїх протягом літа пасли на поміщицькому (з весни на толоках, пізніше на покошених сіножатях та стернях), платили не грішми, а відробляли — косили та звозили дідичівського хліба по півтори десятини за десятину найманої землі та по півтори десятини за кожну корову. Грошей тоді і в селян, і в економії було небагато, й обидві сторони годилися на ту систему розплати, не зважаючи на її великі незручності. При ній оренда за землю та плата за пастівень були неоднакові від року до року, і розміри її не можна було передбачити. За доброго врожаю, а надто коли збіжжя від вітрів та дощів вилягало, упоратися з десятиною вимагало більше й тяжкої праці й забирала вона більше часу. Виправлялася ця нерівність платні, але тільки до певної міри, тим, що під добрий межень (середина літа) і заорендована земля давала селянам більше, і корови селянські мали кращу пашу. Звичай не дозволяв також економії вимагати від винуватців одрібку на одному якомусь збіжжі, а лише частинами на різних його Гатунках. Та селяни таки дужче втомлювалися і не вправлялися своєчасно покосити і своє, й дідичівське. Хліб перестоювався і селянський, і поміщицький, і обидві сторони бентежилися та ремствували одна на одну, а на цьому ґрунті виникали між ними непорозуміння. Люди й бачили, що економії не можна не нагонити їх з відробітками, бо, маючи з ними умову, економія на них покладалася, знайти в жнива стільки поденних, щоб без одробітчан обкоситися, вона, хоч би й хотіла, не знайде. І люди, і пан, ще як умову складали, знали, що, може, не впораються на час, та якось тоді про це не думалося: «Не щороку ж жнива важкі та нагальні, чому саме того літа має таке статися?» Та хоч і знали, а тепер було людям обидно, що відробіток важкий, обидно й панові, що збіжжя перестоює та осипається.
Того року трапилися саме такі важкі жнива. Озимина виросла висока й густа, а її повикручувало й поваляло дощами й вітрами. Над десятиною косареві з в’язальником треба було згаяти по три-чотири дні, а в жнива вдарила спека — і працювати важче, та ярини вистигають, раптом здого-нять озимину. Селяни озимини не сіяли, жита свої вже покосили, але тепер загаялися на покручених економічних озиминах, а своя ярина перестоює. Непокоїлися цим, а від того неспокою та від важкої роботи дратувалися, звичайно, як до людини — хто якої вдачі; хто дужче, хто менше.
Дідові Андріянові припала на одного теж така десятина, що хто й знає, як їй раду даси. Сам він уже старий, трохи прокосить, а більше снопи зношує, в копи складає, загрібає. Син у нього — Пармен, одинак, ще молодий, тієї весни оженився. Якби збіжжя стояло, він би й косив, а так штирхає косою, не прибере, звідки й зайти. Батько йому не раз уже ручку виправляв, зразу йде легше, а кілька кроків поступивши, знову заплутаються, таке зробить, що й приступу немає, а далі вже й коси не витягне. А вдачею він нерозважний: ось трохи не заплаче, а ось тобі аж зубами рипить...
До обіду клалося. Борщ уже скипів, каша виспіла. Кабиця (піч, викопана в землі) в них за обніжком на цілині викопана, бо на ниві стерня висока, небезпечно на ній варити. Покликала Парменова жінка обідати. Глянув Пармен на ниву: «Мордувавсь, мордувавсь, а й шостої частини не викосив. За три дні не встигнуть упоратись!» Серце в нього каменем запеклося, як хмара, й обідати пішов. А жінку він собі узяв теж з норовами: поки в’язала ті не снопи, а мендалі [оберемок, наручень], ще трималася — ніколи було. А це глянула собі на ноги та руки, що чисто їх об високу стерню сколола, прислухалася, як спина та ноги від утоми болять, впала біля кабиці й заголосила:
—	О Боженько, о Матінко! Як його в світі жити?! Ой ніженьки, ой рученьки мої!..
Хотів був дід Андріян її вилаяти: «Що то за хазяйська дочка, що так праці жахається?!» Та не встиг, бо Пармен від жінчиного плачу ще дужче розлютився, почав клясти та чорта згадувати:
—	І де йому в чорта чортові таке чортовиння вродило?..
Аж злякався Андріян, почувши таке, бо чорта згадувати та такі слова вимовляти, про хліб мовлячи, — гріх! Хліб, який він не був, — від Бога!
А Парменові очі, мов у вовка світяться, губи покривило, як сказився: клене, а раптом гребнув у кабиці заступом жару й кинув на стерню.
Схопився переляканий дід Андріян, щоб загасити... Та де там! Нива стернею грубо вислана. Як пшеницю покошено, стерня від спеки та від суховію враз висохла, полум’я по ній розлилося й побігло за вітром — ні догнати, ні перейняти. Не зчулися, як докотилося до нескошеного, на мент наче зупинилося і враз вибухнуло димом і вогнем та подалося далі, вистеляючи позад себе землю попелом.
Позбігалися одробітчани з інших нив, робітники та прикажчики з інших робіт, сумежники, чия земля поспіль (ці найдужче налякалися, щоб і на їхнє не перекинулося). З переляку кожен своє вигадує, кожен кричить, наказує, лається. Почнуть одно робити й покинуть, уже якось інакше гасити надумали. Метляються без пуття. Хтось погнав по плуги, щоб шлях вогню переорати, дехто заходився перекошувати... Та рілля не вкривала високої пшениці, полум’я через неї перехоплювалося. Обкошувати почали дуже близько, вогонь нагнав, ледве повтікали, трохи самі не попеклися. Хтось погнав верхівця оповістити в економію, та там ще раніше помітили хмару диму у степу, задзвонили на ґвалт...
Як помітили в економії дим, то й не знаючи, що саме сталося, зрозуміли, що діється щось погане. Михайло Павлович післав, щоб швидше запрягали дрожки і, не дожидаючи, поки їх подадуть, поспішився з Ольгою Василівною до стайні. Звідти й вирушили просто на дим, підганяючи коня якомога.
Дід Андріян з одчаю мов розуму позбавився. «Пропали ми!» — пекла йому мозок думка: «Не сховати, що то наш гріх!» Полум’я за вітром ішло, і видно, бо як одрубано, звідки почалося. Видно, що й не з необереж-ности — кабиця на цілині, і біля неї трава не згоріла... Хіба люлька, сірник, та ніхто ж тому віри не йме. З ляку зробився лютий, за гріх уже й думати забувсь, лютує на сина: «Вже коли хотів таке робити, зробив би вночі, потай, щоб ніхто не бачив, а не як скажений, — не вдень, не привселюдно та не з своєї ж постаті (зайнятої смуги)...» Приступився до сина з покривленим обличчям, кляв:
— Злодій! Дурень! Пропали ми через тебе! — Але кляв тихо, пошепки, бо, хоч не сподівався, щоб не виявилося, а таки боявся, що люди почують, як він сам Парменову вину визнає.
Пармена враз мов зварило. Де та лють та запал поділися? Зів’яв, труситься, зблід, плаче, голосити зривається. Жінка Парменова, й не оглянулися, десь поділася — забігла, а дід і Пармен, тільки вгледіли здалеку панські дорожки, пустилися тікати з поля в балку, що недалеко була. Там у лози забилися.
А на полі й далі метушня та безладдя. Михайло Павлович, як приїхав, всилу їх опанував, всилу над людьми керму взяв та примусив усіх свого наказу слухатися. Мов не той чоловік став — суворий, рішучий, неначе аж повищав. Обличчя, хоч і зблідле, та уперте й завзяте, і голос твердий, і не пізнати Михайла Павловича. Такий, мабуть, був хіба тоді, як свого ескадрона на війні в бій водив. Та, хоч врешті лад і дав, та довго довелося з вогнем воювати. Десятин більш двадцяти пшениці вигоріло.
Коли пожежа ущухла, пішов оглянути, звідки та через що зайнялося. Не було сумніву, що з Костурової постаті (приділу для жнивного збору), та й не з необережности, а вмисне підпалено. На ниві близько кабиці сліди Парменових чобіт задками до кабиці, передками до ниви, а трохи далі на згарищі знайшли кілька недогорілих вуглин. Де б їм там узятися, якби ніхто туди жару навмисне не викинув... Спитав ще Михайло Павлович дещо в людей, чиї постаті були поруч, а тоді посідали мовчки з Ольгою Василівною на дрожки та поїхали додому.
Нічого не балакали між собою їдучи. Кожне по-своєму досаду перебували. І втрати шкода, не менше, як 3000 пудів пшениці пропало, та й жаль, що на них така ворожнеча, та ще від Костурів! Пригадувалося, що, коли у старого жінка недужа була, ліки їй дурно давали, а потому на своєму фаетоні, своїми кіньми за двадцять верст до лікарні відвезли, а коли вмерла, виклопотали у земстві, щоб чоловікові платіж за лікарню подаровано та два роки поспіль паски йому на Великдень пекли, як і всім удівцям у Сотниківці, в кого дорослої дочки або невістки не було... Так оце дяка!
Та Михайло Павлович недовго над цими згадками затримувався. Мав таку вдачу — на хвилю сердився часом аж до нестями, але довго зловитися ні на кого просто не міг. І цим разом не відчував особливої люті на Костурів, думав більше про те, як слід повестися, щоб надалі від таких злочинів забезпечитися. Втрат однаково не повернеш.
Думка зверталася не на те, щоб Костурів покарати, а на те, як краще зробити, щоб в інших не було охоти підпали робити. Не покарати й не настрахати в такому випадку вважав неможливим, але думати про це було неприємно. Михайло Павлович ненавидів удаватися до суду, чи до уряду з позовами та скаргами. Знав, що й селянам найгірше здається, коли їх до суду тягнуть. Волів завжди покарати винуватця якось сам — картати, вилаяти, присоромити, нарешті перервати з ним усякі зносини: не давати в оренду землі, не приймати на пастівень корови, не приймати самого на роботу. Але справа була виняткова, і здавалося, що без суду обійтися не можна. Це була йому додаткова та немала неприємність. Уявляв собі, як відбуватиметься суд: адвокат, певне, доводитиме, що немає доказів, щоб підпал зроблений був навмисне, а судді й раді будуть виправдати, бо всі схильні вважати, що багатий сам винен, коли бідний метаться на ньому. А якщо Пармен повернеться з суду непокараний, таке виправдання за злочин, про який усе село певне, що зроблено його навмисне, ще гірше заохочуватиме людей до злочинів.
«Ні, вже краще без суду!» — вирішив Михайло Павлович і, хоч почував себе ображеним і від думки, що судді так до нього поставляться, і від того, що не може сподіватися оборони суду, але разом відчув і полегшу, що немає рації, отже й не треба буде вдаватися до суду.
«Але таки треба буде довше та дужче страхати його судом, щоб узяв собі втямки, що могло б і не так легко йому минутися, — а щоб нікому не здавалося, ніби я, злякавшися Парменової помсти, так легко на перші його каяття та прохання подарував йому злочин», — вирішив сам собі Михайло Павлович.
Годин із сім, поки не порозходилися з того кутка степу люди, висидів дід Андріян у лозах голодний, бо не обідав. Сам не знав, чому так не хоче стрічатися з людьми. Адже знав певне, так, як і те, що на небі сонце, що й від людей не сховається, та й до пана мусітиме йти кланятися, щоб не заводив справи до суду, бо тоді вже нічим не поможеш... Судді — вони все на панську руку горнуть, а тут... і дід силоміць не дав собі додумувати цю думку до кінця... Вже сутеніло, як повернувся дід додому, та й не вулицею, а прокрався у свій садок через рів від степу.
Коли вже геть стемніло, пішов крадучись до горниць. Тяжко й соромно кланятися тому, перед ким винен та ще, як у його в руках. А саме так почував себе дід Андріян. Щоб жалісніше виглядати, навмисно вдяг-ся у найгірше дрантя. Зайти зразу до горниць не насмів, ублагав одну з покойових дівчат, щоб пішла Михайлові Павловичу сказала: старий Костур, мовляв, прийшов, проситься, щоб його вислухали. Довго благав та вмовляв, дівчина й совістилася, і боялася з тим до пана йти. Якби не доводилася вона йому якоюсь родичкою, то, певне, й не впрохав би. І дійсно, пан дуже суворо відказав:
— Піди скажи йому, що я його бачити не хочу. Як має чим виправдуватися, хай про те суддям розказуватиме, а мені вдруге не смій про нього й казати...
Ні з чим повернувся Андріян. Не спав цілу ніч, а вранці треба таки знову до пана йти. Мусить же таки просьба місце мати. Прийшов, став за углом комори, що біля горниць, так, щоб із них його не видно було. Подав конюшенний хлопець панові дорожку на степ їхати. Стоїть біля коня, йому Андріяна видно. Дивиться на нього так пильно, і оком не змигне. Той його погляд, мов огнем пече...
Тільки Михайло Павлович із горниць вийшов, кинувся дід до нього, вже й на хлопця не зважає, як не заплаче:
—	Жалуйте, милуйте...
Не хоче пан і слухати:
—	Йди від мене!
—	Їй-Богу, це ж нещастя! Чим же ми винні, Їй-Богу, це незнарош-не! — Божиться дід, і лячно йому, що такий гріх на душу прийма, і серце в нього на пана за те закипа.
А пан йому:
—	Ти, певне, сам і не палив, та винний, що свого синка погано вчив. Коли б у тобі зла не було, звідки б воно у нього взялося?
Сів на дорожку й поїхав.
Ще двічі приходив Андріян, а все милости йому немає. Ані слухати його, ані балакати до нього пан не хоче.
З великого одчаю, що від нього в Андріяна ввесь тулуб, мов побитий, боліти почав, наважився він востаннє. Заховався у панському саду між кущами близько горниць, вистеріг, коли слуги пішли до кухні обідати, та й зайшов до горниць, став у коридорі, чекає, поки пан нагодиться. Хай буде, що буде..
А тільки Михайло Павлович до коридору чогось вийшов, кинувся йому до ніг із плачем. Сивий, розпатланий, тремтить, одежа на ньому — саме дрантя, плазує в ногах...
Не втерпів цього Михайло Павлович. І шкода йому діда, а більше гидко, бо певен він, що Андріян не так уже щиро кається, що багато в тому каятті підробленого, а таки подумав, що годі вже його лякати.
—	Вставай! — крикнув сердито. — Бог уже з тобою, на тебе зглянувся, до суду не подаватиму, а тільки й ти, і син твій, щоб і на очі мені не наверталися! І з ніяким ділом до мене не йди, жадного діла у мене з вами не буде! Та глядіть мені!
Спробував був Андріян і дякувати та ще прохати.
Нерадо Михайло Павлович і дяку слухає, а на прохання гостро одрубав:
—	Е, ні! Задорого мені з вами справи мати обійшлося! Досить з мене!
Пішов Андріян — трохи й легше йому, а радощів немає. Весь мов викручений. По дорозі не витримав, зайшов до однієї баби, що в сусідньому селі в шинкаря горілки набирала та нишком у Сотниківці потроху шинкувала. Трапився там ще один п’яничка. Випили вони вдвох з Андрія-ном, і цим разом Андріян дуже швидко сп’янів, почав хвалитися, що йому було та на чому скінчилося, й захвастикував:
— Думав — без нього не обійдемося! Аякже, дуже мені треба з ним діла мати... А й то, як це подарував, колись і зовсім відпросимося...
Від горілки трохи мов поздоровшав. Хоч і похитувався, а сміливіше вулицею йшов. Та як до хати вступив, несподівано розлютився: сина двічі по потилиці зацідив і невістку вилаяв, що на таку ганьбу його призвела.
— Якби ти, така й сяка, його не дратувала, нічого того не було б.
Коли знялася пожежа, Володя був саме в протилежному кінці батькового степу. Поснідавши, пішов з рушницею (того року це йому вперше дозволено й куплено рушницю) полохати качки й куріп’ята. Лісу в Сотниківці не було, води обмаль, то й дичини небагато, та й стрілець з Володі немудрий. Находившись та напікшись на сонці й нічого не встреливши, відпочивав під вербою на березі степового ставочка. Помітив, що десь далеко в степу щось горить, та, не знаючи ні меж батькового маєтку, ні селянського життя й господарства, не звернув на це уваги. Прийшов додому аж тоді, коли батьки вже повернулися з пожежі, і від них почув, що сталося. Батько був утомлений та збентежений і зразу не казав Володі, що з того приводу робитиме. Володя дізнався про це вже в міру подій зі слів самого Михайла Павловича, з переказів інших мешканців горниць або на власні очі, коли випадково траплялося йому нагодитися на те, як приходив Андріян.
За своїми роками Володя не зазнав ще тоді безпосередніх на собі впливів ні соціалістичної, ні народницької агітації. В кожному разі й сама подія, і поведінка винуватців, і відношення до них батька хвилювали Володю — не як вияв політичних чи соціальних відносин, а тільки з погляду моральности. З того погляду й поведінка старого Костура, і вчинок молодого викликали у Володі почуття відрази. Якісь дегенерати-відлюд-ки! Тільки старого ще стримують до певної міри традиції й релігія, а молодий у цілковитій залежності від своїх незрівноважених пристрастей, не має ані передчуття різниці між дозволеним та недозволеним. Так почувалося Володі, хоч він і не міг сформувати так свої думки.
Та з другого боку — не все подобалося Володі і в батьковому відношенні до Костурів. Муляли його такі сумніви: здавалося, що коли людина дарує кому його провину, повинна дарувати цілком, а не так, як батько, мов наполовину. Не міг зрозуміти, нащо батько так довго «мордує» Костурів, лякаючи їх судом. Все це здавалося Володі «нещирістю» або й «жорстокістю», але боявся й сам перед собою так думати. Не признавався із своїми сумнівами й батькові, бо не знав як, не вмів їх уґрунтувати. Впливав авторитет Михайла Павловича, Володя вагався, що, мабуть, не розуміє, та не бере чогось на увагу.
Не було з ким і порадитися та обміркувати. Старших братів не було тоді вдома. Менший з них не схотів кінчати гімназії і з доручення батькового хазяйнував на катеринославському маєтку, а старший, тоді студент П-го курсу, виїхав ще до пожежі на довший час гостювати до когось із товаришів і довго не вертався. Цей старший брат на першому курсі підпав був впливові соціалістів, навіть дещо переховував та робив з їхнього наказу, але, пізнавши ближче погляди й діяльність партії, зневірився й одсахнувся від них.
Михайло Павлович був певний, що те, як поводиться він у цьому випадку, хоч і прикре та неприємне, але наказується необхідністю, і в таких обставинах не можна того не робити. Але і його, як і всю людність російської держави, абсолютизм відучив не лише втручатися до суспільних справ, а й оцінювати події з суспільного погляду. Дивився на всю справу з погляду оборони свого права, а оборону свого права, само собою, не зловживаючи та лише правними способами, вважав правом кожної людини.
Так і Михайлові Павловичу, і Володі цей вибух аграрної ворохобні у Сотниківці здавався не виявом жахливої суспільної хвороби, що згодом, розгорівшись, заподіє руїну та знищить і їх, і селянство, а тільки справою приватної ваги одному, справою особистої поведінки — другому, і вони обидва не звернули на неї стільки уваги, як було б треба.
Новий гімназійний рік у Лубенській гімназії починався без жодних познак чогось надзвичайного у настроях учнів, що загрожувало б особливим порушенням гімназіяльного ладу. Учні шостої кляси зустрічалися, як і щороку: розпитували про гімназіяльні новини, про те, який буде розподіл годин, хто з торішніх учителів і в цьому році вчитиме в їхній клясі, хто з нових та що викладатиме, що про них чути, які підручники треба набути.
Чутка йшла, що прислано з округу молодого вчителя грецької мови. Це трохи непокоїло. Вже два роки в їхній клясі викладав грецьку мову вчитель московської мови та літератури, що й сам на греччині мало тя-мився, викладав її тільки тому, що був єдиним фахівцем Лубенської гімназії в тій науці. Камарит не міг управитися навчати у всіх клясах, а вчителів мови та літератури московської і без нього малося у гімназії досить. Учні, розуміється, використовували таке становище і протягом двох минулих років майже не вчилися грецької мови та мало що знали з неї з того, що вимагала програма.
Та наперед турбуватися — ніколи і немає чого, біжучі справи і зустрічі з приятелями забирали більше уваги. Хлопці купчилися гуртками ближчих приятелів та вибирали собі лавки, щоб сидіти поруч або хоч ближче.
—	А йди сюди! — покликав Панасенко Ганкевича. — Я тобі відвоював місце біля себе. Всилу відбився, хотіли його інші захопити.
—	Молодець! Спасибі!
— То ж то й воно! А ти й не догадався, що пізно прийшов. Якби не я, то хто й зна, з ким би сидів.
Гурток, що належав до організації, розмістився по сусідніх лавках і, поки ще прийшло до лекцій, розпитували один одного, як справи з бібліотекою і касою та коли будуть перші збори.
— Треба б якнайскоріше...
Так, здавалося, треба не тому, що того вимагала справа, а тому, що за літо за тими зборами скучили.
Ганкевич і Панасенко ще встигли вийти перед лекціями пройтись до коридору в надії зустрінути та привітатися з ким із старших членів гуртка. Найбільше хотіли б з Чайкою та Бакаєм.
Справді, стрінули Чайку. Високий, опасистий, з вусами, що вже рясно засіялися, він виступав, коливаючись розвалистою, недбалою ходою з підкресленим виразом своєї вищости, справляючи тим на Ганкевича та Панасенка чаруюче враження. Та зустрівшись із ним, вони не зважилися приступити до нього, а тільки вклонилися здалеку.
На лекцію грецької мови новий учитель прийшов несподівано не сам, а з директором.
— Іван Якович, ваш новий учитель, — звернувся Лущієнко до учнів. — Знаючи, що ви не зовсім самі винні, що знання ваше в грецькій мові не на належному рівні, я освідомив про це Івана Яковича та прохав його поставитися до вас напочатку з певною полегкістю і ручився за вас, що додасте для своєї користи всіх сил, щоб поповнити ваше знання. Іван Якович був настільки добрий, що взяв це до уваги й обіцяв на першу чверть не ставити вам лихих оцінок. Глядіть же, будьте за це вдячні та виправдайте мою за вас заруку...
Іван Якович стояв, не обзиваючись ані словом, і вперто дивився на учнів своїми майже чорними, без жодного руху, як у птаха, очима, зовсім не особливо привітними та ласкавими. Темно-зеленкувате обличчя його так само — мов закам’яніло, без руху. Та гімназисти не звернули на це уваги, їм було досить, що обіцяв Махейра, і більшість, не гадаючи про дальше, відразу вирішила, що хоч ці два місяці можна буде не дуже наполягати на завдання з грецької мови. Отже, й це вже добре.
Ця більшість протягом першої чверті заглядала до грецьких підручників тільки для відчіпного, але й меншість, хоч і воліла та збиралася щиро попрацювати та збільшити своє знання, не завжди мала силу примусити себе до більшої праці.
Іван Якович і зразу нерадо вволив директорове бажання. Ознайомившися зі становищем у шостій клясі, він марив визначитися перед округою як учитель. Здатний виправляти несправні кляси, бажання Лущієнка узнавав за перешкоду своїм намірам. Швидко він помітив недбальство учнів і тим дуже лютився та почав завзято «стромляти» їм у журнал одиниці і двійки; та учні були певні, що обіцянку він таки муситиме виконати, і тим не журилися. А Іван Якович довго не зважувався сказати директорові, що його педагогія має лихі наслідки. Та перед кінцем четверті роздратувався остаточно й половині кляси виставив у четверті двійки.
Аж перед самим кінцем її у шестиклясників заворушилися сумніви, чи мине успішно їхнє відношення до угоди з Іваном Яковичем. Хтось один занепокоївся перший та висловив свій неспокій, а він зразу розлився по клясі. Лише найбільші оптимісти висловлювали ще заспокоєння і собі, й іншим:
—	Та ж обіцяли не ставляти двійки! Нічого лихого не може бути.
Мало кого це заспокоювало. Збилася чимала купка. Хто сидів, хто стояв — радилися, що треба попрохати Івана Яковича, щоб вичитав у клясі, кому скільки надумав поставити... Ще відомості не оголошено, може, можна буде випросити, щоб виправив. Сумнівалися, чи годиться вичитати:
—	Так він тобі й прочитає! Такий він на нас лихий!
—	Та ж не сміє він, справді, двійки ставляти, — гарячкувався один. — Адже обіцяв, та й не сам, а й директор. Не сміє слова не додержати!
—	Так би так, але й ми слова не додержали, — сумно обізвався Ганкевич, що теж не був певний, чи не дістане двійку. — Хіба ми вчилися?
—	Воно таки правда, — підтримав Панасенко.
—	Так то — ми, а то — вчитель, — огризнулися товариші.
Один з підстаркуватих учнів, високий, огрядний парубок, якого ніяк начальство не могло присилувати ні вчитися, ні форми додержувати, який теж сподівався двійки, та тим не журився, сидів біля гурту в лавці, з зухвалим виглядом розставивши ноги у ботфортах. Почувши те, пожартував сміючись:
—	Тобто: quod licet bovi, non licet Jovi, або ж: «Що можна вибачити дитині, то йолопу старому — зась».
—	Бачили ви дитинча? — підхопив жарт та й собі пожартував хтось із гурту. — На бицюню ти й, справді, скидаєшся, а на дитину вже ні...
Враз почулося кілька невдоволених сердитих голосів:
—	І якого чорта плескати дурниці!
—	Тут діло треба робити, а вони жарти та кпини заводять!..
—	Таке плеще: «Не вчилися!» А по чому хто знає, чи вчилися, чи ні? Ще як і свої товариші таке казатимуть, сподівайсь тут добра! Малий час нам пільги дали...
На початку години Івана Яковича шестиклясники попрохали «вичитати відомість».
Він не примусив себе довго прохати. Відчував задоволення полюбува-ти з того переполоху, який, сподівався, нажене відомість на осоружних йому шестиклясників. Блиснув загадково очима й почав читати. З сорока учнів двадцяти двом стояли двійки, але Ганкевичеві та Панасенкові було по три.
В клясі стало тихо, здавалося б, можна почути, як і муха пролетить, але тільки поки читалася відомість. Раптом на всю клясу почулося голосне завваження:
—	От так-так! Справдили обітницю!
В Івана Яковича спересердя покривилися губи. Як не вискочить з катедри, шукає очима по «Камчатці». Видно, хотів нагукати, та не міг ще ніяк опанувати голосу.
А тут підвелися разом Ганкевич і Панасенко.
Спочатку обидва трималися думки, що учні самі винні, бо не додержали умови й тим звільнили Івана Яковича від його обітниці, але, коли побачили, як він тішиться, вичитуючи двійки, його розлючене лице, почули, що тих двійок наставив він більше як половині кляси, їхній настрій і думки змінилися, вони почули огиду до цього злісно-підступного вчителя. Проте говорити хотіли зовсім чемно.
—	Як же так, Іване Яковичу, ви обіцяли на першій четверті нікому двійку не ставляти, а тепер наставили їх стільки? Ми ж на ваше слово покладалися...
Іван Якович ще вдома вирішив, що в цьому випадку має бути рішучим та грізним і весь час розпалював себе цим рішенням. Почувши докір, він спаленів і стукнув кулаком по столі:
—	Сідайте зараз! Не маю охоти з вами балакати!
—	Ви не можете відмовитися нас вислухати. Це справа цілої кляси, — здивувався Ганкевич, якому й, справді, таке відношення вчителя здавалося суцільною нісенітницею. — Як же нам тоді шукати справедливости?
—	Мовчіть, якщо не хочете сидіти в карцері! — втративши владу над собою, вигукнув люто Іван Якович.
—	Я й сам далі балакати не хочу, — бачу що це безцільно, а в карцер, ви це знаєте, однаково не піду, — огризнувся Ганкевич.
Серед учнів Лубенської гімназії віддавна склалася традиція, що вже з п’ятої кляси ніхто не сідав до карцеру, хоч би йому за це загрожувало й виключення з гімназії. Це вважалося між учнями питанням чести, і їхня упертість примусила врешті й учителів скоритися тій традиції, і в Лубенській гімназії. 
— Нічого собі гімназійна! — просичав, стиснувши зуби, сам до себе Іван Якович і, відхилившись на спинку крісла, просидів хвилин із дві мовчки, щоб хоч трохи вгамувати роздразнення. Та й потому не викликав він нікого з учнів, а почав розказувати щось про грецьку мову, про грецьких письменників та життя. Видно було — йому так легше заспокоїтися. Але ще хвилин з десять усе збивався та мляво й безколірно говорив, не можучи з’єднати думок на своїй темі.
Однаково тієї лекції ніхто не слухав, бо й учні були крайньо знервовані, хоч і сиділи тихо. І вони, і вчитель почули легкість, коли нарешті задзвонив дзвоник.
Але загальне роздразнення, а разом і пригнобленість серед учнів були такі великі, що й далі того дня вони не здумали шукати собі оборони, не пішли до директора, а навіть і між собою ніхто не хотів говорити про те, що сталося. Тільки іноді той чи інший з них буркне коротку та солону лайку, не кажучи, з якого приводу. Ганкевич теж пішов з гімназії просто додому, ні до кого з товаришів того вечора не пішов і з ніким із них не бачився. Виготовляв завдання тільки з меншою охотою, як щодня.
Другого дня, коли він прийшов до гімназії, між товариством було вже вирішене, як прийде Іван Якович до них на лекцію, вигнати його гуртом з кляси, бо не можна подарувати того, що він піддурив їх своїми обіцянками та наче вловив у пастку, та й тому, що зневажив всю клясу. Більшість тим захопилася і хвилювалася. Ті, хто боялися та не співчували, мовчали, бо боялися й того, щоб не назвали їх боягузами.
Ще вчора ввечері три шестиклясники: високий, похмурий вісімнадцяти років парубок з чорним, як ворон, волоссям — Китиця й флегматичний Кашка, якому, здавалося б, і не личило захоплюватися такими рішучими вчинками, зійшовшись, вирішили, що так треба зробити, і ходили агітувати до товаришів, хто мешкав до них ближче.
Панасенко, який довго не хотів з ними погодитися, тепер і сам уже захопився і, смикаючи коротке волосся, що нещодавно засіялося йому на кутиках верхньої губи, агітував собі за вигнання.
Ганкевичеві нелегальні способи боротьби та гострі випади взагалі були неприродні і здебільшого не подобалися. Почав був доводити товаришам, що краще вислати депутатів до директора поскаржитися на Івана Яковича. Адже ж директор обіцяв, що двійок не ставлятимуть, певно, він заступиться за них.
Та на нього загукали:
— Пусте! Була вже про те мова. Хіба директор може приневолити вчителя перемінити оцінки, та ще такого чорта. Махейра нашкодив, а тепер ховається, або буде вибріхуватися, і нічого з того не вийде. Ні, треба їх навчити, що не можна з губи халяву робити та з нас поневірятися!
Не йти ж було всупереч товаришам, мусів погодитися і Ганкевич, може, тому погодився швидше, що такий винятковий вчинок, як вигнання вчителя з кляси, здавався і йому геройським. Справжнього захоплення в нього, проте, таки не було. І треба сказати, що ні в нього та ні в кого в клясі виразного уявлення, які можуть бути наслідки такого вчинку для кожного з них особисто, не було, принаймні ніхто з тих, що гарячіше обстоював, над цим не спинявся і про те, властиво, не думав.
Тим, хто особливо зав’язлися на Івана Яковича, здавалося, ніби вигнати його вирішила одноголосно вся кляса. Але так не було. Хіба лише трохи більше як половина учнів бралася до того охоче. Тищенко, наприклад, був би й не від того. Воно й цікаво подивитися б, як Барабович злякається, але встрявати в ту небезпеку з такими «скаженими дурнями», як одноклясники, не хотів. Адже ж усієї кляси з гімназії не виженуть, а його начальство знає з доброго боку. А втім, усього буває... Бува, виявилося б, що й він кричав, та показати, що до гурту пристає, теж не хотів. Розумніший став, знав що з товаришами спорити — часом боком вилазить. Тому, коли питалися його, як він, відповів невиразним «угу», або мовчки кивав головою. І завжди блідий, зблід він ще дужче, обличчя йому мов задубіло, а очі пронизувато блукали по клясі.
Син розбитого паралічем, лютого з природи, а ще розлюченого хворобою генерала на пенсії — Даниленко так знемігся з ляку, що схилився головою на лавку, обгорнув голову руками і не міг, хоч і хотів, і слова вимовити напроти постанови товаришів. Язик мов прилип, і мову перехоплювало в карку. Знав лютість свого батька й уявляв собі так виразно, наче воно вже діялося, як батько, почувши про заколот, люто кличе його до себе, бо підвестися не здужає, і, лаючись, з покривленим лицем, трощить його довгим черешневим чубуком, не дивлячись по чому, і вимагає, щоб зараз ішов до директора, виявив усіх винних, а як ні, «обіцяє» зняти з нього всю шкуру...
—	Чого ти? — спитав, нахилившися зі співчуттям до Данилевича, сусіда, злегка торкнувши його рукою.
—	Та ба-ть-ко ж, — застогнав той.
—	Що ж батько? Хіба ти винен за інших? Ти ж не кричатимеш, — прошепотів, оглядаючись тайком, товариш.
—	Однаково ка-ту-ва-ти-ме, — з одчаю не зміг затаїти цього Даниленко — плохий, нездатний до науки, він ледве переходив з кляси до кляси, хоч і сидів над підручниками щодня допізна. Тому не важився піти з батькової неволі, бо без батькової допомоги почував себе безпорадним та нездібним заробити на прожиток, та разом із цим учитися.
Ще один, вже пристаркуватий, з безколіровим обличчям учень Ку-кольський сховав лице в книжку, ні на кого не дивився і нікому, хто б до нього не звертався, хоч би і з зовсім іншою справою, не відповідав, Щоб і не здавалося комусь, що він змовляється.
Та завзятіші нічого того не могли чи не хотіли помічати.
Та й у декого з тих, хто на людях виявляв завзяття, прокидалися сумніви й неспокій. Ганкевичеві рішення товаришів теж не подобалося. Пристав на нього тільки з товариського обов’язку, але все повертався до думки, що краще було б ужити якогось легального та не такого — не знав, як це назвати, — невихованого, нечемного, некультурного способу протесту. Він ніколи не міг піддатися настроєві оточення тільки через підсвідомий його вплив. Настрій загалу не переймав його, а скоріше знеохочував, наганяв нудьгу та сумніви. Відчував потребу перевірити їх думкою авторитетної людини і вийшов з кляси пошукати Чайку. Здибавши, відкликав його набік.
—	Ви знаєте, — казав, зніяковівши та схвильовано, — наші шести-клясники хочуть вигнати Барабовича з кляси. — Почав було поясняти за віщо, але хапався, і доповідь виходила плутаною. Поспішився скінчити пояснення і раптом спитав:
—	А як ви про це гадаєте.
—	Як-то, що гадаю? — Чайці треба було хоч трохи відтягти відповідь, щоб надуматись, що казати. Питання було несподіване та складне.
—	Ну, чи добре так зробити? Чи треба це?
Першою думкою Чайки було сказати, що виганяти Барабовича не можна. Нічого тим не досягнуть, нікому не поможуть. Тільки кілька хлопців пропаде, бо їх виключать з гімназії. Але зразу спохватився, що казати так йому не личить, бо ж він, хоч ліберал, хоч революціонер, негаразд знав, як поставитися, але що засада революціонера вимагала конче бути проти уряду й начальства, то Чайка відповів, хоч не так, як думав справді, але, як і завжди, авторитетно:
—	Авжеж, вигнати можна. Чому б не вигнати сучого сина?
Після цієї розмови Ганкевич повернувся до кляси, хоч і не з більшою заохотою виганяти Барабовича, та вже переконаний, що вигнати таки Невідклично треба.
Барабович широко розчинив двері і вступив до кляси з погірдливим виглядом, знявши високо голову й не дивлячись на учнів. Не мав і в гадці, щоб могла статись якась демонстрація. Був певний, що провчив та переміг нахабних хлопчаків, але припускаючи, що вони мають до нього вороже почуття, визнав потрібним надати собі особливо самовпевненого вигляду. Ступив так два-три кроки в напрямі до катедри і, хоч чув у клясі якийсь дивний галас, не зразу усвідомив, що саме діється. А в клясі робилося щось надзвичайне. Ніхто не встав із появою вчителя, стукали ногами в долівку, калатали кулаками та книжками по стільцях парт. Із загального нерозбірного гуку виривалися особливо голосні вигуки: «Геть з кляси! Вон!»
Коли по перших впевнених кроках Барабович зрозумів, що діється та що воно звернене проти нього, він на мент спинився, блиснув сторопілими та зляканими очима по учнях, скрутнувсь і, похилившись, вибіг із кляси, стукнувши з розгону дверима, бо боявся, що за ним буде погінка...
Враз у клясі настала дивна тиша. Ніхто до нікого не обзивався, всі сиділи на своїх місцях, сторопівши й самі від того, що вчинили. Тікаючи, Барабович причинив двері, й не було нічого ні видно, ні чути, що діється поза клясою, не чути було біганини та метушні, що там знялися. Так протяглося кілька хвилин. Раптом відчинилися двері, і до кляси без звиклої йому поважности, а цілком розгублений, вбіг інспектор. Високий, огрядний, завжди поважний та суворий, він тепер був білий, як крейда, м’язи на лиці смикалися, а слова не складалися в речення.
—	Безобразіє! Що ви наробили!.. Безобразіє! — крикнув він декілька разів те саме і, не зробивши жодного розпорядження, вибіг.
Те, що сталося, загрожувало великими неприємностями саме йому, бо ж спокій у гімназії найбільше на його відповідальності, і його тепер можуть позбавити інспекторства, якого він, уже немолодий, нарешті тільки рік тому дочекався після багатьох років служби. Думка ця вдарила його зразу, як ледве почув про заколот від Барабовича, що лютий та зляканий прибіг до нього просто з кляси та сипав на нього докорами за розбещення учнів. Тепер ця думка стирчала йому в голові, як загнаний кілок.
Минуло ще хвилин з десять, поки до кляси прийшов директор, і не сам, а з клясним наставником та «надзирателем». Він теж передбачав біду й на себе, але змусив себе триматися ніби спокійно. За ті яких двадцять хвилин, що перейшли відтоді, коли він почув, що сталося, вже трохи обмислив, чим матиме боронитися. Потішав себе, що головна відповідальність впаде на інспектора. Йому ж доручені були дисципліна та виховання учнів. А директорові належить переважно нагляд за вчителями, гімназіальне господарство та зовнішні зносини... Але знав-таки, що без неприємностей і йому не минеться. Проте розгублюватися собі не давав, обчислював, на чию протекцію може сподіватися і чим виправдовуватися. В глибині занепокоєний, виглядав спокійним, тільки відповідно До події похмареним та суворим. Сердито почав виговорювати:
—	Ви допустилися вчинку, якому не можу прибрати назви, виявили свою розбещену вдачу... Ще не знаю, хто серед вас більше винний, і кому чим доведеться відповідати... Лекцій сьогодні у вас не буде... Вчительська рада має обміркувати, як до вас поставитися... Приходьте завтра в десятій годині не на лекції, а на слідство...
З тим, не попрощавшись, ані хитнувши головою, вийшов, а за ним і клясний наставник та «надзиратель», які весь час мовчали і теж були
схвильовані та сердиті, бо обидва не були за себе спокійні. Клясному наставникові закидатимуть недбалість до моральности учнів, «надзи-рателеві» — за те, що не помітив, як учні змовлялися, та не попередив інспектора.
Директорова промова вдарила по нервах учням значно дужче від галасливих та зляканих слів інспектора. Погроза карами, перспектива слідства приголомшували, і багатьох почали муляти думки, як виправдатися на допиті, в декого навіть — хоч би звернувши відповідальність на інших, сказавши, що самі вони не кричали й ні в чому не винні. Мовчки вибирали свої книжки з парт і пригнічені та неохоче виходили з гімназії та розходилися по домах.
Ганкевичеві, прийшовши додому, дуже не хотілося розказувати Фохтам, що скоїлося, і він крадькома просунувся до своєї кімнати і принишк, щоб не виявити своєї присутносте. Та Марія Дмитрівна таки почула, здивувалася, чому Володя так зарані повернувся додому, і покликала його розпитати, що сталося.
Обоє Фохти сиділи у вітальні, і те, що слухатиме його оповідання і старий Фохт, особливо пригнічувало Ганкевича. Розповів про пригоду коротко та неохоче, без сліду захоплення, чи хоч певности, що те, що сталося, було добре чи необхідне.
Ще не дослухавши, Марія Дмитрівна скрикнула:
—	Ах! Що ви собі думали?!
А старий Фохт мовчав, суворо насупившись.
—	То дуже зле! — турбувалася далі Марія Дмитрівна. — А ти кричав?
—	Кричав, — мляво відповів Володя. — Як і всі... — додав він, наче на виправдання.
—	Ну!.. Твоїй мамі й татові не буде те радістю, — докорила Марія Дмитрівна.
—	О, я!.. — буркнув старий Фохт. — Ще хто знає, що за те може бути...
І обоє замовкли, занепокоєні та суворі.
Короткі завваження Фохтів та їхній настрій значно збільшили неспокій, що й так дедалі все дужче починав гнітити Ганкевича. Мовчки сидів, мордуючись думкою, як би швидше піти від Фохтів так, щоб це не було необачністю. Мовчали й Фохти схвильовано. Раптом Ганкевич схопився і сховався до себе в кімнату. З перевтоми від хвилювання звалився на ліжко і лежав, обернувшись до стінки, аж поки не прийшов з гімназії старший Фохт.
Старший Фохт багато розповідав про враження, що його справила в гімназії подія в шостій клясі. Серед учителів занепокоєння та роздражнення, якого не всилі вони затаїти. Серед учнів співчуття, радість та подив. Усі дивуються та вихваляють сміливість шостої кляси. Шестикляс-
ники для учнів — герої... Правда, не кажучи цього вголос, але таки так! А в учителів настрій, наче від погрому. Це помітно, хоч і ховаються з тим... Переказують, що директор післав довжелезну телеграму до округа, а учні дуже хвилюються, бо дожидають, що будуть великі кари... Та все, що розповідав Фохт, не тішило, а навіть наче й не цікавило Ганкевича, не відчував він ні гордощів, ні задоволення. Вислухував, але якось неуважно. День минув для нього у самотньому та мовчазному пригнобленні, хоч і був ще певний, що його виключити не можуть. Він же пристав до бунту неохоче, і не він його вигадав. Йому здавалося, що це знатимуть усі, отже і вчителі, хоч сам він їм того сказати не може й, очевидно, не скаже.
Другого дня не о восьмій годині, як звичайно, а в десятій Ганкевич пішов до гімназії. Шоста кляса була замкнена, але по коридорах гімназіяль-ного будинку вже сновигало багато шестиклясників. Переказували, що слідство почалося ще вчора, що вчительська рада настановила слідчу комісію з чотирьох учителів, ніби ще вчора пізно ввечері комісія післала сторожів по чотирьох боязкіших та найпокірніших учнів їхньої кляси, ніби приводили їх поодинці, кожного стрівав хтось із комісії, заводив до темної порожньої кляси, там кричав, тупотів ногами, залякував вигнанням та іншими карами, вимагаючи, щоб признавалися, хто був провідником бунту. Учні боялися і хвилювалися, чи з ляку ті не виказали на когось, і на кого саме, але ніхто не знав, хто були ті чотири. Чомусь не дуже допитувалися. Взагалі, того дня мало розмовляли поміж собою.
Незабаром в учительській зібралася комісія і почала слідство. Тоді всі стовпилися біля вчительської. Двері до неї з коридору були скляні, і було видно, як провадиться слідство. Викликали на допит по одному. Прийшла черга й на Ганкевича. Надійшов до столу, біля якого сиділа комісія, спокійний, уважав би за сором виявити ляк і, як завжди, вклонився ввічливо. Та комісія була упереджена проти нього, бо Барабович скаржився на них із Панасенком, що в переддень бунту спорилися з ним та поводилися задиркувато й нечемно.
—	Ви й ваші товариші своїм огидним вчинком поклали пляму на цілу гімназію. Само собою, хоч винні всі, та, як завжди буває, конче були привідці. Хтось те надумав та приєднав інших? Мусите їх назвати, — сказав предсідник.
—	Я не знаю...
—	Ну, як можете не знати? В інтересах ваших товаришів та й ваших власних, раджу вам признатися. Не всіх же карати однією мірою. Будете критися, це нічого не поможе. Ви в клясі не один, і ми, власне, все вже знаємо...
—	Я прийшов до гімназії пізно, і тоді вже всі про те говорили.
—	Просто не хочете сказати... Ваше діло. То, може, скажете нам, з яких причин стався цей бунт?..
Ганкевич не припускав підступу у запитанні комісії. Думав, що коли доведе, що й Барабович був винний перед ними, це в очах її зменшить їхню винність. Спокійно казав, що учні були роздразнені тим, що Барабович порушив обіцянку й не схотів з ними говорити.
—	Тобто не схотів балакати з вами та Панасенком... — кинув пред-сідник. — Ну, певно, по-вашому, й годилося зчинити те, що зчинили ви з товаришами. Ви, бачу, визнаєте, що сталося все гаразд?
В тих словах Ганкевич відчув погрозу, та не знав, як на них відповісти. Його прикро вразило підступне, причіпливе та нерозумне переведення допиту. Здивовано та з докором глянув на предсідника та не відповів нічого. Прикре враження відбило його охоти відповідати...
—	Можете йти! Нам від вас більше нічого не треба... — схопився предсідник.
Ганкевич неохоче вклонився і вийшов.
Ввечері того дня Марія Дмитрівна, що й так турбувалась за Володю, а почувши, як робився допит, знепокоїлася ще дужче, поїхала, ніби з візитою, до директорші.
Лущієнки вважали знайомство з Фохтами за корисне й приємне. Корисне, бо Фохт вважався добрим лікарем, а на випадок хвороби все добре бути в приятельстві з порядним лікарем; приємне, бо Фохти, хоч і не були вельми багаті, а таки мали немалий статок, і тому Лущієнки завжди радо приймали Фохтів у себе. Лущієнко і цим разом силувався бути якнайпривітнішим, але в глибині не зрадів із візити Марії Дмитрівни. Дожидав, і це було неприємне, що вона питатиме, певно, й прохатиме за Ганкевича. Знав уже, що слідча комісія визнає його одним із головних провинників, і, певно, треба буде його виключити, а роздраз-нений на бунтівників, він не заступатиметься й за Ганкевича та не буде споритися за нього з комісією. Матиме й так через них повну голову неприємностей... Саме того дня вже одержав з округу наказ, щоб, як тільки в гімназії дійде до звичайного ладу, їхав до Києва і подав пояснення. Знав, що, хоч би й пощастило виправдатися, а розмова там буде прикра... Але й казати Марії Дмитрівні сумну вістку про її кузена не є ніякою приємністю... Тому хвилювався і вже кілька разів доливав собі коньяку до склянки чаю.
Сьогодні його дружина, яку гімназисти за її особливо величний та потужний вигляд продразнили Юноною, визнаючи повну рацію його нервовости, не робила йому з того приводу жодних докорів і не забирала пляшки зі столу, як це інколи траплялося.
А Марія Дмитрівна і справді почала помалу схиляти розмову до пригоди з Барабовичем і, нарешті, несміливо, бо боялася почути недобру відповідь, запитала про Володю.
Відповідаючи, Лущієнко не зміг зовсім затаїти роздразнення в голосі:
—	Мені вельми прикро, Маріє Дмитрівно, смутити вас, але ваш кузен один із тих, хто найбільше винні у тій сумній пригоді. Комісія має певні підстави вважати його за одного з привідців.
—	Миколо Федоровичу! Це помилка. Того не може бути, — пробувала боронити Володю Фохтова. — Він усе такий чемний і ввічливий та, власне, ще зовсім дитина...
Чуючи приплив роздразнення, Лущієнко ще долив коньяку і випив ураз півсклянки, а проте не зміг зовсім ум’ягшити відповіді:
—	Ви знаєте мої погляди. Я поважаю родинні почуття і цілком розумію, що вам воно так здається та що вам природно заступитися за родича... Але, якби ви почули його відповідь на допиті, ви, певно, й самі змінили б вашу думку.
—	Що ж такого він там сказав?
—	Ну, вважайте: на запитання, як і чому учні зважилися на такий учинок, він почав перелічувати, чим учитель завинив перед ними. Цебто доводив, що вони вчинили добре та що інакше й не можна було вчинити...
—	Нащо ви так пояснюєте? Його спитали, через що стався заколот, і він просто відповів на запитання, а нічого не доводив, як те здалося комісії.
—	Те-те-те... — не витримав Лущієнко. — Але його спитали ще, чи він кається, а він нічого не відповів...
Цього запитання Ганкевичеві не робили, але коли заводили його відповідь до протоколу, всім членам комісії здавалося, що те питання було зроблене.
—	Ну, може, тому, що сторопів і розгубився.
—	Від чого?
—	Може й від того, що бачив, що так пояснюють його відповідь.
—	Не знаю... Комісія має інше враження, — зимно відповів Лущієнко. — Я теж гадаю, що скоріше це вияв великопанської звички до самолюбства та безвідповідальности. Нагадаю, що й його старший брат, хоч не був виключений, але й не мирно пішов із нашої гімназії, а з протестом. Ці паничі з багатих родин часто негаразд здисципліновані й мають усякі примхи та гонори, не вміють коритися, а лише критикують начальство. Вони саме й почали революційний рух — згадайте декабристів...
—	Бога бійтеся, Миколо Федоровичу, п’ятнадцятилітній хлопець... і революція...
—	Ну, так, це ще не революція, але корінь той самий, той самий психологічний ґрунт... І хто знає, чи п’ятнадцятилітній хлопець, що сьогодні здіймає заколоти в гімназії, маючи двадцять років, не піде до революції.
Гімназія не може тим ризикувати, щоб дала скінчити курс хлопцеві, з якого згодом, можна дожидати, виробиться революціонер...
Такими міркуваннями та поясненнями Лущієнка Фохтова була й здивована, й обурена. Пояснювала їх тільки страхом учителів за себе. Та побачила, що не зможе нічого довести Лущієнкові і визнала за краще змінити розмову, щоб ще дужче не пошкодити і своїм дітям, і Володі. Але розмова не в’язалася, уривалася, чергувалася з хвилинами неприємної мовчанки, і Фохтова невдовзі почала прощатися. На прощання ще не втерпіла запитати:
—	Що ж загрожує моєму кузенові?
—	Не можу сказати. Ви бачите, я вмисне стою осторонь від слідчої комісії. Все залежатиме від ради вчителів. Але боюся, що йому доведеться покинути гімназію... Але ви, будь ласка, поки що не кажіть цього ні йому, ні кому іншому... Це ж ще не вирішено... — схаменувся Лущієнко.
Було знати, що той присуд наперед вирішений. Марія Дмитрівна повертала додому засмучена та збентежена, але й пересвідчена, що Володя зовсім не так винний та що вчителі поставилися до нього несправедливо.
Слідство закінчилося за два дні, а на третій увечері відбулося засідання вчительської ради, на якому ухвалено виключити з гімназії п’ятьох шестиклясників із «тройками з поведения». Цим по закону виключені позбавлялися можливосте знайти притулок в якій іншій гімназії.
Вчителі вважали потрібним, щоб оголошення присуду справило на учнів якнайбільше враження, і тому умовилися нікому до оголошення не казати, кого саме виключено. Через те Лущієнко почувався ніяково, що необережно сказав Фохтовій про можливість виключення Ганкевича. Тому й допоминався од неї обіцянки не казати того нікому. Фохтова обіцяла й слова додержала, і Ганкевич, ідучи до гімназії, ще не дожидав собі такої кари і тільки, помічаючи стурбованість Фохтів, почував і сам невиразний неспокій.
Зразу по вигнанні Барабовича майже не непокоївся за себе. Більше було йому все, що сталося, не до душі. Не дожидаючи виключення, не спинявся й над думкою, які будуть для нього наслідки, якщо й виключать. Тільки коли Фохти нагадали йому, що батькам його буде це прикро та тяжко (самому йому це не впадало на думку), вперше зароївся в ньому неспокій за себе. Дедалі від того, що незнання тяглося, нерви виснажувалися, і Ганкевич хвилювався щораз дужче.
В день оголошення присуду всі учні особливо нервувалися. Час посувався, здавалося, нестерпно поволі. Ще поки вранці збиралися та по-спішалися з дому, щоб не спізнитися до гімназії, неспокій якось розбивався, а в гімназії не було чим той час забивати... Напруження зробилося
особливо нестерпним, коли по інших клясах почалися лекції, а до шостої ніхто не йшов. Уже коли здавалося, що далі терпіти буде несила, як завжди у таких випадках, несподівано розчинилися двері і до кляси з виглядом особливої поважности вступили директор, інспектор та клясний наставник, і вся кляса, як завжди, коли приходив учитель, може, ще з більшою похапливістю, схопилася на ноги.
Не доходячи до середини кляси, начальство спинилося. Директор став посередині, інспектор — праворуч, клясний наставник — ліворуч. У руках у Лущієнка погрозливо білів зігнутий учетверо аркуш паперу—постанова вчительської ради. Коли втишилася метушня, неминуча, коли разом встає сорок хлопців, Лущієнко, не поспішаючи, розгорнув папір і, вимовляючи поволі слово по слову, почав вичитувати постанову.
Вона починалася з гострої догани всій шостій клясі, але вчительська рада найбільшу провину складала на привідців, які підбили на той вчинок товаришів, і вирішила виключити їх з «тройкою з поведения»...
На мент спинившись, почав далі вичитувати прізвища виключених:
—	Китиця Микола, Панасенко Гавриїл, Ганкевич Володимир, Бачій Памфил.
Перебіг очима по клясі й додав:
—	Виключені забирайте ваші речі й ідіть. Заходити до гімназії вам заборонено...
По клясі, наче легкий вітрець, перебіг віддих полегкости невиклю-чених. Виключені, навпаки, першої хвилини наче напівзомліли, немов їх ударено по голові. Так не хотілося, та й не було сили ні щось робити, ні навіть рухатися... Напруженням перемогли себе остільки, щоб ніби спокійно вибирати книжки з парт, а тим часом думки в них товпилися та метлялися, а вони не здолали їх упорядкувати: «Як же це так? Що ж буде та що робити? Як це сталося, і чому виключено саме їх?» Четверо з них дуже зблідли, хоч як силкувалися не проявити приголомшення. Просто забулися хоч оглянутись на прощання на товаришів, що залишалися в гімназії. Так і пішли з кляси, нічого не бачачи, ні товаришів, ні вчителів, ні поперед себе. Мали вигляд сторопілих від якоїсь сліпої біди дітей і, дивлячися на них, робилося дивно, що їх визнано злочинцями, вартими такої кари, від якої могло знівечитися все їхнє життя.
Тільки сам Памфил Бачій, присадкуватий, опецькуватий парубок, із густим чорним волоссям, що стирчало в нього на голові, як голки на спині в їжака, виглядав празниково, ішов не поспішаючи, своєю звичайною ходою — коливаючись тулубом за кожним кроком з одного боку на другий. Проходячи повз учителів, широко усміхався, мов глузуючи з них. Батько в нього помер давно, лишив йому спадщину 400 десятин, і лінюху-ватий Бачій, почувши свою незалежність та матеріальну забезпеченість, був і давно не від того, щоб повикидати к бісу книжки та гімназії не
кінчати. Тягнув поки що гімназійний тягар, щоб не завдавати жалю матері, але коли сталося, що його вигнали, сподівався, що мати посумує та, не знаючи, що робити далі, скориться тому, що трапилося. Радів із того.
Його виключення здивувало всю клясу, як незрозуміла несподіванка. Був він спокійний, добродушний, хоч і ледачий до науки учень. Йому просто ліньки було б гризтися з учителями. Ніякого підозріння до його неблагонадійности або й зла на нього ні в кого з учителів досі не було й не могло бути. Учителі знали, що він ледачий та зле вчиться, але нахилу до бунту, до діяльної участи в заколоті ніхто від нього не міг дожидати, і на допиті спочатку поставилися до нього привітно.
—	Ну, Бачій, скажіть, що ви знаєте в тій справі?
Але Бачій ніколи не міг стриматися, щоб не пожартувати й не поглузувати, якщо траплялася до того нагода, а в додатку така виняткова подія, як вигнання вчителя, наче келих горілки збентежила йому нерви та збудила енергію його лінькуватої вдачі. Широко та безневинно усміхаючись, відповів:
—	Та я нічого не знаю...
—	Як не знаєте? Ви ж були у клясі. Мусіли й чути, й бачити.
—	Я ж нічого не чув і не бачив...
—	Як те могло бути?
—	Бо я своїм ділом займався.
—	Яким? — здивувалися слідчі.
—	Вже ж не яким — кричав...
—	Що ж ви кричали? — нашорошився предсідник, ще не знаючи, що й думати.
—	Вже ж не що: вон! — смачно вимовив Бачій це слово.
—	А, так?! — гукнув предсідник. — То йдіть зараз же і ви — вон!
—	Цього обов’язково виключити! — відразу та одноголосно вирішила вся комісія. — І хто б думав, що у ньому таке сидить?!
—	Запишіть його відповідь до протоколу! — звернувся предсідник до виконуючого обов’язки секретаря комісії.
—	Гидко таке й записувати! Але таки треба, авжеж, що треба!
Хвилин із п’ять розхвильована комісія не викликала на допит чергових учнів, аж поки секретар скінчив писати і всі вислухали записане.
Така відповідь Бачія була причиною несподіваного його виключення.
Довгим коридором гімназії виключені, мовчазні й зосереджені, йшли так швидко, що неначе аж бігли один слідом за одним, мов доганяли товаришів, щоб не відбитися від гурту. На коридорі несподівано обізвався до Ганкевича надзиратель, що був разом і за вчителя співу, якого учні дразнили «Дудкою» за те, що на лекцію приходив із флейтою та загадував учням тягти за нею голосом.
—	Заждіть, Ганкевичу, я піду з вами, проведу додому. Директор звелів.
Лущієнко надумав те, щоб виявити свою уважливість до Фохтів і тим зменшити їхнє невдоволення, бо знав, що Марія Дмитрівна боїться, щоб Володя після вигнання не заподіяв собі якого лиха. Таке піклування до виключених начальство виявило тільки до Ганкевича. Інші розходилися по домах без охорони й сторожі. Цей привілей і піклування начальства Ганкевичеві зовсім не сподобалися, але не знав як, та й не зважився їх зректися. Було б йому дуже ніяково віддячитися тим, щоб сказати Дудці, що з ним не піде та щоб дав йому спокій. Але, йдучи з Дудкою, за всю дорогу не обізвався до нього й словом. Мовчав і Дудка. Не міг би сказати, чому, але почував ніяковість перед виключеним.
А Ганкевич заглибився у свої думки. Так неприємно йти додому признаватися про виключення Фохтам, а згодом ще тяжче буде сказати це батькам, бачити їхню журбу, чути їхні докори... Але разом із подивом відчував, що тепер, коли його вже вигнано, йому не так страшно, як було, поки тільки дожидався незнаного присуду.
У Фохтів не було багато слуг, і, щоб не дзвонити та не відривати їх від роботи, гімназисти і самі господарі входили й виходили з дому завжди через чорні двері, що замикалися лише на ніч, після вечері. Ганкевич несміливо відчинив двері й зайшов, тихенько ступаючи, до коридору. Та Себастіян Карлович чекав його, виглядав із свого кабінету у вікно й бачив, як Володя йшов через двір. Відчинив з кабінету двері до коридору, глянув на Володю, червоний як буряк, як пояснював той, із гніву, і, не сказавши ні слова, знову зачинився в кабінеті.
Себастіян Карлович визнавав за варварство та слов’янську анархічність, що учні дозволили собі бунтуватися проти вчителя, так само вважав за варварство й те, що вчителі визнали Володю особливо винним тільки через те, що він часто говорив з учителями за товаришів, а на запитання комісії розповів те, про що його й питали, бо причиною заколоту було невдоволення учнів. Так думав, але все те, власне, менше його обходило. Його найдужче лютило те, що той дурний випадок зачепив і його хату, і йому треба тепер щось із того приводу говорити і Володі, і його батькам та взагалі мати безліч зайвого клопоту.
Марія Дмитрівна теж вгледіла Володю з вікна залі й покликала, щоб ішов до неї. Розмова з Лущієнком цілком переконала її, що вигнано Володю несправедливо. Навіть і написала так його батькам, попереджаючи їх, що, може, Володю виключать. Та казати Володі свою думку вважала непедагогічним і неполітичним, — неполітичним тому, бо вирішила, що залишатися недоукою Володі не можна, треба, щоб він учився вдома та складав іспит на атестат екстерном у Лубенській таки гімназії. Сказала
Володі сісти біля себе й розмовляла з ним зовсім по-діловому, як з дорослим та без докорів.
—	Це в тебе велика неприємність, майже біда. Треба думати, що тепер робити... До іншої гімназії тебе навряд чи приймуть. Мусиш приготовлятися вдома, щоб скласти іспит на атестат екстерном. Екстерном скласти важче, ніж гімназистам, та, як схочеш, то приготовишся. На поміч тобі можна буде взяти добрих репетиторів...
Хоч Володя вже не раз спинявся над тим, що йому робити, та думки все заплутувалися, і не складалося рішення. Та в ту хвилину йому здавалося, що інакше й не може бути, як радить Марія Дмитрівна, навіть здавалося, що й сам так вирішив.
—	Авжеж, я здобуту атестат! — відповів він із несподіваною і для себе рішучістю.
—	Коли маєш гонор, мусиш це зробити, щоб не дати Барабовичеві тішитися з твоєї біди, — додала Фохтова цей аргумент, щоб зміцнити Володіну рішучість.
Марія Дмитрівна післала Ганкевичам листа з нарочним гінцем. Себас-тіян Карлович поставився до цього, як до нової незаслуженої неприємносте, бо довелося задля чужої справи відірвати від роботи в саду свого кучера та гонити свою коняку. Вирішив було, що заведе це в рахунок Ганкевичам, та Марія Дмитрівна рішуче проти цього повстала, наговорила йому всяких інших безпідставних докорів, соромила, і він мусів скоритися, а навіть до певної міри визнати за нею рацію. Але все ж таки це не могло не попсувати йому гумору.
—	Нарешті, ти ж знаєш, що дядько Михайло ніколи не хоче твоїх даремних послуг і завжди знайде чимсь тобі віддячитися, — шпигнула вона чоловіка спересердя.
Ганкевичів той лист прикро збентежив.
—	Не ведеться нам з тобою, Олю, з освітою дітей, — сердився Михайло Павлович. — Тільки старший ще вчиться в університеті. Другий не схотів і гімназії кінчити, а тепер ще й Володя піде, мабуть, тією самою стежкою. Просто сором перед людьми! Всі діти якісь недоучки!.. Що за безпутні часи, що діти встрявають у ті бунти... І чого їм треба, і нащо?!
Ольга Василівна була засмучена та збентежена виключенням Володі не менше від Михайла Павловича, але вона більше повірила (може тому, що дужче хотіла вірити) Марії Дмитрівні, що Володя невинний, а вчителі поставилися до нього несправедливо. їй було більше шкода сина, ніж було досади на нього, менше обходило те, чи винний він, чи ні, ні те, як виправити ту біду, що з ним сталася. Вирішила, що відразу їхати до Лубень не можна, треба хоч день перечекати вдома, поки вона трохи розговорить Михайла Павловича, і він хоч наполовину заспокоїться.
Володя знав, що Марія Дмитрівна вже сповістила батьків і з напруженим хвилюванням та неспокоєм виглядав їх. Не дожидав і не боявся ніякої кари, ні дуже гострих докорів, але мати, певно, плакатиме, а батько буде сердитий та непривітний і таки хоч одно докірливе слово, а кине... Те, що цих докорів буде так мало — тільки тяжче. Не можна буде жаліти себе і в глибині докоряти батькові, що він несправедливий і недобрий, думає і журиться тільки за себе, а Володі не жаліє.
З тими думками та настроєм Володя весь день просидів у себе в кімнаті проти вікна, прислухався, чи не чути з вулиці тупоту їхніх коней та гуркоту їхньої карети, раз у раз поглядаючи на ворота, чи не завертає до двору чалий четверик Михайла Павловича. Не міг собі пояснити, чому батьки так довго не їдуть і дедалі нервувався все дужче. Вже аж коли покликано вечеряти, переконався, що сьогодні їх дожидати не можна, але полегшення з того не мав, навпаки — почувався зовсім розбитим. За вечерею не міг і глянути на все похмурого Себастіяна Карловича, а по вечері скоріше зарився у ліжко й швидко заснув. Спав неспокійно, щось важке снилося, що саме — вранці не міг пригадати. Прокинувся весь спітнілий.
Тільки коло одинадцятої години другого дня Володя, що знову сидів, виглядаючи, проти вікна, побачив крізь зачинені ґратчасті ворота Фохто-вого двору голови батькового четверика, а ззаду та вище них постать кучера Іполита на козлах. Ось лакей Остап зайшов у хвіртку, відчиняє ворота.
Михайло Павлович не любив швидкої їзди, їздив по-хазяйськи, по десять верстов за годину, а після кожних десяти верстов велів дати коням одпочити стільки часу, поки повагом скрутить цигарку та повагом її скурить. З кожної гори велів гальмувати. Тримав таких коней, щоб бути певним, що не носитимуть, а на кожну гору і з кожної тванюки вирвуть. Тому їздив арденами.
Володі чомусь згадалося, що якось кучер Іполит, спустивши згори у глибоку балку, забувся витягти з-під колеса гальма і з’їхав на гору загальмованою каретою. Коні сопли, аж ревли, але витягли, тільки підірвалися і звелися нанівець. Довелося нових купувати. Тоді Іполита Михайло Павлович відправив. Тав Михайла Павловича слуги служили довго, часто до смерти. Звикав і він до них, і вони до нього, і як, було, кого відправить або той сам покине, обом чогось бракує. Згодом прийшов Іполит проситися і знову почав кучерувати.
Досі кожен раз, як приїздили батьки, Володя вибігав їм назустріч зраділий. Часом було згодом і не мав про що з ними розмовляти, бо старі й молоді не одним цікавляться, і тому швидко йшов від них, ніби виготовляти завдання, але побачити їх, поцілувати їх завжди було для нього радістю. Та сьогодні ледве присилував себе вийти. Ішов млявою ходою, прикро й ніяково було з’явитися на очі батькам вигнанцем...
Знайшов їх уже не в передпокої, а в залі, зайшов до неї зовсім розгублений. І мати, й батько дивилися на нього допитливими поглядами, але нічого не згадували про вигнання. Ольга Василівна знепоко’їлася і його виглядом і не знала, що казати, Михайло Павлович, здавалось, провіряв очима думки й відчуття сина та стримував себе, щоб нічого не казати.
Володя вже радніший був би, щоб швидше зайшла мова за його вигнання, щоб йому казали що-будь, хоч і прикре, аби не мовчали. Від мовчання батьків чув якийсь тиск у голові і грудях і слабнув так, що, здавалося, не в силі буде нічого відповісти, коли й почнуть з ним говорити. Але й батькам тяжко було почати розмову. Почала її Марія Дмитрівна.
—	То ще не така страшна річ — виключення. Володя твердо вирішив і обіцяє, що приготовлятиметься сам і складе іспит екстерном... — Але треба буде йому помогти — взяти репетиторів, бо він тепер до гімназії не ходитиме... Я вже балакала з Лущієнком, він радить двох учнів восьмої кляси: одного для грецької і латинської мови, другого — для математики. Інших наук Володя може вчитися сам... Лущієнко не такий лихий. Я вже, здається, довела йому, що вчителі зробили помилку, виключивши Володю, принаймні розхитала в ньому певність у особливій Володиній провині... Винний у всьому Барабович, що завзявся на Володю за те, що докоряв йому за недодержання слова. Це якась дика людина і, здається, гидкий кар’єрист. Він, кажуть, вже радіє, що учні його осоромили й вигнали, сподівається збудувати на цьому кар’єру! — вмисне розповідала вона дещо зайве, щоб старі Ганкевичі й Володя мали довгий час обдуматися та заспокоїтися.
—	І нащо воно тобі здалося — докоряти вчителеві? — обізвалася сумно Ольга Василівна. — Наробив собі тепер стільки клопоту й лиха.
—	Та й нам, — докорив Михайло Павлович.
—	Я ж казав йому правду... Я не думав, що таке станеться...
—	А що тобі за діло вчити вчителя? Чи ти пророк який, чи що? — сказав Михайло Павлович і замовк — здумав, що, мабуть, і сам зробив би так само, та й чи добре навчати хлопця до такої байдужости...
Те, що Володя, здавалося, твердо вирішив не кидати вчення, трохи заспокоїло старих Ганкевичів, хоч нападами таки поверталися сумніви й неспокій. Порадившися ще з Фохтами та попрохавши їх умовитися з репетиторами та влаштувати Володине вчення, по обіді вони від’їхали додому.
Старший Фохтів син по обіді пішов з дому, казав, що до когось з товаришів, а повернувся вже аж як стемніло. Розповів аж тоді, що від учора
серед учнів чотирьох старших клясів ішла мова, що робити з приводу виключення чотирьох шестиклясників, і вирішили збиратися на громадській толоці за містом на пораду, як оборонити або хоч протестувати.
—	Я оце був на тому зібранні, — казав він.—Хоч вітер клятий і зривався сніг, зійшлися майже всі — так як сто чоловіка. Далеко не заходили, збилися в купу, так з міста було видно, а спорилися так, що й на базарі, певно, було чути. Курили безперестанку, аж дим од цигарок стояв над натовпом. Більшість хотіли страйкувати, вимагати, щоб виключених повернули, а Барабовича щоб переведено до іншої гімназії. Та не всі на те приставали. Інші спорилися, що нічого не буде, виключеним нічого не поможеш. Виключать ще кількох, тільки більше, може й гімназію закриють, а протесту досить і того, що зробили вже шестиклясники. Дійшло аж до лайки, та хтось попередив, що суне поліція, і зібрання почало рідшати, по одному нишком почали ушиватися. Подавалися хто у ближчий ліс, а хто манівцями додому. Завзятіші, як побачили, що залишилася хіба половина, вилаялися та розійшлися й собі. Я, як вертався, справді, бачив, як біг за місто кущ «оселедців» (глумлива назва поліціянтів) — чоловіка з 12. Це справник зібрав, мабуть, усіх своїх поліцаїв та післав те військо на гімназистів.
—	Дурень! — вилаявся Фохт, — ті його «оселедці» все старе луб’я, біжать-шкандибають, не тямлять і шаблі носити, не то що нею орудувати. Тягнуться за ними шаблюки їхні та деренчать по пішоходу. Теж зветься поліція!
—	Ну, що ж? Так ви й не вирішили нічого? — спитав Володя.
—	Так і не вирішили, — зніяковівши, відповів Фохт.
Раніше він не хвалився Володі, що мають збиратися сходини. Володя на них і не сподівався, але, почувши, які ті сходини зібралися, але розійшлися, нічого не вирішивши, безперечно, за свою шкуру злякавшись отих нікчемних дванадцяти поліцаїв, Володя гостро почув себе скривдженим та зрадженим...
З гонору не хотів того виявити. Затаївся з тим, але з жалем думав:
—	Ми в ту хвилину (розумів під цим виключених і вважав себе й їх героями) не розгадували, що нам за те буде, коли треба було обороняти правду та обстоювати за всіх... а жертвували собою (забув, що виступаючи проти Барабовича, не дожидав і не думав про виключення). А коли нам заподіяно кривду без міри гіршу... вони всі дбають тільки про себе й бояться нас обороняти...
Від жалощів до себе та жалю до всіх Володя схмарнів і замовк. Годин зо дві, поки не переболіло, не обзивався ні до кого...
Ольга Василівна, збираючися до міста, написала листа про Володину біду своєму братові Володимирові, що мав маєток і мешкав на Київщині.
Був він молодший за неї років на шість, та вся родина Ганкевичів, і не лише його брати й сестри, а й їхні жінки й чоловіки відчували до нього повагу. За тих часів, коли родинні зв’язки були міцніші, в багатьох много-сімейних родинах, коли діти виростали, знаходився з-поміж них один (брат чи сестра), найулюбленіший та найбільше поважаний усіма іншими. Мав він на них більший вплив і тоді, коли всі вони старілися, виростали в них свої діти, і на ньому тримався зв’язок усієї, часом і вельми численної рідні. В родині Ганкевичів таким був Володимир Васильович.
Вельми чорнявий та смуглявий, середнього росту й міцної будови людина, Володимир Васильович був винятково швидкий та енергійний. До тридцяти чотирьох років свого життя служив у Петербурзі в одному з міністерств і почав хазяйнувати тільки після смерті матері, взявши на себе її маєток з обов’язком виплатити спадкові паї братам та сестрам. Потрібне для того часу господарське знання похопив дуже швидко й добре та хазяйнував краще за багатьох, хто робив те й змолоду. Дітей не мав. Не пив, не курив, бавитися в карти не вподобав, а не міг і хвилини пробути без діла, і тому поряд з господарськими справами знаходив досить часу і багато читати, і листуватися з численними родичами та знайомими.
Поштові зносини за тих часів відбувалися дуже повільно. Майже скрізь на цілий повіт малася одним одна поштова контора у повітовому місті. Навіть багатші люди, хто мешкав далі від міста, посилали на пошту лише раз або двічі на тиждень. З повітового міста до ближчої заліз-ничої станції дуже часто було ще сто або й більше верст, і відводжувано туди кореспонденцію на перекладних*. Тому лише через два тижні після того, як Ольга Василівна написала братові, Ганкевичі дістали від нього співчутливого листа з повідомленням, що збирається до них, й визначив день, на який прохав вислати по нього коней до Кременчука.
Щоб коням туди доїхати, треба два дні, назад ще два. Ганкевичі зразу ж вирядили Іполита з візком на Кременчук і вирішили на той час, поки гостюватиме дядько, забрати Володю додому, бо ніхто за Володимира Васильовича не дасть йому кращої науки й поради.
Михайло Павлович саме мав у місті якісь справи. Відсунув їх днів на три і поїхав до міста і в справах, і по Володю, підрахувавши так, щоб повернутися ввечері, в переддень перед тим, коли, мабуть, поспіє приїхати гість, так як на обід. Виїхав санками парою запасних коней з підку-чером. Зранку того дня потеплішало, поверталося на одлигу. Поки Михайло Павлович управився зі справами й виїхали на Сотниківку, зайшла вже четверта година. Дедалі їхати робилося важче, тонкий шар снігу
На кожній поштовій станції замінювано потомлених коней свіжими, іцо й звалися перекладними.
потавав, і підрізи подекуди різалися до землі. Посувалися помалу, з півдороги почало сутеніти.
їхали мовчки... Михайло Павлович вже заспокоївся трохи щодо Во-лодиної науки, почав вірити, що й справді Володя приготовиться на атестат, та тим дужче тепер турбувало його, чому Володя встряв до того бунту та ще визнано його привідцем. Як колишній офіцер, Михайло Павлович тримався монархічних поглядів, передплачував «Московскіє Вєдомості» і кожне число цього часопису перечитував від дошки до дошки. Йому, як і Лущієнкові, тільки щиріше думалося, що в тих бунтах проти начальства виявляється революційний дух, може несвідомо... Але чи свідомо, чи несвідомо, а, безперечно, тут знати потаємну працю революціонерів та антиурядові впливи, що тим способом затягають помалу молодь до революції. Досить на той шлях ступити, воно засмоктує. Кому-кому, а дітям шляхетних родин приставати до революції не ли-чить. Так врешті розтурбувався від тих думок, що звернувся до Володі:
—	І як це ти встряв у той бунт? Це ж дикість! Хай би вже бунтували всякі невиховані хлопці, а тобі чого було треба, та ще й привідцею!
В голосі в Михайла Павловича чулося справжнє огірчення. Володі було прикро, що через нього батько так стурбований. Хотів його заспокоїти.
—	Я, тату, привідцею не був...
—	Правда?..
—	Істинно правда! Я зразу навіть відмовляв інших...
—	Так хто ж ті привідці?
Володя мовчав. Товариський обов’язок не дозволяв того сказати, хто б не спитав, хоч і в думці не мав, щоб те, що він скаже, батько міг виявити начальству.
Михайло Павлович зробив своє запитання майже випадково. Відповідь не дуже його й цікавила, але те, що Володя мовчав, пояснив як недовір’я сина до себе. Образившись, спитав гостро:
—	Так чому ж ти мовчиш?
—	Я ж не можу сказати, тату, ми ж обіцяли не казати цього нікому...
Михайло Павлович змінився на обличчі. З роздразнення він не почув, чи не звернув уваги на останні синові слова.
—	Ну, спасибі тобі, що зробив з мене шпика!., скрикнув він, різко відвернуся від Володі й мовчав.
Майже зовсім стемніло. У Володі всі думки сплуталися і гнітили. Батьків гнів струснув цілою його істотою, було тяжко боляче, що образив його, аж один мент впало на думку назвати привідців, та зразу відчув, що не сміє і не може зламати слова. Чув себе винним перед батьком,
хотів би кинутися до нього, пояснити йому, прохати не сердитися, та знав, що не складе й мови, а й не зможе ні довести щось батькові, ні вблагати його... Зціпив зуби до болю, щоб перебити внутрішній біль, і сидів скрючившись, мов скам’янілий, дедалі все глибше западаючи в одчай. Вогка, холодна, непривітна темрява зимової ночі в степу, що чорнів ріллями, ще збільшувала пригніченість і, поки доїхали додому, почував себе, мов тяжко заслаб.
Ледве приїхали додому, їх зразу покликано вечеряти. За вечерею сидів похилений. Щоб не виявити свого настрою, силувався вдавати, що їсть. Щось копирсав виделкою, клав у рот скільки міг менше і через силу їв.
Мати, проте, помітила й по Володі, й по Михайлові Павловичу, що між ними щось сталося, знепокоєно поглядала на обох, та не розпитувала. Краще буде, щоб Михайло Павлович розповів сам.
А Михайло Павлович, скінчивши вечеряти, встав і, ні до кого не обзиваючись «на добраніч», наче збирався ще повернутись, вийшов. Володя боляче відчув, що батько вже не прийде, а не попрощався ні з ким, щоб не проститись і з ним. Він і сам поспішився, наче спати.
—	Що тобі? — не стерпівши, спитала мати пошепки, бо в кімнаті були слуги, коли Володя підійшов поцілувати їй руку на добраніч.
—	Голова трохи болить, — ухилився він і почвалав до своєї кімнати. Ліг, але спати не міг. Було вже далеко за північ. Перевертався на ліжку. Часом чув себе винним, часом — скривдженим і таких хвилин лютився на батька. Зненацька з ляком вловив себе на почутті ненависти до нього... Злякався сам себе й свого настрою. Хоч кілька років уже не плакав, ринули сльози. Вхопився за голову й придушено застогнав.
Від сліз знесилів ще дужче, за півгодини непомітно для себе заснув. Та сон був тяжкий і не дав відпочинку. Вранці прокинувся блідий, зморений, мов недужий. Як можна довше не виходив з своєї кімнати, а як вийшов, відчув полегкість, що батька не було в горницях — вийшов десь по господарству. Поспішився проковтнути каву, що йому подано, і знову забився у свою хату.
О дванадцятій годині приїхав дядько Володимир. Ганкевичі похопилися стрічати його до передпокою. Треба було вийти й Володі, але було так прикро, що спізнився, хоч силував себе вийти зразу. Вийшов, коли дядько й батьки були вже у вітальні.
Дядько ще в дорозі надумав стрінути Володю жартом, бо він, мабуть, пригноблений, і треба йому піднести настрій.
—	Що, парубче, профершпилився (провинився), — привітно усміхнувшись, привітався він до Володі. — Але чого так зле виглядаєш, наче заслаб або світ завалився? Коли помилився, наробив дурниць, — тут саме й треба бадьорости та енергії, щоб полагодити, а ти...
Але в ту хвилину прийшов Остап сповістити, що обід подано.
— Коли так, то про твої справи погомонімо по обіді, і то трохи згодом. Так воно, може, й краще. Я ж до вас не на один день приїхав.
Володимир Васильович хотів попереду поговорити й розпитати старих Ганкевичів сам на сам, і, щоб збутися Володі, мати дала йому якесь доручення. Залишившися з Володимиром Васильовичем самі, Ганкевичі почали розмову про Володю. Михайло Павлович не втерпів і поскаржився на сина:
— Тут гірше, — сказав він, — яка в цього хлопця лиха вдача. Подумай, як він зі мною повівся, зробив з мене шпика!
Володимир Васильович дослухав до кінця і по хвилині мовчання відповів розважно:
— Ні, ти тут помиляєшся, Михайле. Невже ж ти б хотів, щоб твій син не додержував слова, бо й сам цього не робиш, а тримаєш слово міцно.
— Так не кому ж, а батькові він сказав би! І якби він мав до мене віру й повагу...
— Е, Михайле, слово ж є слово та має силу відносно всіх. Адже так і у нас з тобою, а він же молодий. Молодь взагалі все розуміє формально та не знає обмежень. Він вважав би себе за злочинця, сказавши тобі...
Вчора Михайло Павлович не схотів і слухати запевнень ні Володиних, ні Ольги Василівни, коли вона намагалась його заспокоїти. Тепер, коли те саме казав Володимир Васильович, прислухався до його слів з увагою. Вплинув і авторитет Володимира Васильовича, а ще більше те, що той авторитет не визнає у Володиній поведінці нічого образливого для Михайла Павловича, а йому й самому вже вприкрилося сердитися на сина, почувати себе у ворожнечі з ним, робилось його уже шкода. Почув заспокоєння і зрадів тому.
Коли Володя прийшов, Михайло Павлович привітно глянув на нього й сказав:
—	Ну, йди, ми з тобою ще й не віталися сьогодні!
Володя кинувся до батька, припав до нього й поцілував гаряче в руку. Після батькових привітних слів тим гостріше відчув свою провину супроти нього за лихі думки. Сльози навернулися йому на очі.
Михайло Павлович ніколи не дозволяв і малим дітям цілувати себе в руку, але цим разом не боронив того, обняв сина й тричі поцілував.
—	От і добре, — привітно усміхнувся Володимир Васильович. — Я чув, Володю, що ти, хоч, як бачу, і дуже занепав духом, ще тримаєшся, бо хочеш приготовлятися та здобувати атестат екстерном. Це якраз те, що тобі й треба. Та я не дуже звіряюся на тебе, щоб ти сам те зумів, та й на твоїх репетиторів, щоб вони тямили й навчили тебе, як треба вчитися, щоб краще засвоювати й не забувати вивченого. Тобі це дуже потрібно, бо від тебе вимагатимуть більше, як від гімназі-яльних учнів. Я маю тобі це пояснити за ці дні, що гостюватиму у вас.
Ми почнемо з тобою ту розмову завтра вранці, а тим часом, от що, — і він дуже уважно глянув на Володю. — Ти тепер після всього, що довелося тобі перебути, мов прибитий, чи зварений. Певне, й вчення йде в тебе не зовсім гаразд, засвоюється те, що вчиш, не так легко, як раніше, ослабла енергія й цікавість. Мабуть, часом сидиш над книжкою, а думаєш щось інше й не розумієш того, що читаєш та швидко забуваєш... Правда?
Володя сам помічав за собою те ослаблення психіки й непокоївся тим, та не хотів і сам перед собою признати те остаточно, а ще неприємніше було признатися в тім перед іншими. Від того питання відчув ще більше знепокоєння і, наче рятуючись, схилився та глибше забився в глибоке старовинне крісло, на якому сидів. А разом те, що дядько так вгадав його настрій, вплинуло вражаюче.
Тільки мовчки мотнув головою на знак згоди.
— Ти не лякайся! Як відпочинеш, це минеться. Але, щоб швидше минулося, мусиш перемагати себе. Напруженням волі викликати в себе цікавість та енергію до праці.
Поради Володимира Васильовича були, справді, добре обмірковані та могли б стати дуже корисними Володі для отримання атестату. Але швидко по Різдвяних Святах сталася несподіванка, яка змінила всі його плани. Володя одержав від Панасенка листа, що його прийнято до Прилуцької гімназії, що, певно, приймуть і Володю. Отже, поспішай, приїзди з проханням.
Панасенко, як і Ганкевич, після вигнання вирішив складати іспит екстерном, але, як син малозаможної вдови, не міг ні залишитися жити в місті, ні мати репетиторів, а поїхав до матері на хутір, де збирався якось самотужки поборювати всі труднощі гімназіальної науки. Мати його дуже непокоїлася, як поведеться Гаврюші перемогти ті труднощі, й написала журливого листа своєму братові, що служив за полковника в полку, що стояв у Прилуці. Бідкалася, що ось була надія на сина, що, як вивчиться, догодує, а тепер, хто й зна, як доведеться віку дожидати.
У Прилуці була прогімназія, яку було вирішено з ближчого року поширити на гімназію. Полковник був незла людина й добрий родич. Подумав ще, що, як небіж не скінчить гімназії, а служитиме весь вік канцеляристом десь у повітовому місті, то не зможе удержувати матері, а тоді не кому ж буде з сестрою ще більше клопоту, як тепер може бути з небожем.
З усіх тих причин поїхав з візитою до директора прохати, щоб прийняв до науки його «блудного» небожа.
Директором Прилуцької гімназії був Федосій Кирилович Провиця, видатний педагог, поміркований поступовець і потаємний українофіл тих часів. Він найкраще розумів усю хибність казенно-поліційного відношення до учнів, що його запровадив у гімназії уряд, та шкідливість такого відношення для виховання. За своїми поглядами та вдачею він у великій більшості випадків не вагався, бо прийняти до своєї гімназії учнів, виключених з іншої за непорозуміння з начальством, бувши певний, що, хоч би вони були й винні, зможе їх виправити й дисциплінувати. Мав навіть до того своєрідний спортовий запал. Але сам він був на підозрінні в окрузі щодо благонадійности і вже не раз терпів від уряду причіпки та нагінку, і тому без підтримки попечителя (куратора) гімназії мусів бути обережним.
Не крився з тим від полковника і, вислухавши від нього, за що та чому Панасенка виключено, сказав:
— Я бачу, що небожа вашого прийняти я міг би. Він зовсім не такий уже лихий хлопець, і ми з ним тут добре мирили б... Але сам я мушу вважати на округ, а закон забороняє приймати виключених із «тройкою з поведеній»... Інша річ, якби за нього заступився наш Григорій Павлович, назвав він ім’я попечителя [куратора] гімназії. Раджу вам поїхати попрохати Григорія Павловича і, коли він вас підтримає, і я буду теж певний його підтримки, тоді виписуйте небожа.
Попечителем Прилуцької гімназії був дуже багатий українського роду пан, нащадок прилуцьких полковників і разом член російської державної ради, теж трохи поступовець і трохи українофіл, у тій мірі, в якій уряд це ще терпів. Людина з великими зв’язками, з якою і округ, і міністерство рахувалися, а він сам уважав своїм обов’язком обороняти в чому та де тільки можна своїх земляків, обов’язком тим більше приємним, що це утворювало йому велику популярність.
Так Панасенко став учнем Прилуцької гімназії і почав набридати дядькові, щоб поклопотався й за всіх виключених товаришів, а їм понаписував, щоб приїздили. Найскорше приїхав Ганкевич. Китиця, вже літній парубок, із родинних причин зовсім не схотів ще й далі тягти гімназіяльний тягар. Не хотів і Бачій. Та мати дозолила його своїми благаннями. Він бубонів, сварився, але врешті поїхав, спізнився тільки проти Ганкевича на цілий тиждень.
Одержавши Панасенкового листа, Володя зразу аж сторопів, та тяг-лося це тільки з хвилину. Враз його охопили буйні радощі, побіг із листом до Марії Дмитрівни, махав їм над головою ще на дверях тієї кімнати, де її знайшов. У Фохтів випав веселий день: Марія Дмитрівна зраділа й цілувала Володю. Раділа й за нього, і тому, що Лущієнкові натягнеться носа. Не могла досі подарувати йому ні того, що не оборонив Володі, ні того, що був такий боягуз та підхліба до начальства.
Навіть Себастіян Карлович мусів того дня часто підправляти свої вуса, щоб не було помітно, що він ніби усміхається, але очі таки зраджували, не були такі суворі, як звичайно, і того дня він уперше, після Володиного вигнання, знову сказав до нього: «душка Володя». Вирішили зразу же післати верхи кучера в Сотниківку сповістити Ганкевичів — хай збираються везти Володю. І Себастіян Карлович цим разом проти того не сперечався й не насупився.
У Ганкевичів і поготів знялася радісна метушня. Знову ж почали лагодитися, збирати все, що треба, для Володі — і речі, й папери. Але Михайло Павлович таки не схотів їхати до Прилуки. Не любив з проханнями по урядах тупатися. Ще хоч би в якій господарській справі, так тому й бути, то його обов’язок, а що стосується до дітей, то вже нехай Ольга Василівна їде. Казав їй жартома:
— То твій мазунчик нашкодив, то й відбувай сама.
Ольга Василівна з радощів і не відмагалася. Однаково вона не змогла не поїхати з Володею. Прилуки не який і світ, 104 версти, та хлопець ще молодий, без своїх жити незвиклий, а доведеться йому мешкати у чужому місті, де й однієї знайомої людини немає. Де та як знайде помешкання? Як улаштується? Треба йому допомогти, та й з директором годиться познайомитися й поговорити.
Непомалу непокоїло Ольгу Василівну й те: не дай Боже, Володя занедужає — хто доглядатиме? Або треба буде йому про щось порадитися, — а з ким?
Турбуючись цим, згадала, що колись Єлисавета Йосипівна хвалилася, що в неї у Прилуці родичі. Зразу ж загадала післати про неї коней на її хутір, верстов із 15.
Єлисавета Йосипівна Шалдунська була вже літня, років під 45 панна. Батько її був із малоземельних дворян, із тих, що на Полтавщині їх іменували полупанками, а самі вони про себе казали часом з підкреслюванням: «Але дворяни». Мав її батько всього 35 десятин землі, яка після його смерти поділилася ще між трьома дочками. Але провадив він, як писалося офіційно за царя Миколи І, «дворянскій образ жізні», замолоду служив у війську, дослужився до поручника, тоді «вийшов в одставку» і сів хазяйнувати в себе на хуторі. Але тому, що хазяйство було мале, а сам він працювати на полі визнавав за невідповідне своєму станові, то здебільшого блукав з рушницею по степах та болотах і немилосердно вибивав зайців, качок та куріп’яток.
Таких дрібних панків було на Полтавщині та Чернігівщині багато. Походили їхні роди або від канцеляристів колишніх козачих установ, або й від збіднілих старшинських родів, бо в старовину дітей майже в кожній родині було багато, маєтки ділилися, і тільки в тих родах, що краще хазяйнували, були енергійніші та вміли придбати, залишилися і в нащадків більші маєтки.
На початку XIX століття полупанки ще творили з великоземельним панством ніби один суцільний стан, мали ніби спільні станові інтереси, мало різнилися взагалі освітою, теоретично й багаті, й бідні вважали себе рівними, їздили одні до одних у гостину, хоч уже й тоді незаможні полупанки їздили до заможних панів частіше, користувалися їхньою протекцією й обороною, діставали часом якусь допомогу і, хоч сторожко оберігали свій гонор, в дійсності становили ніби почот при тому чи іншому з заможних панів.
Мати Єлисавети Йосипівни, Марина Іванівна, приятелювала з старою Ганкевичкою — матір’ю Михайла Павловича, і часто тижнями гостювала у Сотниківці. В господі старої Ганкевички виховувалися сироти її старшого сина, і вона задля приятельства з Мариною Іванівною взяла Лізу жити до себе, щоб училась разом з її внучками. Прожила тоді Ліза в Сотниківці кілька років, поки Ганкевичка не віддала внучок до інституту. Навчилася хоч і небагато, а таки більше, ніж могла б навчитися вдома.
Повернувшись додому, вона й згодом, кожен раз, як внучки Ганкевички приїздили на ферії, гостювала у них та почувалася до Ганкевичів, як до рідних.
З роками між двома частинами шляхетського стану непомітно утворилась та дедалі розходилася й ширшала розколина. Заможніші мали змогу вчитися й діставали більшу освіту і вже нудьгували в товаристві бідніших. Господарство ускладнилося й вимагало більше уваги, і в ве-ликоземельних землевласників не вистачало часу на підтримування приятельства з сусідами-полупанками. А найголовніше — багатші засвоювали чимало з чужинецького побуту, звичаїв та поводження, забуваючи свої питомі старовинні, й бідніші, що трималися старих традицій, почували себе у заможних ніяково або через те, що не знали, як по-новому між ними триматися, або через те, що в нових звичаях вбачалося їм менше до себе поваги, ніж бувало за старого поводження. Все те поривало давній зв’язок — полупанки замикалися у відокремлене своє товариство й переставали їздити до багатших сусідів.
Після смерти старої Ганкевички, за часів Михайла Павловича, вже тільки дехто з них, хто особливо були зв’язані з його батьками, ще навідувалися до Сотниківки, от як Єлисавета Йосипівна та ще дві такі вихованки його матері.
Єлисавета Йосипівна була негарна з себе, залишилася панною і мешкала на батьківському хуторі. Часом нудьгуючи самотою, часом для заробітку — бо мусіла заробляти — приїздила до Ганкевичів уже за Ольги Василівни, щоб їх обшивати. Жила тоді в них часом і місяцями, залишаю-чися при тому в становищі молодшої близької приятельки, бо якби Ольга Василівна здумала повестися з нею інакше, Єлисавета Йосипівна не схотіла б і того заробітку та й ніколи б уже не навернулась у Сотниківку.
Тепер Ользі Василівні треба було від Єлисавети Йосипівни великої послуги, щоб поїхала з нею і допомогла через своїх родичів улаштувати Володю у Прилуці. Про заплату за те й не згадувалося, зналося, що Ольга Василівна віддячить.
За пару днів усе було упоряджене, і ввечері другого дня Ольга Василівна з Єлисаветою Йосипівною виїхали на ночівлю до Лубень. Щоб звідти поспіти до Прилуки завидна, чалих коней ще в переддень вислали на підставу до Пирятина. З дому й до Пирятина виїхали іншими кіньми, а таки з Лубень треба було вирушити зарані, і, щоб вранці не турбувати Фохтів та не забаритися, Ольга Василівна забрала Володю ночувати у заїзд. У Пирятині перепрягли коней і рушили далі. Була зима, сильна відлига, сніг майже потав, та земля ще не розмерзлася, і їхалося добре. В четвертій годині карета Ганкевичів спинилася біля заїзду Кольмана, про який Єлисавета Йосипівна чувала, що він у Прилуці найкращий. Ольга Василівна з Володею залишилися в заїзді, а Іполит ще відвіз Єлисавету Йосипівну до родичів.
Виходячи з карети, Володя помітив біля воріт заїзду купку гімназистів, приблизно своїх однолітків, — мабуть, майбутніх товаришів, які з цікавістю поглядали скоса на карету, на Володю й на Ольгу Василівну, й від тих поглядів йому зробилося ніяково та чогось на тих гімназистів досадно.
Другого дня Ользі Василівні до обіду було сила клопоту. Треба було поїхати до гімназії, подати прохання, умовитися з директором, коли привести до нього Володю, бо директор хотів його бачити. Потім треба було перевідати родичок Єлисавети Йосипівни, щоб збалакатися з однією з них, удовою по офіцері, панею Єрихайлихою, щоб узяла Володю за пожильця й на харчі та ще й під своєю опікою з доглядом.
Поки Ольга Василівна клопоталася в тих справах, Володя відсиджував у заїзді сам. Хотілося б побачити й розпитати Панасенка, та він до другої години ще в гімназії, та й на матір треба чекати. Від самотности й від того, що не мав що робити, зростала нудьга, і врешті почув себе зовсім нещасним. Покинуть його тут у чужому місті, між чужих людей.
Від смутку забулося й бажання побачитися з Панасенком. Доходило трохи не до плачу, але, коли Ольга Василівна повернулася й сказала, що в четвертій годині треба їхати до директора, а ввечері до родичів Єлисаве-ти Йосипівни, смуток десь зник. Володя захвилювався тим, що мусіти-ме та як з ними говорити та як поводитися. Було й цікаво, й боязко, щоб не осоромитися. Уявляв, про що можуть із ним говорити та що на те відповідати. Перебрав думкою багато розмов, склав низку відповідей та все надаремно, бо такі розмови й не здіймалися, а, як прийшлося розмовляти, і позабував все задумане.
Приймав директор Ольгу Василівну з Володею у своєму помешканні в кабінеті. Був це високий, майже вже зовсім сивий чоловік з енергійним обличчям та дуже енергійними й швидкими рухами, які тепер при поважній діловій розмові силоміць стримував. Запросив сідати й Володю. Володя сів, з руками й ногами все здавалося, що негаразд їх тримає. Досі бував тільки в родичів і не звик бувати в чужих, а ще почував себе у становищі підсудного, бо, мабуть, директор ось-ось почне виговорювати йому за бунт...
А Федосій Кирилович нічого за бунт не згадував, а лише, розмовляючи з Ольгою Василівною, час від часу скидав очі на Володю й дивувався, як цю, ще, як видно, наївну дитину могли визнати провідцем бунту. Хотів з’ясувати собі, що могло бути в його вдачі такого, що дало привід, щоб на нього склали те обвинувачення. Так провадив розмову з Ольгою Василівною, щоб із розмови хоч дещо дізнатися про оточення та обставини, серед яких Володя зростав.
Прощаючись, подав і Володі руку і аж тоді сказав:
— Ну, Ганкевич, я вас приймаю, тільки пам’ятайте мою вимогу. Якби вам і здалося, що вам хтось зробив кривду, не смієте збивати ґвалту й заводити сварку — це дикість! Обороняти вас від кривди — це обов’язок директора, мусите звертатись до мене. Знайте, що легальний спосіб оборони все кращий та надійніший.
Володя зашарівся, як мак, і заморгав віями. Хотів було завірити, що сам так думає, вже й рота розкрив. Та побоявсь, що директор не йме тому віри, й замовк.
Візита до рідні Єлисавети Йосипівни здалася Володі легшою, та зате й нуднішою. Прилуцька рідня її складалася з старої пані Глинської, удови, та її трьох дочок. Старша була незаміжня літня панна й жила з матір’ю. Друга, вдова по офіцері, мала невеликий дімок з дворищем на передмісті Прилуки — Кустовцях, навкося проти материного, а найменша була за старим генералом тих гусарів, що стояли у Прилуці.
Пані Глинська мешкала на предківській оселі Глинських у старовинних, але просторих і порядно збудованих горницях у глибині просторого двору, посеред якого було традиційно коло квітника, а по боках — дубові комори та конюшні. В останніх, правда, тепер стояла одним одна корова. Позад двору був чималий та рясний сад.
Крім цього двору, мала ще пані Глинська хутір із триста десятин у повіті. По прикметах можна було думати, що рід Глинських був колись заможніший, а стара Глинська та її дочки натякали часом, що рід їхній походить не від кого, як від славетних князів Глинських, яким колись належало тепер заштатне місто Глинськ з округою, а тільки під час безперестанних війн, що відбувалися в старовину на Україні, їхні предки ті маєтки й папери на князівський титул якось втратили... Натякали на це, одначе, обережно, бо не раз помічали, що не всі тим їхнім словам ймуть віри...
Самі Глинські, проте, були глибоко в тому переконані, і в потаємній шухляді старовинного бюрка в кімнаті старої Глинської заховувалася, крім печатки з наданим російським урядом гербом, ще й друга — з іншим складним та мальовничим гербом. І на підставі того, хоч того й не виявляли, вважали Глинські всіх інших новіших панів проти себе за ніщо.
Ольга Василівна ще вранці збалакалась із панею Єрихайлихою про умови та платню за удержання Володі, але тепер, з одного боку, для обачности, а з другого — в надії, що, може, це вплине на кращий догляд та відношення до Володі, визнала потрібним зробити візиту старій Глинській, і через Єлисавету Йосипівну умовилася, що прийде в шостій годині ввечері.
Для тієї оказії стара Глинська вийняла і вдягла своє парадне чорне вбрання з мереживом та дорогу старовинну чорну шаль, що були у пильному схові вже від давніх років. Висока, досі струнка, майже без сивини і без надмірної товщини та худорлявосте трималася вона й мала вигляд у тому вбранні давнього крою мальовничо, як вельможна пані вже призабутих часів.
Поруч із нею літня змарніла панна, простіше вдягнена, сухорлява і, як було помітно по руках, по рухах та по всьому її вигляді, не звільнена від різної господарської праці, виглядала значно простіше, а вже пані Єрихайлиха та Єлисавета Йосипівна й поготів. А менша дочка-генераль-ша не приїхала.
Сиділи у вітальні. Щось у вигляді цієї кімнати справляло враження, що в ній майже ніхто ніколи не буває. Гості в Глинських бували не часто, а без гостей господарі сюди, мабуть, не заглядали. Всі меблі, старовинної доброї роботи, але для новіших часів уже задебелі, стояли по старовинному фасону і так нехибно на призначених місцях, що, мабуть, на них давно ніхто не сидів. Лаковані дерев’яні частини їхні блищали ясно, роблячи контраст із трохи вже злинялими кольорами старої оббивки.
Пані Глинській, хоч наодинці й радила дочці, скільки правити з Ганкевичів за Володю, було дуже прикро, що її дочці доводиться прийняти пожильця. Відчувала це як тяжку образу свого гонору і тому ніяк не хотіла та рішуче обминала говорити про це при сторонніх. Підкреслила лише Ользі Василівні, що дочка на те погодилася тільки для Ганкевичів, як приятелів її милої родички — Лізи Шалдунської.
По тому розмова точилася помалу та мляво, нікому не цікава й непотрібна. Невдовзі подано чай із солодким домашнім печивом, груші та яблука з власного саду.
Володю брала нудота. До нього ніхто не говорив. Розмова старших була особливо нецікава. З нудьги придивлявся до всіх та до всього, все занотовуючи думкою до найдрібніших подробиць. Дуже зрадів, коли мати почала прощатися. Схопився й нетерпляче чекав, поки скінчаться всі прощальні церемонії.
Ольга Василівна затрималася в Прилуці ще на день, щоб самій доглянути, як упоряджатимуть Володину кімнату, дещо йому купити та справити. Ввечері відвезла його на квартиру, послала візника до Глинсь-ких по Єлисавету Йосипівну, а коли та приїхала, поцілувала й перехрестила Володю та поїхала з Єлисаветою Йосипівною ночувати у заїзд. Узавтра раненько вирушать, а Володі треба йти до гімназії, то вже не побачаться.
Залишившись сам, Володя цим разом не почував жалю або смутку. Був стомлений від вражень та ненормального життя останніх днів. Йому остогидло сидіти самотою в заїзді, напруження при візитах до директора та до Глинських. Почув навіть якесь заспокоєння й задоволення. Уважніше придивився до своєї кімнати, перевірив свої книжки та всякий дріб’язок, що попривозив із собою, обдивився квітки, що стояли на вікнах. Тим часом господиня прислала вечерю. Швидко її з’їв, не завваживши, що не була така смачна, як він звик і вдома, і в Фохтів, і ліг спати рано, а засипаючи, думав, як піде завтра до гімназії та що побачиться, нарешті, з Панасенком.
Вранці вийшов до гімназії зарані, але йшов дуже поволі. Все ще не визволився від ослаблення психіки, все здавалося нецікавим, і до всього ставився якось байдуже. Гостро реагував тільки на щось виняткове — приємне чи неприємне.
До гімназії, властиво, було недалеко, та дорога йшла вулицею передмістя, ще й низиною, долиною річечки Мухавця, що починалася зразу за містом, а впливала до Удаю. Долина була колись болотяна, а на ній значні ставки, мабуть, чи не для оборони зі сходу старого козачого міста, що було положене за ними. З роками греблі повиривало, болотяну долину
й ставидла замулило сміттям та грузом. Тільки після великих дощів на ста-видлах подекуди набігали калюжі. Пішоходів (тротуарів) тут не було зовсім, а де й були, то дуже лихі, і, як розгрязнить, доводилося брести багнюкою, продираючись попід парканами та хатами, так аж до головної вулиці.
Гімназіяльний будинок не виглядав так казенно, як звичайно бува. Гімназія містилася в двох гарних будинках готичного стилю. Це дворище з будинками подарував на гімназію один місцевий, дуже багатий пан, нащадок одного з гетьманів. Клясні кімнати були веселі й світлі. Нові парти виглядали гарно — блищали, заново полаковані, а не подряпані й не порізані учнями, як це було у лубенській гімназії. Вчителі справляли привітне й приємне враження. Таких диких, як було кілька у Лубнях, між ними не було. Це теж осягнув директор за поміччю «попечителя» гімназії. Все те справляло приємне враження, але нові товариші викликали у Володі сумніви й смуток. Вони всі, навіть і незаможні, дуже дбали про вигляд свого вбрання, а з розмов їхніх видно — любили танцювати. Це вже здалося Володі доказом браку вищих інтересів, а незабаром він ще переконався, що ніхто з них не лише не читав, але й не чув ні про Добролюбова й Писарева, ні про Щедрина й Михайловського. А хоч Володя й бачив у декого з них книжки Костомарова, «Історію Англії» Маколея і т. ін., то цих авторів не знав уже Володя, і він вирішив, що нові товариші, певне, зовсім нерозвинені.
Це його прикро смутило. Згадуючи лубенських товаришів, побідкався своїм смутком Панасенкові, що не буде з ким і поговорити на «поважні теми», аж сльози йому набігли на очі.
Ганкевич нелегко знайомився та приятелював з новими людьми. Вже через те почував себе в новому товаристві нової гімназії самотнім та чужим, а ще й звичаї цієї гімназії дуже різнилися від лубенських. Вчителі були кращі й людяніші, і відносини між ними та учнями були добрі, не було тієї постійної боротьби й ворожнечі між учителями й учнями, як у Лубнях. Ганкевич бачив це й не міг не визнати добрим, та це виключало потребу й позбавляло його можливости виступати оборонцем товаришів. Він і розумів, що йому, як новенькому, та ще з ласки до гімназії принятому, це однаково неможливе, а проте, неможливість почувати себе на чільному місці, як він звик у Лубнях, таки обзивалася почуттям неус-відомленої нудьги.
Те, що у прилуцькій гімназії досі не було двох старших кляс, теж позначалося і на взаєминах між учителями та учнями, і на їхньому напрямку та інтересах. Тут не помічалося в учнів цікавости до політичних та со-ціяльних питань, і Володі, що звик у Лубнях прислухатися з захопленням до розмов та змагань на ті теми старших учнів, здавалося, ніби його нові товариші просто зовсім нерозвинені. Почував часом щось подібне до відчаю від того, що вони ані не чули нічого про Добролюбова, Писарева, Михайловського та Щедрина, хоч натомість нові товариші читали, може, й більше від лубенських гімназистів, яким їхні змагання забирали дуже часу, тільки інші книжки.
Властиво й у Володі не було, справді, такого потягу та гостро потреби до розв’язання тих питань, а почуття самотности та нудьги залежали більше від нездатности легко з новими людьми сходитися та пристосовуватися до нових обставин, і він, тільки шукаючи їх пояснення, звертав усе на нерозвинутість нових товаришів.
Якось, вийшовши з гімназії разом з Панасенком, Володя пішов його проводити, але не додому. Панасенко мешкав у свого дядька, далеко на другому кінці міста. По дорозі Володя почав бідкатися на свою нудьгу та на нових товаришів.
— Як воно тяжко жити зовсім без товариства. Нових товаришів ніщо не цікавить! Вони не мають жадних думок і зовсім нерозвинені! Наче діти, хоч і вганяють за панночками та охочі до танців! (Між лубенськими гімназистами танцювати вважалося найтяжчим гріхом.) Немає з ким і думками поділитися. Перебути з таким товариством цілих два роки — та це кара!
І Володі навіть сльози заблисли в очах, так він розчулив себе своїми скаргами.
Панасенко, навпаки, мав товариську вдачу. Енергійний та рухливий, він уже встиг заприятелювати з кількома з нових товаришів. Не міг зрозуміти та взяти близько до серця бідкань Володі.
—	То тобі тільки здається. В нашій клясі багато гарних товаришів, і даремне вони тобі здаються такі нерозвинені. Просто ти їх ще не знаєш...
—	Та де б там! Ти скажи, чи можливо було б таким товариством заснувати, як у нас було, хоч бібліотеку чи касу? їх же б те не цікавило.
—	А чому ні?.. Але ж, знаєш, — споважнів Панасенко: — нам з тобою про це думати та до цього братися, принаймні поки що, не випадає...
—	Чому?
—	Бо нас з тобою до гімназії з ласки прийнято. А це все — бібліотека, каса — речі недозволені. Якщо ми за це візьмемося, нас зразу випруть, а я цього не хочу, мені університет кінчати треба. І тобі не раджу...
Панасенкові вигнання з гімназії далося безмірно тяжче, ніж Ганке-вичеві. Родина його була незаможна, і загроза не скінчити гімназії була для нього загрозою довічного бідування, загрозою руїни всіх родинних надій. Як мати не крилася перед ним зі своєю невгамовною тугою, він виразно її бачив, а приготовляючись до іспитів сам, без помочі, часто зне-вірювався, чи зможе приготовитися, і думки про тяжку будуччину гризли його, аж поки щасливим випадком не прийняли його знову до гімназії.
В тих думках рівняв іноді мимоволі своє становище до Володиного, і прокидалася тоді щось ніби заздрість до нього.
—	Та що йому, — думав, — йому скінчить гімназію чи ні, нема лиха!
Прокинулося було те почуття і тепер. Не висловив його, проте, здалося те якось ніяковим, було б наче докором Володі, до якого Панасенко почував таки товариську приязнь, та не хотів його ображати.
Ганкевич того не помітив. Був ще настільки наївний, що й не уявляв, що у багатьох людей, навіть при дружніх відносинах або спільній праці, почуття заздрости до заможного приятеля кладе певні межі, певне потьмарення на ту приязнь. У багатьох воно виключає приязнь, а де в кого й утворює затаєну ненависть...
У Панасенка, в якого була велика енергія й віра в свої сили, який згодом, справді, зумів вибороти собі добре становище, при великій приязні до Ганкевича, що склалася ще в такому віці, коли думки про матеріяльні інтереси не спиняють на собі уваги, ця заздрість, і то в невиразному зблідлому вигляді, прокидалася лише на короткий час і то лише хвилево, а незабаром і зовсім зникла.
Великдень того року випав рано, і вже наближався час великодніх ферій. Володя радо мріяв хоч на два тижні вихопитися додому. Спитав Панасенка:
—	А ти їдеш?
—	Ні! — відказав той сумно.
—	Чому?
—	Не маю на те грошей...
Володя замислився. Зважитися попрохати в батьків грошей, щоб підвезти товариша, було йому дуже тяжко. Ганкевичі, хоч і не давали дітям зайвих грошей, щоб діти не побалувалися, але зовсім не були скупі, та враження дитячих років, коли родина була в скрутному становищі, дарма що тоді Володя й негаразд помічав того, і досі лежали на ньому такою вагою, що, хоч справи батьків тепер уже зовсім поправилися, він і досі боявся їх обтяжити і почував себе дуже прикро, коли треба було прохати у них грошей, хоч і небагато. Але заразом не міг погодитися і з тим, що покине Панасенка тут нудитися святками, а сам поїде додому. Таке, хоч і йому не їхати... Довго складав та перекреслював листа до батьків, де таки попрохав надіслати стільки грошей, щоб і Панасенкові доїхати. Не похвалився за це йому, хоч як хотілося б подати йому надію. А що, як батьки відмовлять?..
Незабаром одержав гроші і відповідь. Батько писав:
—	Ти ж можеш за твої гроші підвезти й товариша сюди і назад. їхатимеш поштовим, а чи один, чи два їде, — однаково треба брати двох коней і платити за них. Але, нічого про те не згадуючи в листі, Михайло Павлович надіслав ще трохи більше грошей, ніж треба було б на цю подорож одному. Може, в дорозі трапляться ще якісь видатки, на їжу тощо.
Володя зрадів і побіг до Панасенка:
—	Збирайся на святки додому... Я тебе підвезу.
—	Ну, з якої речі? — буркнув з досадою Панасенко.
—	Та ти не тямиш: мені ж однаково за пару коней платити, чи їхатиму сам, чи вдвох!
—	Хіба?
—	Авжеж! — рішуче відповів Володя, наче він знав цей порядок ще й тоді, коли в колисці спав.
—	Тоді я поїду! — зрадів Панасенко.
—	І назад вертатимемося разом. Добре? — не міг стримати своїх радощів Володя.
На Вербну суботу, одержавши в дев’ятій годині рано відпустки, Ганкевич і Панасенко рушили поштовим шарабаном з Прилуки. Разом з ними на іншій перекладній їхав Бачій з одним гімназистом, але зразу за містом їхні шляхи розходились. Поспішались, вставати на холоді не схотіли, тож попрощалися, помахавши одні одним руками та гукнувши кілька разів: «До побачення!»
Снігу вже не було, але земля ще не зовсім розмерзлася. Широкий шлях увесь порізано коліями: де вибої, а де й груда. Шарабан вибирав сухіші місця, то вихвачувався на вузький пішоход, то знову звертав на шлях, а сподіваючись на могорич від паничів, фірман підганяв свої шкапи, і поштовий шарабан хилитався та стрибав. Панасенко і завжди їздив на простих повозках, і йому те байдуже. Тільки коли шарабан так хилився, що, здавалося, ось перекинеться, перехилявся для рівноваги в протилежний бік, як то робив і фірман. Але Володі, якому вперше трапилося їхати не на ресорному екіпажі та ще під таке роздоріжжя, доходило до плачу, в животі ніби все переверталося та різало ножами. Не міг стежити, куди треба схилятися.
—	Та хиліться, паничу, в правий чи лівий бік, — не раз гукав йому фірман.
День був похмурий, і тяг холодний вітрець. І Володя мерз у своїй добрій шинелі, а на Панасенкові була благенька шинелька, підбита тоненькою матерією, і як він не обгортався нею, аж посинів з холоду. Хлопці позабирали брудні попони, що були у фірмана для коней, пообгортали ними ноги, а таки трусилися.
Першу станцію Панасенко ще витримав, а на другій не стерпів і загадав фірманові, щоб, як трапиться корчма, спинився, щоб погрітися та й випити чарку. Фірман, сподіваючись, що згідно зі звичаєм почастують і його, поставився до того з найбільшим співчуттям, веселіше засмикав віжками, захвиськав батіжком і до корчми підкотив аж хвацьки.
—	Тут ще й корчмарка молода та гарна, то, як чоловік кудись відхилиться, можна хоч руки погріти та смачно поцілувати, — підморгнув фірман паничам, сподіваючись за такі вказівки зайвої чарки.
Панасенко взагалі не пив, але смак горілки таки знав, бо мешкав на звичайній «общій» квартирі, де було чоловіка з п’ять гімназистів старшого віку, а між ними й такі, що охочі були випити й часом підбивали товариство випити в складничку. Коли те траплялося, підвищувався настрій, і хлопці почували себе наче героями, тим паче, що пити гімназистам заборонялося й було небезпечно.
І цим разом, хоч Панасенко пив, щоб зігрітися, а чарку собі налити загадав так хвацьки, як у таких випадках все здавалося гімназистам потрібним.
Володя почував себе гірше, вагався — пити, чи ні. Досі горілки ніколи не пив. Вдома тільки з минулого року почали на родинних святах і йому наливати одного невеликого келиха шампану, щоб мав чим поздоровити, кого випадало. Інших днів не те горілки, а й жодного вина батько йому не пропонував пити, а ще часто гостро судив тих, що п’ють, і Володя без батькової пропозиції сам наливати собі вина не важився, а в Фохтів ні вина, ні горілки і в заводі не малося.
—	Випий-бо й ти, не так мерзнутимеш, — радив Панасенко.
Несміливо взяв Володя чарку, але випив хіба половину, бо й від неї закашлявся і решту чарки розхлюпав. Горілка не припала йому до смаку, і було дивно, чого так на неї ласують.
—	І чого вона вам так кортить? — дивувався він, протираючи хусткою очі, що від кашлю зайшлися сльозою.
Всі реготалися — і Панасенко, і фірман, і шинкар, і молода та гарна шинкарка, що аж покочувалася зі сміху, сидячи за прядкою, та покинула й прясти.
Тут Володя здумав, що, мабуть, годиться почастувати й фірмана, коли він уже так подобає горілку, та, певно, теж змерз. Загадав налити фірманові.
—	Ось за це так спасибі! — зрадів той, а ще дужче, коли Володя звелів налити йому ще й другу чарку.
—	Тепер би закусити солоними огірочками, — зажадав фірман, обтираючи вуса верхнім боком долоні.
Володя казав дати й огірки.
А Панасенко випив навхильки ще дві чарки, зігрівся і трохи сп’янів та все зривався сміятися не знати чого й зробився зухвалий, а, коли шинкар вийшов по огірки до льоху, Панасенко поліз обнімати шинкарку, а та, сміючись та граючи очима, відбивалася.
Володя соромився. Сам він не зважився б так повестися, але любував та заздрив на Панасенкову сміливість, бо охоче й сам поцілував би гарну молодицю.
До Лубень приїхали — вже стемніло, і по вікнах домів та дімків скрізь блимали зірочки світла. Одвезли попереду Панасенка до якогось його родича, а тоді Володя поїхав до Фохтів. Там довідався, що коні по нього вже приїхали й чекають на заїзді.
Другого дня вранці рушив додому. Нетерпляче виглядав, коли стане видно Сотниківку, як не бувало ніколи, поки їздив додому з Лубень.
Починався Страсний тиждень, а з ним і піст у родині Ганкевичів (Ганкевичі, як майже всі пани тих часів на Україні, постили лише перший та Страсний тиждень Великого посту), а одночасно починалося й наготовлення всяких скоромних яствій на Великодні свята. Наготовлялося їх безліч: пеклися для панів маленькі поросята й ягнята, індики, кури, для кухонь — підсвинки та більші ягнята; випікалися папушники — невідмінно, щоб були й солодкі, й пухкі та високі, куличі, мазурки та бабки різних Гатунків — для панської родини, для панотця й отця диякона, для поштмайстра, казначея (скарбничого), для справника й станового, яким посилали гостинці, паски величезні до кухонь на всіх робочих, менші для прикажчиків, писаря, ключника, ключниці, кучера, для слуг, для калік та дуже старих на селі, для вдівців на села, в кого не було дорослих дочок або невісток і три величезні паски для арештантів лубенської в’язниці.
Все це вимагало стільки праці, що ні кухар, ні пекарка самі не впоралися б. Кухареві давали тоді до помочі дівчину, пекарні — кликали на поміч з села бабу Прісю, бабу Одарку, бабу Горпину та бабу Степаниду, які колись, ще дівчатами, за матері Михайла Павловича, були коло горниць і на печиві тямилися, а щоб вимішувати щось тяжче, — ще двох дебелих дівчат, і в пекарні здіймався надзвичайний розгардіяш та гутірка.
Баби були всі старенькі, але йшли на ту роботу охоче, мали за неї платню, а в додатку паски, добру страву, а до неї наливку, хоч не ту панську, що настоювалася на ягодах двічі, а лише раз, та ще й розпускалася горілкою, але таки здавалася бабам смачною. Робота не була важка, ніхто не підганяв, тільки пекарка баба Мелашка трималася, як маестро, наказуючи, скільки чого в яке тісто додати та як його замішувати, а смачні пахощі скоромного печива після довгого посту приємно спокутували та підвищували настрій.
Баби були у веселому гуморі і, сколочуючи або вимішуючи тіста, наливаючи рідке тісто для папушників у форми, випліскували паски та куличі, весь час весело розмовляли про всі події на селі, судили мо
лодших сусідок, згадували та вихваляли старовину, промовчуючи хитро деякі потаємні, може й найприємніші згадки зі своєї молодости.
Все випечене зносилося до горниць та ставлялося на великі столи на мезоніні, тільки папушники клалися боком на застелені чистими простирадлами подушки, поки прохолонуть, щоб бува, не покривилися чи не повдавлювалися, і, якщо папушники виходили майстерно гарні, всі тому раділи — і пані, і баби, і Тетяна Тихонівна, а Ольга Василівна похваляла всіх пекарок.
На все те печиво витрачалося крашанок та іншого добра незчисленно. В Михайла Павловича була на одному зі степових ставків своя велика пташня, і пташви в ній всякого ґатунку — сила. Доглядала того баба Марина з чоловіком — для них поставлено біля пташні хату.
За свою працю одержувала Марина на рік тільки десять карбованців, та ще «місячне одсипне» — борошно, крупи, сало, сіль тощо — та паливо для хати, та десятину земельки на рік на пшеницю, та 300 квадратних сяжків на городину. Щодо пшениці, то бабиної гуси ніколи не займали, а панську, якщо близько до пташні, було з краю якусь десятину і вискубуть. «Що з гусьми зробиш? Воно птах летючий, — одмагалася баба Марина, коли їй докоряли. — А зате гуси які — одна в одну, смальцем як позаливані, ледве тобі дибають!»
Порядкувала зате вона на пташні по всій своїй волі. Ні Михайлові Павловичу, ні Ользі Василівні за більшими справами ніколи було дуже до пташні придивлятися. Тримали її більше на те, щоб для своєї родини було подосталь. Та баба Марина зроду й не погодилася б, щоб дуже до пташні умикалися, щоб там долічувалися курчат абощо. Мала на те свій необорний доказ: «Як дробину, поки виросте, лічити — подохне, ґави чи шуліки похапають. Так чи інак, а до збитку прийде, й не доглянеш...»
Так же й тямила вона коло птаства. Найголовніше, було каже, якими крашанками підсипати. Як до того приходило, було кожну крашанку пильно обдивиться, по якихсь прикметах угадує, які підсипати, та ще, щоб не давніше, як за 9 день були знесені. От у баби розбовтнів — хіба вряди-годи один якийсь трапиться.
Було на тій пташні дробини всякої стільки, що де б там Ганкевичам було її пожити, але часом доводилося таки їм для себе і крашанки та курчат докуповувати чи вимінювати за кавуни й дині, яблука чи грушки. Зате баба Марина все мала добру печеню та яєшню й продавала дещо та збирала потрохи в калитку. Мала згодом за ті гроші трохи земельки придбати. Буде мені, буде й панам, думала.
От тільки так як з середини Великого посту не можна було в неї крашанок купити. Знала, що на Великдень самим панам їх багато буде треба, і складала, бо не можна, щоб своя пташня багато не постачила і довелося б на крашанки гроші пакувати. То вже хоч і хто, а розсердив
ся б. Назбирувала за той час баба Марина крашанок силу, а трохи таки не вистачило, що на додачу й Тетяна Тихонівна вимінювала за вишні та сливи з поспиваних наливок. Та це вже сількісь (байдуже), бо не готові гроші на це витрачалися.
Ользі Василівні та Михайлові Павловичу на Страсному тижні говіти ніколи, одговілися на Вербному. їздили для того до Лободів, бо в них церква просто проти горниць, так воно вигідніше. До своєї церкви посилали тільки гроші за свічки та на подзвінне тощо і гостинці притчу, щоб не ображалися, що не в них говіють.
А гімназистів на те на Страсний тиждень звільняють, щоб говіли. Мусів говіти й Володя. їздив до своєї церкви. Почав їздити з понеділка, щоб у середу обговітись, поки менше людей до церкви ходить. Після панотця Харитона, що колись Володю хрестив, у їхній парафії вже другий панотець Петро, грубезний та здоровенний чоловік, що хоч і бурсу скінчив, і з роду панотцівського походив, а замолоду чомусь не хотів батюшкувати і служив у Полтавській таки губернії за станового. Аж одгулявшись, на панотця висвятився.
Церква була, як звичайно по селах, дерев’яна, біло пофарбована. Ліворуч від головних дверей, зразу поруч з тим крилосом, де дячок Євангелію читає, а паламар свічки продає, більший крилос для місцевих панів, як те скрізь в Україні велося. Якось так ще з старовини сталося, що на крилос ніхто з селян і не квапився заходити, на крилосі молилися самі пани й панії та ще паніматка та пані дияконова.
Володі цей звичай не подобався, і він на крилос не заходив, а все ставав між людьми десь у куточку. Народу в церкві мало, майже самі діди та баби й малеча. З Великодня, певно, зразу сівба почнеться, а тепер у кожного дома робота — до неї приготовлятися. То люди робочого віку вже всі поодговлялися. А проте з четверга такі дні, що в церкві, певне, повно люду буде.
Після сповіді від учора звечора ніхто нічого не їв — не годиться. І всі вже, а надто діти виголодалися і терпляче чекають, коли то вже панотець дасть св. причастя, щоб бігти додому попоїсти. Дома ж ще і з святим причастям поздоровлятимуть, то дітям і приємно, — так наче чимсь визначилися.
Тому скоро тільки панотець з вівтаря з св. дарами вийшов, хлопчаки так і кинулися до нього цілою гурмою.
Та панотець гримнув на них сердито:
—	Чого ви отарою! Тут є і старші за вас!
І перебігши очима по церкві, звернувся до Володі:
—	Володимире Михайловичу, пожалуйте...
Володя спалахнув з сорому та досати на панотця. Мигнула була рішучість не йти, запротестувати, і згасла. Адже тут церква, не випадає споритися, протестувати...
Розгублений, пригноблений поспішився до св. причастя, ішов, наче сторопілий, і хрестився, хто й зна, чи так, як треба. Тільки причастився, поспішився з церкви їхати додому. Почував себе мов зганьблений. Вдома сердився та гарячкував, розповідаючи своїм за ту пригоду.
А панотець Петро, коли в суботу приходив надвечір до Ганкевичів святити паски, тримався так, наче був певний, що поступив тоді в церкві дуже добре, та що Володя мусить бути йому вдячний, що підтримав його авторитет.
Володя почував себе прикро, бо не зважився і тепер сказати панотцеві, що він повівся тоді негаразд, бо бачив, що той би страшенно образився за таку невдячність.
Великий стіл був красно прибраний. Поприносила і служба сюди святити і своє, що наготовили на свята.
Думки про те, щоб і прилуцькій гімназії впорядити бібліотеку та касу, так і не покидали Володю. Порпався в родинній бібліотеці, шукаючи книжок, щоб подарувати на бібліотеку, як заснується. Але белетристика була непотрібна, її можна з гімназійної книгозбірні брати, книжок на суспільні теми або наукових у батьків мало. З старих місячників Володя вже все, що здавалося йому підхожим, ще для лубенської гімназії повидирав, і тому довго нічого не знаходив.
Але якось, відсунувши долішню шухляду батькового письмового столу, побачив там самотню товсту книжку і, глянувши на обгортку, аж остовпів з радощів: була то книжка— «Капітал» Маркса. Певно, старший брат сховав її там на випадок трусу, бо ж речей Михайла Павловича ніхто і не здумає трусити.
Володя вхопив ту книжку й відніс до якоїсь схованки. Це ж буде особливий дарунок бібліотеці. Володя Маркса не читав, не знав і про що він пише, але чув, ніби це знаменита книга, а найголовніше, що вона заборонена...
їдучи після свят до Прилуки, забрав її з собою, взяв і свій альбомик з портретами різних письменників, що рік тому купив, переїздячи через Харків. Були там і той Маркс, Лясаль і Дарвін, велика більшість таких письменників, що їх він ані не читав, ані думок їхніх не знав, але чув, що старші гімназисти та знайомі студенти їх вельми похваляли. Був між письменницькими портретами і портрет Ємельки Пугачова теж, певно, тому, що Володя не знав, що саме робив та чого хотів Пуга-чов, але чув, що він бунтувався ніби за правду та що його страчено.
Коли Володя повернувся по святах до свого помешкання у пані Єри-хайлихи, обидва її сини слабували на кір. Висловив, як годилося, співчуття, але не звернув на те більшої уваги, хоч кору досі в нього не було, а недужі лежали в сусідній кімнаті, через яку ходила служба прибирати його кімнату та приносити йому їжу.
Та днів через дванадцять (вже зовсім на весну клалося, вже й дерева прибралися молоденьким листям, а тільки іноді набігали холодні вітри, а з ними й холодні дні) Володя, вертаючися від когось з товаришів і переходячи через базарну площу, відчув раптом наче змерз, але думав, що то від холодного струмка вітру.
Та надвечір йому погіршало, й почалася гарячка, а вранці почував себе так зле, що й до гімназії не пішов, а господиня викликала лікаря. Лікар звелів лягти, призначив якісь ліки, але гарячка ще збільшилася, і Володя знепритомнів. Кілька день до свідомости не приходив, а коли прийшов, нічого не міг за той час згадати, не знав, хто й як його доглядав, тільки зразу ж охопив його приплив якихсь особливих радощів, не зважаючи на велике знесилля. Не здолав ще й на ліжку повернутися, а промені сонця, що ринули у вікна, осяяна ним кімната, молоде листя на деревах у садку на протилежному боці вулиці, навіть квохкання курки та цвірінькання горобців за вікном, — все викликало буйні, незрозумілі радощі.
Видужання поступало швидко, і днів за три-чотири почав уставати з ліжка та пересуватися по своїй кімнаті.
В цій частині міста мешкав лиш один з його однокласників — поляк родом з Поділля — Яблонський. Був він років на три старший від Ганкевича, і вже крутив роман з дочкою пристава, своєю землячкою. Від неї почув та прибіг попередити Володю, що збираються зробити в нього трус, але не знав через що.
—	Якщо маєте листи від лубенських товаришів — спаліть, — порадив він, — догадуюсь, що труситимуть з приводу якихсь пригод у Лубенській гімназії.
—	Мені шкода, — відповів Володя таким голосом, наче просився, щоб дозволили тих листів не палити.
—	Тут не може бути шкода чи не шкода. Паліть мені зараз!
—	Я їх приховаю...
—	Куди?
—	А от під матрац...
—	От дурниця! Де вони? Давайте їх зараз! — І Яблонський самовільно вхопив листи, поніс їх у грубку, запалив, ще й попіл з їх перемішав з тим, що залишився у грубці з зими...
За Маркса та альбом з портретами письменників Яблонський не знав. Не здумав за їх і Ганкевич. Так і залишилися вони в нього на столі.
Минуло три дні. Ніхто трусити не йшов. Лікар усе ще не пускав до гімназії, читати Володі було важко, і він нудився, вигадував, чим би забити час і, між іншим, просто з нудьги понадписував на рамках альбому прізвища письменників, кожного під його портретом. Тепер уже кожен знатиме, чиї то портрети і що Володі відомо, чиї вони.
Четвертого дня, так у годині десятій вранці щось забряжчало в сінях, і в кімнату разом зайшли помічник справника, пристав та двоє міщан, яких, ідучи до Ганкевича, поліцаї покликали в поняті з ближчих дворів, хто трапився вдома.
Поняті чи то були здивовані, чи почувалися ніяково, але таки з цікавістю розглядалися і по кімнаті, і на Володю.
Одного з них він знав. Це був найближчий сусід його господині — двір повз двір, на прізвище Пітірка, в якого наймав кімнату Яблонський.
Пітірка торгував свиньми та салом, скуповуючи їх на базарі в Прилуці, по ярмарках та й по селах, та одвозячи вагонами часом до Києва, а переважно до Москви чи до Петербурга не побагато, по одному, по два вагони, зрідка й по три, але то вже наполовину на позичені гроші. Був він завжди напідпитку і часом, як перехоплював понад міру, здіймав удома бешкет, лаяв на весь голос останніми словами жінку й дочку-оди-начку, а одного разу Володя, вискочивши на ґвалт, з жахом побачив, як Пітірка, поваливши на землю серед двору й жінку, й дочку, тягав їх за коси, лаючи поганою лайкою на цілі Кустовці.
Коли поліцаї зайшли до нього у двір кликати в поняті, він злякався так, аж ноги йому підгиналися, та не відразу зміг второпати, чого від нього хочуть. Не цілком заспокоївся ще й тепер, силував себе ступати навспинячки, щоб не стукати в хаті чобітьми, та це йому не дуже щастило.
Властиво, він не мав і найменшого бажання допомагати поліційним посіпакам, але мусів, та так само не мав і співчуття до цього панича, що його тепер трусять. Певно, добрий то птах!
Думав: це таки добре, що поліцаї і за панів беруться. Від їх саме все лихо і йде!
На політиці Пітірка не розумівся, але почував себе так, ніби від усіх є або може статися кривда, і тому до всіх відчував неприязнь.
Коренем такого настрою було цілковите нерозуміння людських відносин та суспільного ладу. Незрозуміле все здається підозрілим та ворожим.
Помічник справника з урочистим виглядом зробив Володі заяву, що з одержаного наказу мусить зробити у нього трус.
Ні прибуття поліції, ні ця заява не викликали в Ганкевича ні найменшої боязні. Ніколи, ні доти, ні й значно пізніше, може, до старости, аж до большевицьких часів не почував він ніколи, як часто інші, страху перед людьми й не дожидав від них ворожого відношення — ні перед учителями, ні перед жандармами чи іншим начальством, і взагалі — ні в яких стосунках з людьми, дарма що з природи він не був сміливий і, наприклад, боявся собак, боявся лазити на дерева. Тільки большевики, з їх скаженою лютістю, з необмеженим самоправством вперше викликали в Ганкевича почуття страху перед людьми.
Мабуть, добре відношення всіх в батьківському домі і в родині Фохтів витворило в ньому певність у своєму праві доводити тим, від кого залежав, хоч би й найбільшому начальству, правоту своїх вчинків та правдивість своєї думки, а через те й відсутність страху перед людьми. Ні зблідлі вже спогади про Олену Семенівну, ні виключення з гімназії не позбавили його цієї риси.
Так і тепер, думка про те, чи не наробить йому цей трус неприємностей у гімназії, прокинулася у нього тільки мигцем, і він на ній не спинився. Його більше хвилювало, і то приємно, що цей випадок мусить справити сильне враження на товаришів, і спочатку він навіть почував себе так, наче якийсь ювілят.
Не відчуваючи страху, відповідав на запитання та взагалі поводився ввічливо, навіть привітно. На момент було занепокоївся, — коли помічник справника відклав набік книжку Маркса та альбом з фотографіями письменників, але зараз же й заспокоїв себе — це ж не яка провина.
Трус скінчився швидко: листів у Володі не було, книжок, крім підручників, дві чи три, в шафі та в валізці лише білизна й одяг.
Тоді перегортаючи листки в книжці Маркса, помічник справника спитав:
—	Де ви її узяли?
—	Знайшов у батьковому письменному столі...
—	А ви казали батькові, що її візьмете?
Володя зашарівся і мовчав.
—	Видно, не казали, — докірливо мовив поліцай. — Певно, ваш батько не дозволив би вам її читати. Він, знаю, заможна людина і, мабуть, дістав цю книжку, щоб знати, що пишуть ваші вороги... А ви вже читали її? Про що пише цей Маркс?
Володя зчервонів, аж лице пашіло:
—	Я ще не встиг, я нездужав...
—	Тоді добре. Цю книжку ми у вас заберемо і вже не повернемо. Ну, а ці портрети, — де ви їх дістали?
—	Купив у Харкові.
—	Ну, не думаю...
—	Ні, справді.
—	В кого?
—	Хтось продавав у пасажі на стільці...
Це була правда, і Володя мав такий правдивий вигляд, що, здається, і поліцай йому повірив.
—	Ну, а нащо вам портрет Маркса, коли ви його не читали й не знаєте, що він пише? Певно, і багатьох з цих письменників, що накупили їхні фотографії, ви не читали?
Володя, пригнічений, мовчав. Ввесь ефект того, що в нього роблено трус, втрачав свій блиск.
—	Ого, у вас і Пугачов між письменниками! Це теж письменник? — знущався далі помічник справника.
—	Цього альбома ми теж у вас заберемо. Підпишіть протокол, — закінчив він нарешті.
Поки Володі можна було йти до гімназії, директор полагодив справу. Він довів помічникові справника, що, очевидно, хлопець не читав Маркса, а десь чув про нього похвали та з цікавости, знайшовши у батька книжку, взяв її, і не читав, бо й не вгриз, і вмовив його, що не треба з того приводу робити шкоду й хлопцеві, й гімназії, для якої розголос про це буде шкодити. Помічник справника сам мав таке враження і тим легше дав себе умовити, що й його син учився у гімназії в одній клясі з Володею.