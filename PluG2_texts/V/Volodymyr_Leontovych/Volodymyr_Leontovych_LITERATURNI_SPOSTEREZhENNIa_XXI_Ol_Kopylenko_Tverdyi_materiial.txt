XXI
Ол. Копиленко. «Твердий матеріал»
Збірник оповідань Ол. Копиленка «Твердий матеріял» видано Кни-госпілкою у Харкові 1928 року. Власне, «Твердий матеріял» є заголовком тільки одного оповідання в збірнику, але його автор переніс і на увесь збірник. Таке засвоєння назви одного оповідання усій книжці в цьому випадку є штучним. В оповіданню «Твердий матеріял» розповідається, як скульптор Мрава невідмінно потрібував кусень мармуру (твердого матеріялу), щоб виконати надуману ним скульптуру, бо йому здавалося, що в глині не зможе втілити своєї ідеї. Отже в цьому оповіданню твердий матеріял є чимсь пожаданим для досягнення певної мети. В усіх инших оповіданнях збірника назву «Твердий матеріял» можна прикласти тільки до людности совітської України і то якраз у протилежному значінню, як до людського матеріялу, що не дається обробленню большевиками, заважає їм впорядити життя краю по їхньому плану, отже, на їхній погляд та і на погляд самого Копиленка, матеріялу небажаного і лихого.
Таким небажаним, на їхній погляд, матеріялом є в оповіданню «На землю» цигане, яких совітська влада хоче раптом по наказу поробити хліборобами, а вони звикли з давніх віків жити номадами, не коряться, а тікають з наділеної їм землі. В оповіданнях «Мати» та «Під тягарем» це різні злочинці, з яких дехто спочатку і підтримували большевиків,
але побачивши, що большевики тільки поманили їх, дозволивши на початку свавольничати, але згодом накладають на їх ще тяжчу та ще меншу зрозумілу для них дисципліну, ніж старий лад, одкинулися від урядового большевизму та свавольничають далі вже без урядового благословення по своїй уподобі. В оповіданню «Весела історія» це забобонне селянство, в «Зустрічі» — прихильні до старого ладу, сповнені старих навичок специ, в «Надзвичайній помсті» — хуліганська селянська молодь, в «Індустрії» — це навіть частина партійних робітників, такі, що зневірилися вже у комунізмі та нудяться партійною роботою.
Скрізь в тих оповіданнях замалим не усі дієві люди є тим «твердим матеріялом», що не дається большевицькому обробленню та заважає большевикам впорядити спланований ними рай. Тільки в одному випадку в оповіданню «Надзвичайна помста» повелося героїні-больше-вичці скорити «твердий матеріял» в особі парубка Хвильки, та й то такими виключно сильними засобами, як бокс та костур з додачою кохання.
Ідею про винність самої людности у зруйнуванню, заподіяному большевиками, вони висовують все настирливіше в міру того, як виразніше виявляються лихі наслідки од переведення їхнього програму в життя. Щоб виправдати себе, їм треба перекласти свою провину на когось. Звідси ці твердження, що людність є, так мовити, за твердий матеріял і сама своїми хибами перешкоджає большевикам доконати те, що вони обіцяли та чим манили людей, допоминаючися влади. Найправдопо-дібніше, що і самі вони або принаймні більшість з них, не ймуть віри цьому поясненню, але ще знаходяться подекуди такі Копиленки, що ладні їм повірити...
Копиленко — письменник не без талану, але разом надзвичайно наївна людина. Посеред сучасних наддніпрянських письменників він чи не наївніший. Знати, його так натовчено в комуністичній науці, що, що б його очі не бачили, а і досі віра в комуністичні принципи з його не злущується і помітно служить він большевизму не для досягнення панування собі та своїм однопартійцям, не для підлещування до влади і не заради жаху перед нею, як то часто трапляється, а цілком щиро, повіривши в корисність комунізму для всієї людности.
Для оборони большевиків використовує він вищеозначену, не ним вигадану, ідею, але як белетрист, силується ілюструвати її образами в низці своїх оповідань. Яко людина «в шорах», він не добачає того, що большевицький лад, комунізм не відповідають ні праворозумінню людности, ні людській природі взагалі, і тому не годен він зрозуміти дійсних причин банкротства большевизму, а уперся в ідею розбещености людности і накидає їй, якомога більше, найгірших гріхів. Як на його самого, то вже і неприймання людністю комунізму є гріхом тяжчим, але він таки відчуває, що мало хто з тих погодиться, і тому шукає, якими б за-
гальноузнаними гріхами дужче заплямувати несприятливе комунізмові громадянство. Його оповідання дають вражіння такого загального та тяжкого морального знівечіння совітської людности, за яке ніколи раніше не доводилося чути, ані його бачити. Пріч невеликої частини партійців усі инші дієві люди в його оповіданнях злодії, розбійники, люто скажені, лодарі і т. д. В своїм завзяттю обвинуватити громадянство, щоб виправдати большевиків, Копиленко не помічає, що поданий ним образ громадянства справляє вражіння безмірно більше знівеченого од громадянства старих часів, а це підказує висновок, чи не сам большевизм так розбештав та знівечив людність? Копиленко перестарався — його оборона, непомітно для нього, перевернулася в обвинувачення — шило виткнулося з лантуху з другого боку.
Дякуючи своїй наївності, Копиленко, сам не помічаючи, подає часом факти, що стверджують думку про лихий моральний вплив боль-шевицького ладу та ідей. Матвій Ракша (оповідання «Під тягарем») з ненавистю каже про свого сусіду по помешканню Різниківського: «Це поручик нашої роти. Я його погони зривав на фронті і в комітеті був. Кулю було б всадити, та втік», а згодом ограбовує його, бо він ворог і «живе по-панськи». Муха (у тому ж оповіданню) виправдує свої злодійства такими доказами: «Ех, мамаша! Скільки крови ми за червоний прапор ухлопали... І наша взяла... Як хочеш, а наше все... І крадеш, так ніби в себе береш. Робота... Потому своє береш. А що я працювати буду? Брось. Від Сибіру до Перекопу хто топав по цій землі, скажи? Трудящі. З Ростову хто панів вигонив? В Криму в морі хто князів та кня-гинь-графинь топив? І работать? Брось». Хто як не большевики своєю проповіддю класової ненависти та «Грабуй награбоване» прищепили Ракші та Мусі ці злодійські настрої і думку, що можна хвалитися, наче державною чи громадською заслугою, тим, що топили беззбройних людей.
Коли скульптор Мрава (оповідання «Твердий матеріял») за поміччю босячні викрадає з кладовища «славетнього пам’ятника роботи якогось великого скульптора», бо йому потрібний кусень мармуру, а це пам’ятник «якомусь царському псу», що треба, на його думку, знищити, і «зовсім не відчуває злочину», обрубуючи той пам’ятник, то хіба це не большевицька варварська оцінка мистецтва і не большевицька залюб-леність самими собою?
В оповіданню «Індустрія» начальник району Терпуг та начальник міліції Шило містечка Червонорадянського (колись Болотянки) надумали поставити громадського парового млина, прибутки з якого мають іти на потреби району. Грошей на збудовання того млина бракує. Місцевий спекулянт Євзеров пропонує здати недобудований млин в оренду
приватній компанії, яка зобов’яжеться його добудувати. Та комуністичні урядовці не визнають можливим угоду з приватним капіталом. Начміліції доводить, що краще пограбувати в Євзерова його гроші, щоб добудувати млина, і збірається зробити експропріяцію. «Так, це злочин, — каже він, — а де більший злочин, чи здати приватньому кровопивці таке підприємство, чи забрати в нього гроші і пустити їх на це підприємство? Я говорю, що зроблю експропріяцію з легкою душею». Начрайону хоч трохи вагається, але власне погоджується з тим планом. Автор теж, знати, приймає його «з легкою душею». Воно і не диво для правовірного та ще й наївного комуніста. Погляди, які нахиляють болотянського начміліції до його рішення, є в основі ті самі, що і принципи, якими керується совітський уряд в переведенню п’ятилітки та індустріялізації, тільки начміліції хоче перевести свій план на малім терені одного району і в мініятюрі, а совітська влада має змогу прикладати його до всього СССР та в великому масштабі. А ще поширення таких думок у громадянстві є для совітської влади необхідно потрібним, бо тільки доти вона і могтиме робити свої експерименти, доки в головах різних міських та селянських невігласів ще плутаються думки про небажаність приватних підприємств, про можливість соціалістичних форм господарства, про дозволеність насильств та злочинств проти приватних власників і т. д.
В тім-таки оповіданню Мотря Терпугова і жіночка-інструкторка Галька Ключкова балакають про жіноче питання. З розмови їхньої видко, що обидві вони розуміють жіночу емансипацію передовсім як право жінок на статеву розпусту. Але не годяться в одному: Мотря каже, що хоч і дуже любить мущин, та не може віддатися непартійному, а Ключкова «обзиває це демагогією, комчванством», і Мотря виправдується: «Не можу... Ну я не винна. Розумію, що не права, що не повинна так робити», так ніби віддаватися кожному є обов’язком жінки. Не без гріхів було в цього обсягу і завжди. Завжди були легші і суворіші погляди на ці відносини, але ставити питання в таку площину ще ніхто до комуністів не зважувався, як Галька, наставлена ними за жіночу інструкторку.
Само собою, наївність не є взагалі корисною рисою для художньої творчости. Вона адже ж позбавляє письменника тонкого та всебічнього аналізу, особливо в складних психологичних з’явищах, але в умовах, утворених для письменства совітським ладом, наївність Копиленка має на його творчість до певної міри корисний вплив. Дякуючи їй, його нариси правдивіші від нарисів більшосте совітських письменників. Він в такій мірі захоплений комуністичними поглядами, що часто не бачить, навіщо б мав замазувати, приховувати та закрашувати такі факти, з якими так роблять инші совітські письменники, і просто ляпає те,
що бачить, як воно є, оскільки принаймні сам несвідомо не помиляється, чогось не добачивши, чи не розглянувши.
Само собою, ця правдивість Копиленка все ж таки тільки відносною є, бо в совітськім життю немало є і такого, про що і камні криком кричать. Таких фактів не може не помічати і Копиленко, і за них, як і усі, мовчить.
Проте у Копиленка є і деякі інші письменницькі здібності. Мова та конструкція його оповідань яскраві та влучні. Немає в його зайвої балаканини, ні нудних непотрібних розтягнень. Він уміє вибірати характерні та цікаві факти і не накопичує у своїх оповіданнях непотрібних подій. В його оповіданнях багато руху, багато розмов, трапляються і цікаві пси-хологичні спостереження, але поки він не позбавиться своєї наївности, він не придбає вдатности до глибокого психологичного аналізу. Пріч того, йому треба уважніше ставитися до своєї роботи. Він часом буває остільки недбалий до неї, що, напр., в оповіданні «Індустрія» начміліції Шило тієї самої хвилини є присутній в двох місцях: верхи — на пожежі у дворищу Євзерова і іде разом з Терпугом по дорозі до млина.
1930, ч.49-50
