XXVII
Яків Качура.«Ольга». Харків—Київ, 1931
Повість Качури «Ольга» має усі прикмети й хиби, загальновластиві совітській белетристиці, а особливо совітській белетристиці останніх часів, коли совітська влада, не задовольняючися суворим цензурним доглядом за письменством, вимагає ще від письменників писати по її заказу щодо теми й думок.
Внаслідок цього совітська белетристика останніх часів загалом визначається трафаретністю тем і виконання, неправдивістю, а через те й суперечністю і в типах, і в описі подій, нахлібництвом та аморальністю. Усі ці хиби різко виявляються і в повісті Качури. Авторові не щастить замаскувати трафаретности, дарма на оригінальничання та штучність в будові повісти, хоч він і стулив свою повість з частин зовсім ріжнома-нітно писаних і то в формі звичайного оповідання, то в формі листування
 Ольги з Соколом, а Сокіл виступає в повісті де як звичайна дієва особа, а де як alter ego автора, а окремі уривки написані то ним, то Ольгою. Усі ці штучні вигадки лише утруднюють читачеві стежити за розвитком дії, та не визволяють твір від трафаретности.
Ці хиби повісти є наслідком загальних умов, серед яких доводиться нидіти совітському письменству, спільні їй з усією совітською белетристикою останніх часів і які вже були підкреслені нами з приводу творів инших авторів. Тому не спинятимуся на них ширше. Та в повісті «Ольга» виявилася одна течія сучасної інтелігентської думки в СССР, яка хоч і помічається і в творах инших письменників, та в «Ользі» виявилася якщо не гостріше, так повніше, а це дає можливість краще дослідити цей напрямок совітської думки.
Маю тут на оці протинародницький, протиселянський настрій сучасного совітського письменства, гостру реакцію проти того народницького напряму, що безподільно панував в українській літературі від часів її відродження аж до початку в творах декого з наших письменників — найуперед у Григоренка, ще в менш гострій формі, далі вже в значно гострішій в деяких з творів Винниченка, якого треба, власне, залічувати вже до письменників большевицького напряму.
Література народницького напряму визначалася, з одного боку, ідеалізацією селянської верстви, приукрашениям її моральних рис та замилуванням звичаями селянства, навіть і такими, що з морального погляду не мали в собі нічого ні доброго, ні лихого, а були уламками первісного фольклору, з другого — деякими перебільшеннями в обороні селянських інтересів та не все справедливим нехтуванням прав та інтересів инших верств людности. На розвиток селянства таке відношення могло мати та й мало не все добрий вплив, та воно було, безперечно, щирим, спіралося на ідеалістичних мотивах та гарячій приязні до селянства.
З поширенням на Україні есдецького руху помічається в ес-децьких колах реакція проти ідеалізації селянства. Боротьбу проти инших верств провадять вони і далі, та вже не стільки на ґрунті симпатій до селянства, а тільки на основі абстрактного ідеалу рівности та на надіях прихилити селян на свій бік у боротьбі з урядом.
Моральні мотиви та мотиви ідеалізації в літературі цього напряму вже слабші та мають менше ваги, а заразом змінився і самий об’єкт ідеалізації. Для ес-деків це не селянин, а фабричний робітник — пролетар і ідеалізування його спірається більше на політичних, ніж моральних мотивах, на вірі у вдатність пролєтара до політичної боротьби.
В українському красному письменстві тих часів почасти через цензурні утиски, почасти через малий розвиток промисловости на Україні цей напрям не набрав ще повного розвитку. До його належали насамперед Григоренко та почасти в деяких з останніх творів Коцюбинський, причому в них залишалося ще багато з давніших народницьких настроїв автора. Знов-таки, мабуть, через ті ж причини у Григоренка виявилася реакція проти ідеалізації селянства підкресленням певних негативних його рис та сливе немає зреалізованих типів пролетарів. Ідеалізація їх помічається у наддніпрянській літературі тих часів майже виключно тільки в нелегальних брошюрах ес-деків.
А найголовніше — ні в Коцюбинського, ні в Григоренка зазначення недобрих рис селянства ніколи не сполучалося із зневагою і ворожне-чою до його, як це бачимо тепер в творах совітських письменників, в тому числі і в Качури. Ні Коцюбинський, ні Григоренко не переступали меж безсторонности та не накидали селянам усіх семи смертних гріхів, а хиби, які вони зазначали, дійсно поширені в селянстві, викликають у цих письменників не зневагу, а жалі, і не виключають в них доброзичливого відношення до селян.
У совітських же письменників, хоч би і в Качури, бачимо, навпаки, і зневажливе, а часто і вороже відношення до селян. В повісті «Ольга» воно виявляється і в увагах самого автора, і в поведінці та словах його однодумців та однопартійців серед героїв повісти, напр., в ударника робітника Яринича.
Ось для прикладу уваги про селян Сокола, який по повісті є і їх автором: «Ця дитина — двадцять вісім мільйонів рочків — має ще задосить плиснявки в роті!» (с. 164). «Ви не дивуйте нашим людям», кажуть йому. «Не дивую, вони скрізь однакові», відповідає він (с. 163).
Ще дужче виявляється зневага автора до селян у відношенню до них його улюблених героїв. Селяне не хотять зрікатися церкви, не годяться на колективізацію. На сході загальний гомін: «На комуну ловите? На гак би вас ловило» (с. 150), а совітські діячі загоняють їх у колектив, примушують зректися власности та працювати на колектив, зняти хрести з церкви й обернути її в зброю. Досягають вони того зовсім не переконуванням, а насильством, піддурюванням, наштиркуванням бідніших на заможніших, спокусою даровизни, розпалюванням скаред-ства та иншими неморальними та деморалізуючими способами впливу. Коли в новозаснованій комуні дехто, не знаючи, що політрук загадує копати яму, щоб знайти дорогу глину, бо він ані здумав пояснити, навіщо те робиться, він узяв карабінку, приладнав одному до скроні і спитав: «Копаєте?» (с. 175). «Ви повинні» — каже автор сільським урядовцям, «довести (людям), що це небезпечна справа підривати міро-приємства радвлади. Вона може запровадити до Бупру» (с. 187). Коли
селяне, приневолені записуватися до созу, закликали до вступу туди через стінгазету (соцзмагання) тих, кому хотіли зробити капость, ударник Яринич каже: «Капость роблять одно одному, а ти лови їх на гачок» (с. 266). Коли вловлені до созу не хотять робити, той самий ду-рисвіт-ударник і не запитується впливати на їх переконання, а заохочує їх до праці посміхуючися, що вони не вдатні робити, як инші. Досить перечитати в Качури яку-будь зі сцен того заохочування, щоб відчути, з якою зневагою до селян воно провадиться. «Деякі розсудливі господарі», розповідає автор, «виштурхували своїх господинь (на зібраннях): ноги тобі не покорчить, як там вийдеш раз, нехай запишуть, може, справді щось дадуть» (с. 107). «Тепер, коли машинка є, зберуться мох і трава», — каже Катря (с. 107). Розпалюючи в селянах жадобу до дурнички, совітські діячі нахиляли сход до таких постанов: «Виставляти на ніч за селом обход, бо куркулі вночі вивозять хліб та спродуються». «Мудрака, Божка — розкуркулити і вигнати з села». Знищити церкву схиляють, розпалюючи скаредність, лякаючи, що на церкву будуть завеликі оплатки (с. 276-277).
Для досягнення своїх планів большевики не встидаються і зради та підслухів. Героїня повісти Ольга обірає для свого наступу на куркулів саме те село, де її батьки та увесь рід — куркулі. Користуючися з того, що вони не припускають, щоб вона їх зрадила, «пожадливо усмоктувала в себе усі найдрібніші рисочки свого розперезаного ворога, намацувала його слабкі місця і готувала план до наступу» (с. 69). Борис посилає автора на молебен до церкви, «йому треба надійного свідка, що говорить піп і як вони там моляться» (с. 220).
Таких способів скеровувати людей проти їхніх волі та розуму до послуху собі та своїй меті може вживати лише той, хто глибоко зневажає тих, ким керує.
Несовісність та нерозумність вчинків та усього поводження, що накидає автор селянам своєї повісти, так само стверджують, що щиро чи не щиро, а він хоче викликати в читачів і виправдати перед собою своє зневажливе відношення до селян. В його описі найголовнішими і найхарактернішими рисами селянства є невгамовані жадібність та заздрість до усіх та кожного. Кого б вони де стріли, першою їхньою думкою буде заздрісний неспокій, чи не одержує він більше від їх. При першій же зустрічі з ударником Яриничем селяне йому закидають: «Чоботи, матеріял дають вам? У кіятри ходите? Вода у кранті, ілінтричество своє, хліб возите з села — вам можна жити». А Максим питає автора: «Гроші добрі маєте?» — і, діставши на відповідь «Сто двадцять», завважає: «Можна жити, і доход збоку, може, трохи капає?» Максима при тому не чіпає і трохи те, що «доход збоку» — незаконний та несовісний, цікавить того тільки розмір чужих прибутків.
І далі Качура підкреслює в селянах, яко наслідок тієї заздрости: жорстокість, підкупство, лукавість, крадіжку, дріб’язковість, скаредство і т. д. Максим, згадуючи легенду про Нечая, похваляє його за те, що «панів різав по совісті — до цурки». Романиха, що свідчила, ніби бачила Святу Варвару, признається: «Я не бачила, а що сказала так, то мусіла, бо тут Мудрак (куркуль), а він позичив Романові ЗО карбованців» (с. 206). Коли куркулі, щоб прихилити селян на свій бік, почали своє роздавати, «протягом кількох днів сільрада втратила три четверти» прихильників (с. 210). Комарь — активіст, а свого кабанця продав, а кури порізав (с. 213-214). Максим, щоб сховатися від дощу, «тягне з чужого полукіпка десять снопів» (с. 133), хоч і свої снопи тут таки є. У комуні жінки «увечері посходяться, зчепляться за торішні яйця, аж луна горбом іде». Віруючий, тобто селянин, радіє, що закрито церкву, бо «вже один податок — на Бога — відпав» (с. 280).
В опису Качури в селян немає ні найменшої горожанської мужнос-ти, невдатні вони навіть себе та свої інтереси захищати, коряться кожному насильству. «Буде приказ, що зовсім немає Бога, тоді вже (церкву) на щось повернемо» (с. 273). Баба докоряє селянинові, що якби до його свята Варвара прийшла, то «він зараз спитав би пашпорта і одвів до сільради», а той виправдується: «А ви, бабо, не одвели б, як тепер закон такий?»
Перелічувати з повісти Качури приклади низького розумового рівня, які він накидає своїм селянам, забрало б забагато місця, досить нагадати той загальний факт з неї, що качурівські селяне, які зовсім небезпідставно боялися комуни та созів, дали себе запрягти в те ярмо почасти схиляючися перед насильством, а почасти одурені лукавством большевицьких діячів, а ще й самі тому допомагали, виявляючи надзвичайні несталість та розхитаність думок.
А коли в созах вони таки не мають охоти працювати і віддавати созам своє добро, їх знову теж насильством, одурюванням, обітницями, підштирхуючи соцзмаганням, жартами і т. д. примушують коритися, працювати і упоряджають тими способами міцні сози. Так само схиляють їх не тільки погодитися на знищення церкви, а й самім те знищення виконувати, а селяне ніби не помічають, що їх дурять та водять — охоче йдуть за такими керманичами.
Авжеж усьому тому тяжко поняти віри і, безперечно, в негативному змальованню селян Качурою не менше перебільшення, як було його в ідеалізуючих нарисах народників. Правдоподібно, що сам Качура та його однодумці до певної міри умисне допускаються цих перебільшень і не зовсім ймуть віри, щоб було так легко дурити селян. Мусять вже вони знати, що колективізація, яка відбувається на їхніх очах та їхніми зусиллями, не переходить так легко та миролюбно. Факти боротьби
проти неї знаємо і ми, як же 6 не знали за них большевики? Але їм треба якось затаювати, що вони колективізують селян насильством. «Ніхто до созу вас не тягне, це несилуване», завіряє селян автор (с. 285), і вони сплітають вигадані образки миролюбної колективізації, а ці образки ніяк не стулюються без того, щоб не змалювати селян дурнішими, ніж вони є в дійсності.
Скільки би, проте, не було в большевиків свідомого перебільшення в негативній оцінці селян, а погірдливе зневажливе так вороже відношення до селянства залишається таки їхньою характеристичною рисою, а надії їхні закріпити колективи, зробити з селян колективістських кріпаків спіраються на цій зневазі. От тільки дійсним нерозумом вже самих большевиків є ці сподіванки, що колективи, збудовані такими заходами та складені з таких членів, якими вони вважають селян, могли б усталитися та розвиватися...
Згадане відношення большевиків до селян неминуче викликає питання, що схиляє їх уперто та настирливо ущасливлювати (як вони те кажуть) селян колективізацією?
Тяжко повірити в щире піклування таких старателів, в яких не тільки немає щирої приязни до тих, про кого вони ніби піклуються, а ще мається і зневага та ворожість. Отже у великої більшосте большевиків усі їхні галасування про бажання добра селянам — це лише звичайна деспотам усіх Гатунків демаґоґія, а справжньою їхньою метою є захоплення влади та визискування.
Для тих же зовсім нечисленних серед большевиків одиниць, які справді прагнуть добра громадянству і вірять у корисність колективізації (що такі, хоч і зрідка, трапляються, показують випадки самогубства розчарованих у комунізмі большевиків), єдиним віри годним поясненням є хворобливість їхніх псіхики та думок.
Прикмети такої хворобливосте помічаємо і в Соколі, і в Ользі. Ці люде роблять те, що роблять зовсім не для людей, не для людського добра, а для здійснення якоїсь вигаданої ними фантастичної системи. До людей немає в них щирого та міцного почуття. Розчулена гарним ранком, Ольга думає: «Під такий ранок прокидається любов. Далебі наша проклята земля (власне, треба розуміти: люде, за те, що не поділяють її фантазій) ще варта того, щоб на їй пожити» (с. 105). Вигадана ними система громадського ладу визначається нежиттєвою безпідставністю та безглуздям. Пропонуємо читачам самим перечитати фантазії Ольги та Сокола, вони задовгі для цитування. Одна з них займає цілий розділ під заголовком «Ольжина фантасмагорія». Переказати їхній зміст теж неможливо, бо не можна добрати в них логики. Для зразка вистачить кількох витягів: «Це було тоді, коли грім соціяльних революцій одгримів по усіх країнах ... релігії державні, правові закони, філософія, моралі,
мистецтво — припали пилом» (і Ольга вважає це за добре). «Панувала гармонія — поєднання внутрішньої окраси розуму з зовнішньою красою, спрямованою на доцільність праці» (хто розбере, що це має означати?) ... «Пранці вивелися, бо розвіялася брехлива соромливість» (себто збільшення розпусти). «Сухоти щезли — праця заступила місце лікаря» (?), «Меланхоликів не було, бо не було самої меланхолії» (от так доказ!)... «Не було націй...» Во ім’я таких і подібних фантасмагорій роблять большевики свої жорстокі експерименти над людьми. Тягне їх до себе не певність в тому, що тим вони зроблять добро, а те, що це дає їм змогу пишатися, ніби вони щось велике роблять, провадять страшну боротьбу за щось величне, і що їхні вчинки жорстокіші, то більшими героями вони собі здаються.
В Донбасі Сокола захоплює «гідна подиву прекрасна деформація, убрана в разки рещтовань» (с. 114—115). Складаючи статтю, він міркує: «...боротьба страшне слово, разюче, як сотні блискавиць, бо в ньому відчувається могутність. Неосяжне слово — боротьба... Ні, здається, я сьогоДня не складу різкого нарису. Треба зачинати просто:
«Бий у тім’я класового ворога» (с. 256).
І дійсно, з усього їхнього галасливого патосу тільки й наслідків: «бий у тім’я» та «деформація».
Не диво, що коли дійсно щирий большевик розбереться в тумані своєї голови, то впадає у зневіру.
«У неї віра (це про Ольгу), а в мене холодне лезо аналізу» — признається Сокіл, а вдруге:«... покалічена, ви на другий день просили праці, бо тоді ми вірили, а тепер?» (с. 96).
І якби герої Качури були справді щирими, якими він хоче їх показати, вони принаймні відцуралися б того, що чинили, прокляли б свої вигадки та діяльність.
Та вони цього не роблять, а б’ють і далі в тім’я, творять і далі деформацію. Отже не можемо повірити характеристиці, що робить їм автор, і це одне доводить малу вартість повісти.
1931, ч. 38
