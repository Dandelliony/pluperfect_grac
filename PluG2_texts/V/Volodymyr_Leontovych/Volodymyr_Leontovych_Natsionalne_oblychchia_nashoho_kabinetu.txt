Національне обличчя нашого кабінету
Серед міністрів (за виїмком пп. Гербеля та Рейнбота) ніхто не робив на мені особисто вражіння ні ретрограда (якщо не вважати ретроградністю невизнання соціялістичних поглядів), ні ворога української самостійнос-ти. (Не маю певного вражіння щодо п. Меринга, бо він часто пропускав засідання Ради і ніколи не висловлювався.)
Правда, усі старі міністри, за виїмком, мабуть, п. Дорошенка, промовляли на засіданнях російською мовою (наша група зразу почала промовляти по-українськи, а за нашим прикладом перейшли на українську мову і пп. Бутенко та Любінський), але в цьому не можна було, на мою думку, вбачати вияву протиукраїнських настроїв. Просто, по умовах свого попереднього життя, вони могли свобідно провадити українською мовою тільки щоденну обивательську розмову, але ніколи не мали нагоди говорити, отже і не вміли виразно висловити свою думку про державні або урядові справи по-українському.
Однак поза тим тверджу, що п. Лизогуб був свідомим і явним українським патріотом, любив Україну, український побут та українську культуру і ще як земський діяч багато зробив для її піднесення та розвитку, а яко міністр свідомо працював для зміцнення української державности. Признаюся, що не знаю, як би ставився до української державности п. Ржепецький, якби на Московщині не було тоді більшевиків, але в тодішніх умовах він твердо обстоював ідею самостійности і совісно та вміло керував українськими фінансами. Приблизно те саме треба сказати і про міністра Рогозу. Міністри Бутенко та Любінський завжди підтримували нашу групу. Що ж до Д. Дорошенка, нема чого й доводити, він був давній та відомий український діяч.
Щодо політичного напряму група старих міністрів не була однодумною. Пп. Гербель та Рейнбот були з-поміж них найправіші. Ця суперечність поглядів виразно виявилася при такій нагоді. На одному з засідань віце-міністр внутрішніх справ п. Варун-Секрет викладав Раді вироблений міністерством внутрішніх справ проект закону місцевої адміністрації. Цей проект передбачував для адміністрації дуже широкі права, узалежнюючи від неї громадянство до тої міри, що годі було й говорити про конституційну демократію. В ті часи внутрішньої ворохобні, хуліганства та більшевицьких настроїв, обмеження прав особи та поширення уповноважень адміністрації були, щоправда, до деякої міри необхідні, але проект був зредагований так, що весь тягар цих обмежень лягав на саме селянство, майже не торкаючись інших верств.
На цю обставину чомусь ніхто з присутніх не звернув тоді своєї уваги, а що по вислуханню проекту не було ніяких заперечень, можна було сподіватися його ухвалення. Тому я, хоч і дуже не люблю промовляти публічно, примусив себе взяти слово та, зазначивши вкоротці згадану хибу проекту, заявився проти нього. При тій нагоді, підкреслив я, що коли для порятунку рідного краю ми й повинні погодитися на обмеження прав, то все ж таки ті обмеження мусять терпіти усі, і ми не сміємо обмежувати права самих селян, не обмежуючи і своїх. В противному випадку можемо викликати слушний закид, мовляв, творимо привілейований стан. Такий закон, річ ясна, впливав би не на заспокоєння, а на ще більше заворушення. Моє становище з місця підтримав прем’єр Лизогуб, заявивши, що цілком зі мною погоджується, а при голосуванні проект відкинуто усіми голосами крім двох. Його відіслано до міністерства з наказом поробити відповідні зміни. Цей випадок також доводить, що з часом співпраця нових та старих міністрів могла б наладнатися, але соціялістична більшість Національного Союзу хотіла від нас не роботи, а демонстрацій в Раді Міністрів та ще більшого загострення відношень до уряду і, лагодячись до повстання, позбавляла нас довір’я решти уряду і самого гетьмана.
