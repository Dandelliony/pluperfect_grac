VIII
Косинка
Думаю, що, на жаль, не все, написане Косинкою, міг я знайти та прочитати тут, на чужині, та зміст тих його оповідань, що мені трапилися, важливість зачеплених ним питань все ж таки заохочує мене подати деякі уваги про цього автора.
Поміж сучасних наддніпрянських белетристів Косинка віддає найбільше уваги суспільним питанням. Кожне його оповідання, хоч сливе усі вони дуже малі розміром, має темою якесь питання громадського значіння, і саме воно, а не побут, не особисті почуття дієвих осіб, найдужче цікавлять автора та забірають увагу читачів. З того не треба робити висновку, начебто Косинку не цікавить психика його героїв, — він нехтує психологичним аналізом. Але він розглядає переважно ті людські почуття та настрої, що виникають на ґрунті суспільних відносин і навіть в тих випадках, коли він спиняється на таких особистих почуттях, як любов до матері (опов. «Мати») або кохання (опов. «В житах»), аналізує він їх залежність від суспільного життя та підкреслює ті риси в цих почуттях, які витворюються під впливом суспільних взаємовідносин.
Одним з таких питань, до якого Косинка звертається в кількох своїх оповіданнях, є питання про взаємовідносини одиниці і держави. В тих оповіданнях підкреслює він протилежність, сутичку інтересів окремої людини і держави (або инших суспільних угруповань революційних часів), яка вимагає од людини щось робити, чимсь поступитися, від чогось відмовитися, а її інтереси, її потреби, часом найбільшої особистої вартости, нарешті її переконання не годяться з тими вимогами, і людина терпить, страждає, скаржиться на громадянство, на державу та по змозі оборонюється від них.
Такі конфлікти між одиницею та державою виникають переважно за часів державної небезпеки, от як війна, або за часів революційних. Безперечно, за нормальних часів ці обмеження менші, твердо усталені законом і здебільшого права держави на ті обмеження, якщо держава дійсно національна та організована добре, не викликають невдоволення. З другого боку, і державна влада в нормальних умовах звичайно більше оберігається порушити визнані законом права громадян. Инак-ше буває за часів ненормальних, коли саме існування держави в небезпеці, і небезпека примушує її збільшити свої вимоги од громадян, часом порушуючи і забезпечені раніше законом їхні права, чи касуючи старий закон, чи в деяких випадках і адміністративним порядком. Про ретельну законність в тих випадках говорити тяжко. Не кажучи вже про адміністративні накази, суперечні закону, і нові закони за таких об
ставин видаються не по розважному обміркованню, а під тиском зне-покоєння, і вони часто суперечать загальному духу законодавства тієї ж держави. Тому за таких часів конфлікти між одиницею та державою виникають частіше і питання їхніх взаємовідносин набірає більшої ваги тим паче, що серед ненормальних обставин державна влада легко тратить почуття законности та переступає в своїх вимогах межу необхідносте.
Ті вимоги, що ставить громадянам держава, особливо за ненормальних часів, дійсно бувають тяжкі і це викликає в людности, яко реакцію, надмірне заперечення прав держави. Косинка є речником цього настрою в наддніпрянським письменстві. Але держава є необхідною передумовою людського життя та поступу, а добра національна держава дає так багато і кожному громадянинові, і всьому народові, що для її оборони громадяне і мають рацію, і повинні великим поступатися; а проти тих, хто не хотів би того з доброї волі робити, держава мусить мати право примусу, само собою, якщо вона не зловживає своїми вимогами. Відносно них треба зазначити такі найважніші обмеження: 1) держава не повинна переступати міри необхідносте, 2) вимоги її в таких обставинах мусять бути тільки тимчасові, поки існують ті обставини, що зробили їх необхідними, 3) примусові жертви громадян на користь держави вона повинна по змозі їм віддячити, оплатити, щоб по можливості порівняти жертви усіх громадян і 4) вимоги держави не повинні в такій мірі обтяжати громадянина, що по виконанні їх дальше життя його буде незносимим (обов’язок військових сюди не належить, отже, не мається тут на увазі). За цією межею вже має діяти здвиг самовідданосте, а не примус. Додержання цього необхідне в інтересах самої держави, бо сила її в співчутті та добробуті людности, і найтонше розуміння і вищою владою, і усіма її урядовцями можливих і неможливих вимог дня для кожного моменту необхідне для зміцнення держави.
При безсторонньому відношенню зазначене право треба визнати не тільки за тими державами, які віддавна існують, а і за тими, що тільки починають утворюватися серед революційного виру з частин давніх держав, які доти об’єднували кільки поневолених народів (от як Чехо-словаччина та Україна), або складалися з частин різних держав (Італія 60-х років мин[улого] століття». Дарма що теоретики-правники визнають за ними це право і неохоче, і тільки після того, коли перемога вже утворить нову державу і вона стане фактом, таким новим державам це право належить ще в більшій мірі, ніж державам старим, бо, яко одно-національні, вони більше відповідають інтересам своєї людности, а на шляху їх утворення стоять найбільші труднощі та небезпеки.
Та в цих революційних обставинах зазначені конфлікти встають ще частіше та гостріше, бо, коли при військовій небезпеці у окремого гро
мадянина може статися конфлікт з однією державою, належність до якої не тільки юридично, а і звичкою для того громадянина закріплена, за часів революційних справа значно ускладнюється, наприклад, коли в державі з ріжноплеменною людністю здіймається визвольний рух поневолених народів, коли поруч із владою, що захопила колишній центр, повстає влада нових держав, утворених з частин колись єдиної, коли навіть за стерно влади тієї єдиної держави одночасно змагаються кілька влад, що існують разом та порядкують в різних частинах тієї колишньої держави.
В таких обставинах окремий громадянин легко впадає в конфлікт одночасно з кількома владами і саме в зв’язку з обороною ще однієї з сучасних влад може по переконанню стати на бік не тієї влади, яка в ту хвилю має в його місцевості найбільшу силу, а людина протидержавниць-кого настрою взагалі часто змагається проти усіх влад, які б вони не були. Становище ускладняється ще й тим, що в боротьбі між цими владами беруть часом участь чужеземні держави, яко союзниці тієї чи иншої з них.
Одночасно в революційних обставинах і часто на ґрунті згаданої боротьби влад виникають скрізь менші громадські угруповання, визнані однією владою і не визнані иншими, або і зовсім ніким не визнані (от як махновці), а проте вони вимагають од людности не менніої покірливосте, як і ті влади, що вже встигли зорганізуватися та набрати більшої сили. До того ж в революційних обставинах кожне з цих менших угруповань має таки більший чи менший шанс вирости та зміцнитися, а залежність одних місцевих мешканців буває часом не менша, як од влади зорганізованої.
Цих складних відносин Косинці досі не пощастило освітити всебічно. Можна сказати навіть, що найцікавіших і взагалі, а для українців особливо, конфліктів він не зачіпає. Инакше не могло і бути, як через однобічність його поглядів на це питання, так і через те, що, подаючи образки сутичок одиниці з иншими владами, які перебували на Україні, він обминає говорити про сутички з совітською владою, яка, власне, дає найбільше приводів до найглибших сутичок цього ґатунку. З творів Косинки не видко, чи так сталося через цензурні умови СССР, чи наслідком більше сприятливого відношення автора до влади совітської, як до инших. А через те замовчування в читача залишається вражіння певної невиразносте думок Косинки.
Та так, як освітлюється питання в його образках, складається вражіння, що він занадто обмежує право держави. Здається навіть, що для нього немає різниці і в тім, яка держава або яке угруповання робить свої вимоги одиниці, а також і в тім, які ті вимоги, який їхній характер. В усіх оповіданнях його, що торкаються цього питання, співчуття своє
він неодмінно віддає одиниці, а держава чи угруповання виглядають насильниками. Так, в оповіданні «Мати» польське військо, що за тих часів було союзним українському, примушує в скрутну хвилину парубка, який їде через польський стан по лікаря до тяжко недужої матері, залишитися при війську та обслуговувати його фурою. Косинка разом з тим парубком гостро відчуває та протестує проти цього насильства і, як видко, не тому, що це чужеземна, а не своя держава примушує; Косинка однаково протестував би проти такого примусу, яка б держава його не вчинила. Правда, він висловлює з цього приводу, навіть з порушенням побутової правдивости, словами рядового селянського парубка докори полякам за історичні кривди українському народові, та це тільки додатковий, про більшу пишноту, доказ, якому і сам автор не надає важливого значіння. І дійсно, в міжнародніх відносинах зовсім не до речі згадувати про стару ворожнечу, особливо в випадках, подібних згаданому, коли колишній неприятель стає союзником. Отож з певністю можна сказати, що відношення Косинки до згаданої події не змінилися б, якби замість польського було і якесь инше військо.
А по суті в обставинах, коли ціла армія під загрозою, кожна армія зробила б так само. В обставинах бойової небезпеки найсумірніша влада не могла б ні з’ясовувати, ні вивіряти тих виключних особистих причин (хвороба матері), що примусила затриманого виїхати з дому, і вимогу поляків в цьому випадку не можна вважати надмірною. Та Косинка не тільки виправдує дезертирство парубка, а і те, що він вбиває жовніра, що наглядав за ним, і хотів вбити пораненого генерала, якого доручено йому було везти (не вбив тільки тому, що той вмер раніше).
Такий настрій був дуже розповсюджений в межах колишньої російської держави, яко наслідок відчужености народу від влади. За революційних часів, коли нічим не обмежене повсякчасне порушування різними владами прав одиниці природне викликає в людності невдоволення, цей настрій міг тільки збільшитися. Та на Україні самостійницький рух діяв в протилежному напрямі і принаймні серед національно свідомої частини людности захоплення ідеєю відбудови своєї держави до певної міри поборювало антидержавні настрої. Не в усіх, правда, старі протидержавні передсудження могли відразу винищитися, і вони виявлялися часом в формі ворохобні і неслухнянства і до своєї держави, та малися і люде, в яких ідея державної могутности викликала співчуття до скрайнього поширення прав влади без необхідного забезпечення прав окремих громадян.
Обидва напрямки доходили часом до скрайностей, підказаних почуттям, а не тверезим обміркованням, а в цих виключних обставинах, де розмір прав держави часто треба визначати по розміру необхідносте, потрібне особливе чуття для оцінки законности чи незаконносте
поступовання влади. Та, на жаль, наші люде часто ремствують на справедливі вимоги держави, а коряться, коли їхні права порушуються і неправно, і без потреби, бо не розуміють своїх обов’язків та прав відносно держави і не вміють ні обстоювати свої права, ні ретельно виконувати свої обов’язки.
Друге питання, до якого Косинка звертається в багатьох своїх оповіданнях, — це відношення селян до совітської влади та комунізму. Косинка — письменник молодий, а за короткий час його письменницької діяльности сталися великі зміни як у відношенні селянства до совітської влади, так у відношенні большевиків до селян, і зміни ці відбилися в творах Косинки. В оповіданнях його позначається зміна в настрої селян відносно большевиків, а заразом і зміна в відношенню самого автора до селян, що цим разом цілком зійшлося з большевиць-ким. В перших оповіданнях своїх він занотовує такі, наприклад, настрої в селянстві: «голий грабить, палить, хай грабить» (опов. «В хаті Штурми»), або «У такого можна красти, крадь... йому з пельки пре» (опов. «Постріл») і ставиться до цих настроїв з чисто большевицьким співчуттям. Але вже в оповіданні «Сходка» починає помічатися зміна його відношення до селян. В тому оповіданню розповідається, як совітська влада підсилює скволене вже співчуття до себе бідних селян поманюванням та пільгами та як бідний селянин аж тоді, і не без попереднього вагання, зголошує своє співчуття до неї: «Ні, наша стежка червона, ми за революцію», — коли його звільнили од податків, наваливши ввесь їх тягар на трохи тільки заможніших селян — «тих, що мають по три десятини». Авжеж, що большевики свідомо вжили цього підкуплювання бідноти, а проте їх таки не може тішити, що лише в такий спосіб добувають вони її прихильність, та й розуміють вони, що не зможуть довго туманити людей цими дрібними пільгами, коли заведений ними лад селянству шкодить. І в Косинки, як в інтелігента, покрученого комуністичними ідеями, нові настрої селян викликають до них невдоволення. В оповіданні «Сходка» воно відчувається вперше, але росте далі разом з тим, як вороже відношення селян до совітської влади загострюється. Селянство, зазнавши лихих наслідків большевицького ладу, висуває з-поміж себе повстанські «банди» для боротьби з совітською владою. В двох оповіданнях Косинка подає образки з повстанського руху. В оповіданні «Десять» селяни, впіймавши односельця-комуніста, б’ють його, «щоб вивіявся комунізм», в оповіданні «Темна ніч» — розстрілюють Другого. Роздражнення Косинки на селян в цих оповіданнях хоч і виразне, та ще стримане, остаточно вибухає в оповіданні «Голова Ході», де автор, так мовити, мотивує його, підкреслюючи, що саме обурює його в селянах. Селяни цього оповідання в Косинчиному змальованні не те Що хибно розуміють свої права та обов’язки, а просто ці розуміння їм
чужі, і саме питання права та обов’язку їх не обходить. Забравши землю, вони володіють нею і ладні за неї перегризти кожному карк, але їм непотрібне ніяке уґрунтування цього правом, їм досить, що мають на то силу. Ні за ким, окрім селян, не визнають вони навіть права на існування і вважають цінними тільки свої життя та роботу. Інтелігентській роботі не надають вони жадної вартости, а інтелігенція для них тільки зайва напасть, їм все здається, що інтелігенція — «п’ють, як п’явки». «Був царизм — (ми) робили, прийшов совет — робим, а пани як пливли шовками в городах — і по цей день пливуть», — перебільшують вони безмірно розкіш інтелігентського життя.
Так описує селян Косинка, але цікаво, що помічати селянські гріхи та судити селян він почав лише з тих часів, коли селяне заворогували з совітською владою. Хай в його перебільшеній характеристиці і маються деякі хиби, не чужі нашому селянству, от як надмірне переоцінення роботи та прав селянських і недооцінення розумової праці, то зовсім не вірно, начебто тільки надмірні вимоги селян підіймають їх проти большевиків. Справжньою, найголовнішою причиною ворожнечі селян проти совітської влади є заведений нею лад, що руйнує селянське життя, жорстокість та несовісність большевицького уряду, а разом з большевиками і непартійна інтелігенція, яка примушена служити на совітській службі та виконувати шкодливі та несовісні розпорядження уряду, тратить повагу в очах селянства. Нарешті самі большевики своєю постійною нагінкою та агітацією проти «буржуїв» прищеплюють селянам недовір’я до інтелігенції та нахил переоцінювати свої права.
Визнати цілковитий свій розбрат з усім селянством большевикам таки мулько, і вони запевняють і самих себе, і силкуються запевнити весь світ, що бідні селяни залишаються таки на їх боці, хоч життя все частіше та виразніше показує, що і селянська біднота все у більшому числі од них одкидається. З свого боку, і Косинка теж тішить себе цими большевицькими надіями і в оповіданні «За ворітьма» подає приклад прихильної до большевизму родини удови Марти. Безперечно, процес відчуження селянства од большевизму ще не дійшов до краю, і такі Марти ще трапляються по селах, хоч кількість їх все меншає. Та найголовнішу вагу має те, які ті люди на селі, що і досі тягнуться до большевизму та совітської влади? Косинку не випадає підозрівати у неприхильності до них, а його Марта та її діти в такій мірі перейняті лютістю до всіх у світі, що аж стає моторошно. Заможнього селянина, в якого малий Мартин хлопець пасе вівці, вони ненавидять, хоч напевне він забагатів не з визискування Мартиного хлопця. Так само ненавидять вони бабу Горпину, хіба тільки трохи багатшу за них, хоч з нею вже не мають жадних господарських стосунків. Недовір’я та лютість до усіх в такій мірі опанували цією родиною, що, читаючи листа од рідного брата (що
служить у війську), в якому той з співчуттям запитує, чи родичі не бідують, тринадцятилітній Мартин син з роздратованням каже: «Не люблю, коли так пише... Не пропадем, хай не радіють». В самого хлопця немає і краплі доброго почуття до людей, то і не може він повірити в такі почуття, хоч би і в рідного брата. Яке громадянство може збудуватися на таких настроях, яка суспільна робота можлива на ґрунті загальної взаємної ненависти? А такі почуття безнастанно прищеплюються українській людності і агітацією большевиків, і усім совітським ладом.
Косинка тримається відносно селянства та селянської господарки поглядів дуже близьких, якщо не цілком подібних до комуністичних. Цим стає він всупереч із своїми ж поглядами на взаємовідносини між державою та окремим громадянством, бо ґрунтовний комуністичний принцип щодо економічної діяльности громадян є обмеження прав і волі одиниці, і саме в тій сфері, де обмеження мусить бути найбільше обережним і має менше рації, бо економічна діяльність забирає в великої більшости людей найбільше часу і сил і є для них найбільшим інтересом. І тому обмеження в цій сфері відчуваються людьми сливе без перерви постійно і дуже гостро, а надмірне державне втручання ослаблює ініціятиву, понижує продуктивність і веде до занепаду економічного життя та загального збіднення.
1929,4.10
