Дорогий Євгене Харламповичу!
Пишу Вам з Праги. Доля накладає на нас лиха більше над наші сили. Вітя занедужав на туберкульоз в обох легенях, і всі лікарі визнають хворобу серьозною. Він лежить тепер в клініці. Може, можна буде виклопотати, щоб його на кошт Українського] Черв[оного] Хр[еста] устроїли в санаторій хоч тут, хоч, може, в Австрії, якщо буде визнано, що там клімат відповідніший. Треба зібрати відомости, які де в Австрії добрі санаторії з кліматом, більше відповідаючим гоєнню туберкульоза з добриї^ урядженням, харчуванням та доглядом, і в яких з їх є вільні місця і які умови. Треба знати також, чи можна буде для його та і для нас здобути туди візи і право пожити, якщо скажуть везти його туди. Будьте добрі, розпитайте, дознайте про те і напишіть. Пишіть на адресу: Tschehoslovakia, Praha Iedna N 34 a prof. W. Brunst для мене.
Простіть, що не можу писати більше. Напишіть за себе. Цілую Вас.
Ваш В. Леонтович 1922, 16 Травня.
Якщо можете, наготовте, будь ласка, щоб нам дали візи, якщо буде треба. [Надруковано перед зверненням.]
1922, 20 липня [Pod PleSi Nova Ves]
Дорогий Євгене Харламповичу!
Напишіть мені, дорогий Євгене Харламповичу, як Ваше здоров’я і як себе почуваєте? Я чув, що Вам зроблено операцію, і не можу ніде дознати, як Вам тепер. Я живу на селі коло санаторії, де лежить наш Вітя, і нікого не бачу. Був раз у Празі, але з тих, кого стрівав, ніхто за Вас нічого певного не знає, а до Левка заходив двічі і не застав його вдома.
За себе писати нічого. Нашому Віті роблять вприскування кальція. Коли роблять, температура 37,1-37,2. Коли припиняють, здіймається до 37,4 і часом зрідка вище. За 3 останні тижні він трохи збільшив ваги на 6 хунтів, але ренгден не показав ніяких змін у слабій частині легіня. Отже, хоч йому, може, трошки і покращало, але зовсім мало, а літо минає. Що ж буде в осені та зимою? Як не гарні тут лікарі і санаторія, але клімат, скільки розумію, недобрий. Ось і тепер початок Іюля цілий тиждень хмарно, дощі, холод, скажений вітер... Почуваю я себе так, як гірше не можна. Юлія Володимирівна], Вітя і Оля Вас дуже цілують і бажають Вам доброго здоров’я.
Обізвіться, дорогий Євгене Харламповичу, і напишіть Ви мені за себе. Міцно цілую Вас.
Ваш В. Леонтович