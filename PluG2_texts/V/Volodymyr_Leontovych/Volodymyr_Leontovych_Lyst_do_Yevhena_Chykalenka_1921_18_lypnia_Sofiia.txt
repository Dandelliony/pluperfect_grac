Дорогий мій друже, Євгене Харламповичу!
Не дає мені спокою думка, якби я міг сповістити Вітю, де ми і що з нами, принаймні де ми і що здорові. Він, знати, бідний дуже за нами
турбується, і боюся, як би не пустився по світах нас розшукувати, бо у дорозі ще гірше можна нарядитися на [витерто], як сидячи на місті.
Але немає ні способу ніякого подати йому звістку звідси та й боюсь робити те, щоб не спричинитися до яких неприємностей для його. Тому я хотів би, щоб той, через кого я передав би звістку, не мав з собою не тільки листа від мене, а навіть не дописував ніде ні імені, ні адреси Вітіної та щоб він не тільки не заходив сам до Віті, а й не бачився з ним ніде, хоч би і на стороні, а щоб передав йому нашу адресу через когось із знайомих, або хоч через Настасію Степанівну, або через Анну Марти-нівну Коваленко, які жили давніше на Олександрів [ській], 21а у підвальному поверсі.
Пишу Вам те все для того, що коли б Вам трапилася цілком певна нагода через цілком певну людину можливість переказати за нас Віті і то тільки в той спосіб (без записки), не бачачи його, а не інакше, то я був би Вам дуже-дуже за те вдячний, як же так неможливо, то краще і зовсім не переказувати. Отже, якщо трапиться Вам така нагода, зробіть се, спасибі Вам*.
Пишите Ви у останньому листі, що, певно, нам ще год десять достанеться поневірятися на чужині. Якщо се так, то я вже не діжду до повернення додому — не стане сил. Та я не можу думати, щоб безглуздя тяглося так довго. Щось мусить змінитися так чи інакше, бо економічне життя такого дивного експерименту не витрима. Тепер я з хутора переїздю знов до города. Кілька огородів, заснованих тут біженцями за поміччю Земськ[ого] Союза, засновують у Софії крамницю для продажу огородини. Мене обрано в число персоналу крамниці. Отже за кілька день буде вона одчинена, і випробую ще одного фаху. Умови такі: жалування моє іде в прибуток нашого кооператива. Кооператив сплачує мені на прожиток 1200 лев на місяць, і за мною залишається право на пай з прибутку нашого господарства. Але мені дуже б хотілося, щоб справа з цукроварнею вийшла та щоб мені переїхати до Польщі. Може, тоді можна було б і Вас перетягти туди. Пишіть, дорогий Євгене Харлампо-вичу, як живете Ви і инчі, що чуть? Міцно цілую вас. Низенько вклоняюся Юлії Миколаївні. Де Левко?
Ваш В. Леонтович
