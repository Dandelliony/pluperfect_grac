Відповідь на відповідь (П-ві Наріжному)
Так дуже гнівається пан Наріжний за мої уваги про публіцистику Л [ітературно]-Н[аукового] Вістника, гнівається і на «Тризуб», і на мене, що мені аж шкода його робиться, чисто тратить людина рівновагу.
Насамперед ганьбить він мій «метод» критики, докоряє, що я не переказую змісту статті О. В. «Дрібні замітки», не критикую її цілости, а лише «висмикую з неї чотири рядки» і на тих рядках спіраю мою характеристику. Але я розглядав одразу понад десять статей Вістника, «висмикнув» з них понад двадцять цитат, з яких більшість значно показніші для зробленої мною характеристики, і коли вони її стверджують, то навряд це можна пояснити необережністю у висловах авторів, а треба визнати мої уваги вірними, тим паче, що і ввесь зміст тих статтей це доводить.
«Дрібні замітки» О. В., як пише сам Наріжний, «говорять про виховання молоді». На цю тему я писати не збирався, писав про особливості публіцистики Вістника, то й не мав рації розглядати ту статтю зокрема та переважно перед иншими.
Не більше досконалим є і друге обвинувачення п. Наріжного, наче я безпідставно накидаю п. Донцову прихильність до деспотії героїв. Тішучися, мовби вже вловив мене, п. Наріжний посилається на статтю п. Донцова про американську демократію, в якій той висловлює хвалу американському демократичному ладу.
Але насамперед п. Наріжний не зрозумів моєї думки, що, пишучи про замилування Донцова в підлеглості загалу героям, я мав на увазі не
тільки державне упокорення, а всяке несвідоме та мимовільне упокорення керівникам, хоч би воно спіралося не на їхній владі, а на неосвідом-ленім захопленні їхніми особами або їхніми промовами, коли загал, роззявивши рота, йде за чужою думкою, не розуміючи її. Висловлювався ж я так тому, бо вважаю такий послух загалу дуже непевним ґрунтом для якого-будь ладу та дуже шкідливим для розвитку індивідуальносте.
Найголовніше, не я ж вписав в статті п. Донцова хвалу Мойсееві за те, що він «не любив випускати батога з рук» та инші не менше красномовні вирази, які я цитував в тій статті, що її критикує п. Наріжний і яких він чомусь не згадує, написав їх сам п. Донцов, і, певне, не хотів ними сказати нічого иншого, як те, що вони визначають. Нарешті ж, річ відома, що ні парламентаризм, ні участь людности через представництво в державних справах без відповідного виховання громадянства не гарантують не тільки меншість, а і більшість од деспотизму влади.
П[ан] Наріжний пише, що я визнаю за головну вину Вістника те, що «улюбленною його ідеєю є ідея великого значіння волі», а я писав: «Оскільки б мова йшла тільки про те, ще сильна воля видатної людини може мати на життя громадянства великий вплив, не можно було б такій думці заперечувати, але Вістник хоче сказати щось більшого, доводить, що значіння сильної волі в життю громадянства є єдино бажаним, а разом виключним». Отже цим разом не я не згадав з статті Вістника те, що можно було і не згадувати, а п. Наріжний викинув з моєї статті те, чого йому не хотілося згадувати.
Ще дивніше, чому образився п. Наріжний на мої слова, що публіцисти Вістника мало важать значіння розума. Нічим він не доводить, щоб я помилився і жадних спростовань з приводу наведених мною цитат з Вістника не робить, а тим часом в статті п. Донцова в тім-таки числі, де і «Відповідь» п. Наріжного, Донцов, згадавши чиєсь порівняння між європейцями та американцями, а саме: «дітям старої нації справи людські видаються складнішими, ніж навіть геніяльному сину Америки, який силкується все звести до формул коротких, ясних і рішучих... на жаль, таких формул нема», пише: «Можливо, що немає, але без таких коротких... формул неможлива жодна успішна акція» (?)... «в акції виграють сторонники отих рішучих формул, а не вівісектори...» (?) Отже тут п. Донцов знову повстає проти всебічного освітлювання питань, яке є завданням розуму.
Ще менше оправдання в п. Наріжного визнавати невірною мою увагу, що Вістник і до моралі ставиться вороже, і не тільки тому, що моїй увазі він нічим не заперечив, а і тому, що і сам п. Наріжний од самої згадки про мораль тратить рівновагу та в такій мірі лютиться, що з гніву слова йому не протовплюються, кидається він од одного гнівного
вислову до другого, жодного не кінчаючи, викида їх на папір без зв’язку та без перевірки. Тут в його все самий пафос гніву і жодних доказів: «Істинно так! Істинно і по яснополянському Талмуду» ... «співробітники Тризуба перевертають емігрантів на євнухів»... «вміють тільки побожно промовляти»... Чому Талмуду? Чому яснополянського? Хіба тільки і є ця єдина система моралі? Це зовсім недоречна думка, ніби мораль вимагає тільки пасивности. Там, де треба, вона так само вимагає активности, може в певних випадках (напр., на війні) вимагати і жорстоких вчинків. Але буде зовсім не однаково, чи зробить людина жорстокий вчинок з почуття обов’язку, чи з пристрасти, з люті, бо в першім випадку і міра, і кількість жорстокостів будуть значно менші та і громадянство не псуватиметься так, як під впливом жорстокостей з люті.
Особливо роздражнює п. Наріжного, що в статтях «Тризуба» часом подаються для ілюстрації думки вислови з Святого Письма. Цього п. Наріжний, яко моралегонитель та богоборець (це иноді сполучається), не гніваючись, стерпіти не може... А проте незрозуміло, чому випадає ілюструвати свою думку реченнями з латинських та грецьких письменників або і висловами народніх приказок, а не випадає зачитувати речення з Святого Письма? Тим, хто не визнає за ними релігійного авторитету, ніщо не заважає приймати їх як речення звичайних жидівських чи грецьких письменників або за вислови народньої мудрости Сходу. Це не змінить сенсу кожного з їх.
Ставлячись і сам до моралі неприхильно, здається, не мав би п. Наріжний для чого обороняти Вістник од моєї уваги, відповідніше було б йому доводити, що мої погляди на громадську вагу моралі та розуму помилкові, а погляди Вістника вірні. З того могла б статися цікава дискусія. Але од такої теми п. Наріжний ухиляється, а громичить на мене за посвідчення факту. Не познає тобто себе людина у дзеркалі?
1930,ч. 36
