VIS MAJOR
Похмурий октябрський день. Небо неосяйне, сіре, насуплене; земля знесилена, змарніла, безнадійна, — мов осторонялися одно одного, як ті два зовсім чужих подорожніх, яким довелося їхати разом, в яких у кожного є своє лихо, своя нудьга і кожного дратує присутність стороннього.
Степ, подекуди вкритий стоптаною перетрюхшою стернею, втиканий деркачами обшарпаного вітрами бур’яну, подекуди поораний довгастими картками, наче вгортався у витерту та витріпану руду свиту з чорними латами й дірами та корчився з холоду. На йому зрідка стирчить обвіяна вітрами постать худобини або сунеться селянський плуг.
Зимний вітер рвався зі сходу, шарпав бур’янами та гіллям молоденьких садків, які манячили біля розкиданих подекуди по степу хуторців, знати, недавно тут оселених. Хати втушкувалися, забилися між стіжків та повіток, наче врилися, ховаючись од холоду, в сірі солом’яні купи.
Вузькою степовою доріжкою парокінь колясою їхало два немолодих пана, один год сорока з гаком, другий років на десять старіший. Це були директори акціонерного товариства, що недалеко звідси почало будувати цієї осені завод. Донедавна хазяйнували вони кожен у своєму маєтку, як звичайно хазяйнують середньої заможности пани-землевлас-ники, чужі всякому комерційному життю, віддаючи вільний час, якого мали багато, земським справам. Але після завірюхи 1905 року надумали частину свого майна перевести з земельної власности на промисловість і заснували акціонерне товариство. Це діло і з’єднало їх ближче між собою.
За яких шість-сім верстов від степів, де вони зараз їхали, серед голого степу працювали тепер сотні робітників, зростали будинки заводу, здіймався вгору високий заводський димар, туди і звідти, мов якийсь
велетенський табір, одна за одною тяглися валки хур, а життя кипіло, наче в кольоровий день на ярмарку.
І зараз вони теж їхали по якихсь справах свого предприємства.
Мовчалося. Невесело виглядав степ і гнітив настрій. Подорожні заглибилися в свої думки, що вставали холодні, виразні, мов виточені, та промовляли щось сумне та жорстоке. Десь верстов за дві сунувсь по насипу довгий грузовий поїзд. Сиві кубла пару та диму тріпалися в повітрі понад низкою вагонів, напівховаючи їх з очей; звідти чулися брязкіт і торохкотіння заліза, а поїзд виглядав мов якийсь велетенський змій, що звивався, плазуючи степом.
Раптом з металевого горла паровоза, ріжучи повітря, розляглося по степу ревіння.
Старший подорожній невдоволено повернувся:
— Знаєте, Василю Даниловичу, — звернувсь він до товариша, — згадував я оце, які гарні були ці степи колись! Виходив і виїздив я їх в молоді годи з рушницею скрізь... О, це була краса! Вільний простір, степ нео-раний, вкритий тирсою та квітками, безліч звіря та птаства на йому... Цілі табуни дрохв, а тепер якийсь нещасний, виснажений вигляд і пустка...
—	Неораними цих степів я вже не зазнаю: в ті часи, які пам’ятаю, цілини тут зоставалися невеликі клаптики, та малим я був на Катерино-славщині і пам’ятаю, як уперше повезли мене в степ. Від Донця дорога чотири верстви здіймалася вгору помалу. Несподівано ми над’їхали над стрімке узбіччя широкого роздолу. Другий берег його здіймався спухово і перед очима розляглася площа в дві тисячі десятин — килим у дві тисячі десятин, білий, блискучий, як шовк, від шовкової трави, затканий різноколірними квітками, а по йому, наче коші квіток розкидані, купи кислиць та дикого персика, рясно всипані ніжними білими та рожевими квітками... Коли я глянув униз, мене обхопили безмежні радощі, потреба зробити щось надзвичайне, і я, не думаючи, навіщо, та, мабуть, і не розуміючи, що роблю, ліг на край стрімкого узгір’я і покотився вниз... Гарні були катеринославські степи і восени, половіли на десятки верстов, наче мінячись на блідому осінньому сонці, по їх розлізлися шматки шпанки, бовваніли подекуди темні скирти сіна...
—	Ну що ж? Те, що бачите, нагадує вам те, про що згадуєте? — з роз-дроченням спитав Сергій Дмитрович (так звали старшого подорожнього). — Люди нищать усе, занапастили і степ, і його красу, пустили бігати тут те страшидло, що ось зараз так гарно ревло, порозлазилися по всьому степу з своїми смітниками та винищили усе інше створіння...
Василь Данилович споважнів і нашорошився. В розмові зазначилися теоретичні питання, і хоч у цю хвилю і йому мило пригадувавсь давній степ і чогось було жаль за ним, та коли здіймалися теоретичні питання, Василь Данилович не міг коритися настроєві. Сам відчував, як почуття йому пригасають, марніють, десь ховаються, розум робиться холодний та сторожкий і спокійно сплітає думки та висновки.
—	Що ми з вами любуємо красу давніх степів, це лиш естетичні почування, цілком зрозумілі, бо ж естетика наша зростає на ґрунті минулого... Та в тому, що кажете, є багацько іншого: і охотницька туга за дрохвами і народницькі мрії з неохотою до пари та електричности, і старосвітська журба за спокоєм та безжурністю давніх часів з досадою на складність сучасного життя та на гущину людности...
—	А хіба ж це неправда, що гущина людности є справжня напасть?! Не що ж, як вона, примушує людей видирати одно одному шматки з рота, силує заводити пару та електричність, а з їми разом банки, біржі, колоніальну політику, розкоші і босяцтво та й багато іншого лиха. Отже, за право необмежено плодитися люди накладають на себе залізне ярмо промисловости та капіталізму, віддаючи давнє щасливе і безжурне життя за цю «сочевичну юшку»! А нарешті, мені таки шкода і дрохв! Не їх самих, ви це розумієте, а усіх тих гарних численних порід тварин та рослин, що їх людина винищує!..
—	Але ж і за тих давніх щасливих часів, не вважаючи на простір, люди почували, що їм тісно і таки лізли, часом за тисячі верстов, грабувати, чого їм хотілося, в сусід...
—	Правда, але ж тоді билися сотки, може тисячі, не мільйони, як зараз, за торговельні інтереси, та й билися шаблюками, а не сучасними страшними приладдями...
—	Проте й тоді відбулося велике переселення народів. Це на очах історії, а поза її очами скільки їх було, скільки разів усі народи землі перегонилися з місця на місце, скільки їх згинуло? А скільки б не було недоброго в капіталістичному ладі, він зате здіймає вгору геній людський. Саме за його наука, як ніколи, йде вгору, а найголовніше саме він поширює ідеї в народі й робить їх здобутком усіх...
—	А на мене цей розвиток людського генія, що витворює капіталістичний лад, не вартий нічого! На чому ґрунтується світогляд нашого часу? Тільки на праві сили та на жадобі заволодіння... Ніколи не на добрих почуттях і не на справедливости! Навіть соціялізм, якому личило б, здається, опертися на справедливости, згадує про неї тільки для одчіпного, а вірує й покладається на саму силу! Про що він дбає? Тільки про збільшення матеріяльних здобутків. До яких почуттів промовляє? До бажання жити економічно краще. Які поривання розбуджує? Жадобу та заздрість! І це ж соціялізм — найкращий витвір капіталістичного ладу. Справді, цей лад є якоюсь руїною людської душі, що спустошує в їй усе, що є кращого!..
Василь Данилович ледве помітно осміхнувся.
—	Ні, сьогодні ви не згодитеся зо мною, бо занадто перенялися хвильовими вражіннями і тим настроєм, що вони викликають, але завтра
ви й самі так не думатимете. Нам з вами таки й не можна нападатися на капіталізм, бо ми ж докладаємо рук до заведення тут промисловости, себто промітаємо стежку капіталізмові. Тільки, далебі, я не чуюся в тім ВИННИ1М перед людьми, бо діло, яке ми будуємо, збільшить людські заробітки, а тутешнім людям це дуже потрібно, бо заробітки в нашому кутку прямо злиденні...
—	Так! Через те, що люди множаться, їм робиться тісно жити попереду з мисливства, потім з скотарства, нарешті і з хліборобства, і вони мусять прийти до промисловости. Це vis major, яка жене в цей куток вас, мене, ввесь народ. Та чи добре ж це? Певно, ні, бо прийшовши до промисловости, люди починають зрікатися того, що й приневолило їх до неї, зрікаються права плодитися. І от я знаю, що для цього люду, який живе тут, ця vis major зробила вже неминучим промислове життя, та сам я не хочу їй коритися! Для цього люду, якому це треба, я й допомагаю вам ставити завод, та як тільки направлю діло, піду од вас, і не од вас тільки, а зовсім звідси. Десь на Кубань, чи краще за Урал, де менше того, що зветься прогресом.
—	Ні, ви не підете, дорогий Сергію Дмитровичу, — лагідно спинив його Василь Данилович. — Не підете, бо й не зможете жити тим життям, яке здається вам зараз таке принадне. Сила vis major дужча, ніж вам здається, вона нікого не випускає з-під своєї кормиги, панує і над вами. Вона вже перетворила і вас, і якби ви пішли звідси, вас замордує туга за тим, чого ви зараз зрікаєтесь. Вам буде жаль тоді не за степами вже, а за зламаною, як крига в повінь, площею дахів великого города і за життям того городу... Людям усе минуле миле, бо лихе, що пережилося, забулося; сучасне ненависне, бо його треба терпіти, а будуче страшне, бо коли йде щось нове, воно відразу ступає тяжко і робить боляче тим, кого стріне. Та vis major таки примушує людей йти до нового. Не зважати на неї, змагатися з нею людина не в силі. Люди можуть лиш приладнати себе до неї, а її до своєї мети і тим шляхом таки підуть колись до кращого і справедливішого життя!
