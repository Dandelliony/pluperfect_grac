Дорогий мій Євгене Харламповичу!
Одержавши Вашу одкритку, хотів був писати Вам, та був стурбований звісткою, що в Вас після того, як Ви вже вийшли з госпіталю, розійшлися шви. Які саме, де, оскільки це небезпечно, ніде не можна було про се допитатися і рішив написати Вам, поки Вам не зробиться краще, щоб і не клопотати, і не турбовати Вас, бо Вам як слабому було не до листування.
Почувши тепер, що Вам знов стало краще, дуже прохаю Вас, напишіть про себе, що з Вами було і як Ви почуваєте себе зараз? Тут збираються спорядити курси для чехів-хліборобів, які згодом хотять працювати на Україні. Між інчим, питали мене, чи не пораджу я кого на лектора по садівництву та городництву. Я порадив Вас, то, може, до Вас звернуться з сією пропозицією. Якщо се буде, будь ласка, не відмовтесь, а приїздіть (лекції будуть платні), то дасть Бог побачимося.
Сюди в початку Марця збирається приїхати С[аша] Шульгин. Його закликано тут на професора. А пан Винниченко, кажуть, нещодавно приїздив сюди і здіймав чарку за радянську республіку, а наші Ср-чики його підтримали. Ну та й синки в нашої Неньки-України, і яких «гадюченят» вітали ми з Вами колись, мов щось путнє.
Як же Ви живете? Ви все пишете коротенькі одкритки, і я так і не знаю про Ваше життя, але, як дасть Бог, Ви зовсім видужаєте, мусіте написати мені про себе досконаліше. Наближається весна, а, може, через те знов все частіше чути сподіванки на краще в сьому році, а найпізніше в будучому і, хоч я було вже зовсім зневірився, а мимоволі прокидаються часом надії, і починаю заглядати на небо, чи не продирається десь хоч крадькома з-за хмар сонце?..
Справді, часом переказують і подають такі відомосте, що як їх почуєш, то не можна думати, щоб так могло тривати довго, і здається, що тут вже ніяка чарка не поможе, хоч би її і Винниченко пив.
Міцно цілую Вас і ручку Юлії Миколаївні.
Ваш В. Леонтович