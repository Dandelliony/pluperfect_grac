Дорогий Євгене Харламповичу!
Слава ж Богу, що Ви почуваєте себе добре і що шви у Вас не розходилися та не доводилося Вам вдруге лягати до шпиталю. А щодо Ваших сумнівів та безнадійносте надалі, то аби б тільки большевиків не було, то буде вже багато краще, і там для нас буде в кожнім разі краще, як тут.
Попервах вимоги в мене (не знаю, як у Вас) вже значно зменчили-ся. Тепер я не сподіваюсь ні на що особливо добре, аби хоч трохи краще, аби бути в своїй землі та не заглядати в чужі руки, а там який лад буде і яка держава, то, яка б не була, все краще, як большевицька.
Щодо панування добродіїв Шаповалів, Винниченок та Грушевських, се вже не страшне — їм тепер навряд чи й потикатися додому можна буде — пануватиме тепер чи на Вкраїні, чи в Росії, а куркуль, бо коли босяки переконалися, що од всіх грабунків немає їм користи, а лише лихо, то зневірилися у соціалізмі, то їм до державного ладу всяка цікавість зникне — думатимуть більше про те, як би од куркуля заробити (хоч би і за голос) та йому догодити. Ну, а куркуль вважатиме і надалі, то для його державний лад матиме ще цікавість, — отже, він керуватиме селом, а за селом і державою. Наведе він лад, може, і крутий, та мені вже се байдуже!
Щодо «Всеросійської», то вона не цілком виключена, але такою, як була вона, воскреснути не зможе: одно, що хоч федерацію або хоч автономію дадуть, а друге, і в парламенті всеросійському] тепер український] клюб буде мати таку силу, що дратувати його не випадатиме — інакше він усі справи загальмує. От Вам і в сім, гіршим випадку таки умови для культурної роботи будуть — кращі, як були колись. Краще
і через те, що лад буде инчий і через те, що свої Винниченки не псуватимуть культурної праці соціалістичними брехнями.
Про Вітю мені і часто пишуть, але якось недосконало. Слава Богу, йому трохи краще, так каже лікар, що його лікує, і вже тижнів два-три тому дозволив йому сидіти годин зо дві на день (а не ввесь час лежати), але температура в його таки щодня здіймається до 37,3.
Тепер у квітні, каже лікар, у Мер[а]ні зробиться так душно, що для слабого се не корисно, і радить їхати вище в гори. Але тутешні лікарі, і в тім числі Піснячевський, вважали, що високо в горах спеціально для Віктора — не добре. Отже, ще не знаю, раджуся про се, але думаю, що доведеться їхати не в гори, а кудись переїхати в инчу країну з більше помірним кліматом. Але з досвіду переїзду до Мерану видко, що далека подорож і раптова зміна клімату дуже шкодять Вікторові — через те найкраще, на мою думку, було б йому переїхати поки що десь на Австрію — але потрібні візи. Ви пишете (Левко нічого мені не переказував), щоб я взяв чеський, а Юл [ія] В[олодимирівна] і Віктор — італійські паспорти, і тоді легко дістанемо візи на в’їзд. Але паспорти і річний, і навіть закордонний чеський і я, і Юл. В., і Віктор, як він виїздив звідси, ми мали, а візу нам дали тільки на переїзд на 5 день, і інакшої давати не схотіли. Отже, се паспорти так не помагають, пишеться у законі одно, а робиться інакше, і без протекції таки ми нічого не дістанемо. Се одно, друге, чи, маючи чеські пасп[орти], треба Юл. В. і Віктору добувати італійські? В Італії вони не сталі, а тимчасові мешканці і живуть на основі чеського пасп[орта]. Здобути італійський пас[порт] їм тяжко, бо Віктор лежить, Юл. Вол. коло його, нікуди не виїздить та і ні мови жодної не знає, а й клопотатися про такі справи не вміє.
Будь ласка, Євгене Харламповичу, хоч я і обрид Вам, 1) довідайтеся, будь ласка, чи можна клопотати Юл. В. і Віктору про в’їзд в Австрію на основі не італійського], а чеських паспортів (з Італії) і 2) таки якщо можна, зробіть і їм, і мені протекцію, бо щоб там в законі не писалося, а без протекції нічого не зробимо. Тільки одпишіть, будь ласка, скоріше, бо на усі клопоти піде багато часу, а квітень не за горами.
Даремно Ви зрікаєтеся лекції викладати. І взагалі агрономія не є такою хитрою наукою, де вже тільки спеціалісти чогось варті — а я певен, що Ви і читали більше, і на ділі доходили надто більше, як дуже багато так званих фахівців. А тут же лекції викладатимуться не студентам,
 з яких треба зродити фахівців з теоретичним уґрунтованням їх знаття, а хліборобам, хоч чеським, хоч українським, яким треба насамперед дати практичні поради і викласти трохи теорії (аби не поводилися сліпуючи) так просто і виразно, як в рот покласти, а на те кращого митця од Вас не зіскати.
Взагалі Ви Вашою одмовою та її мотивіровкою — даруйте мені — нагадали мені Тараса Бульбу, що зрікався знаття латини, а і сам, клятий старий, добре знав, що знає ту латину та і зрозуміти се таки дав, щось по-латинському вкинувши.
Отже, дорогий Євгене Харламповичу, покиньте Ви се і не зрікайтесь сіх лекцій, а приїздіть таки до нас — то побачимося, а користи од Ваших лекцій люде матимуть, певно, більше, яко од лекцій наших фа-ховців.
І не думайте мотивувати Вашу одмову, одмовлятися тим, що Ви сього діла не знаєте. Ви мене сім підсадите, чехи скажуть, що я Вас по-приятельству радив, а сьому не буде правди, бо я певен, що Ви таки досконало знаєте.
Майте ще на увазі, що як Ви, так і всі ми будемо в такій мірі «невинність соблюдати», то усякі Мицюки і инчі полуграмотні професори з С-ровських полуміністрів позаймають усі виклади і сіятимуть свою отруту, а се вже буде нам гріх.
Питаєте Ви за Петра Вас. Петровського. З великим жалем мушу повідомити Вас, що він помер. Мусів він виїхати з Києва, жив в себе на хуторі, трохи хазяйнував, а трохи лікував селян, десь заразився сипним тіфом. Тіф ще якось переміг, але після тіфу зробився в його менінгіт, від якого він у муках великих помер. Смерть його — велика втрата для мене, і Київ без його втратив половину своєї принадности.
Оце спромігся і сіми днями послав М[арії] М[иколаївні] (жінці Костянтина] М [иколайовича]) посилку з наказу теті, хоч чув од жінки Ів fa-на] М[иколайови]ча, що М.М. сама винна в тім, що бідує, бо має камінці, яких не хоче спродувати.
Про Павла М[иколайови]ча місяців зо три тому мав відомости, що він жив в Єкатеринославі, десь служить чи за істопника, чи що — розуміється, бідує. Йому авжеж треба послати посилку, і як буде змога, то пошлю, а поки що і писати йому без того не зважуюся.
Пишіть, дорогий Євгене Харламповичу, швидче. Міцно цілую Вас і ручки Юлії Миколаєвні.
Ваш В. Леонтович
