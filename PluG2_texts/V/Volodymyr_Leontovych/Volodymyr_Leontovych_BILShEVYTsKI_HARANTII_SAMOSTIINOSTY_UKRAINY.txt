БІЛЬШЕВИЦЬКІ «ГАРАНТІЇ» САМОСТІЙНОСТЕ УКРАЇНИ Спомин з часів українського державного будівництва
З початком революції 1917 р. був я заскочений несподіваною різкою зміною відношення до мене значної частини київського українського громадянства. Серед молоді, з якою, правда, я і раніше мав мало зв’язків, помічав я вороже до себе відношення, а й серед людей старшого віку, з якими до того часу ми приятелювали і працювали на українській ниві спільно, раптом можна було відчути відчуженість та холодність до мене, а дехто з них так і просто виминав зустрічі зі мною, причому закривано переді мною те, що діється в українських колах. Навіть якщо і вітали вони мене з зовнішньою повагою, видко було, що ставляться до мене як до людини, вже засудженої... на громадську ліквідацію. Ясно, що це все знеохочувало мене до громадської праці та й позбавляло можливосте щось робити.
Впрочім, сталося так не тільки зі мною самим. Я поділяв долю ще з деким зі старшого покоління українців, яких ще напередодні революції визнавано заслуженими громадянами, а яких з початком революції ніби відразу виключено і пересунено в опінії у т. зв. одставку.
Сталося це наслідком того, що легка перемога над старою владою витворила у нашому наддніпрянському суспільстві оманне вражіння непереможної своєї сили, переконання, що українська суспільність в силі досягти усього, чого б не забажала, і так само може перебороти соціо-льогічні закони розвитку громадянства, як і закони 1-го тому російської імперії.
Радикальні елементи нашого суспільства, йдучи в цьому слідом за російськими, завжди в своїх програмах, як і в своїй критиці старого ладу, спиралися тільки на своє, своєрідне розуміння справедливости. Вони ніколи не спинялися над оцінкою цих своїх програм з погляду законів історичного розвитку та дійсної можливосте, не призадумува-лися над цим, щоби, переводячи їх в життя, не викликати рівночасно в суспільстві таких потрясінь, які у своїх наслідках могли б стати погубні, гірші від хиб старого ладу, як це, втім, пізніше і сталося через перемогу большевиків.
Це було саме причиною, що світогляд більшосте нашої наддніпрянської інтелігенції завжди був закрашений соціялістичним мрійництвом, і що після перемоги над старою владою — під вражінням безмежносте можливих досягнень — сливе усі програми інтелігентських партій прибрали соціялістичний характер.
Під впливом такої віддавна веденої інтелігентської агітації серед українських народніх мас, ці маси зустріли розвал царату не самостійницьким відрухом, а домаганнями здебільше економічного, шкурного характеру на соціялістичному підкладі.
Поруч з таким напрямком настроїв українського громадянства йшла зміна в складі чільних проводирів громадського руху. На поверхню життя випливало багато нових людей скрайніх лівих напрямків, між якими було багато і таких, що до революції навіть не цікавилися українською справою і для неї не працювали. Ясно, що серед таких умовин ті з-поміж старих діячів, які хотіли співпрацювати у державному будівництві, мусіли пристроюватися, прихилятися до лівих напрямків, а були і такі, що, піддаючися загальному настрою, і дійсно полівішали.
