III, 52462
Дорогий Петре Январовичу!
Дуже-дуже Вам дякую за надсилку статті Вол[одимира] В[ікторови]-ча і за ту милу щирість, з якою Ви взялися допомогти мені. Велике Вам спасибі! Будь ласка, напишіть, скільки Ви потратили на переписчика, щоб я міг звернути Вам видатки.
А все ж таки мені чомусь здається (або, може, мені так хочеться), що стаття «Одному з-енко» таки була, але тепер я, дякуючи Вам, легко знайду її, якщо вона була. Бо, коли була, то була в дуже близькім часі од тієї, що Ви прислали, бо стосується до тієї ж полеміки з К-ком, і, як мені здається, була другою і останньою йому відповіддю. А дякуючи надісланій Вами статті я тепер знаю, в якому році могла бути, якщо була, і стаття «Одному з-енко». Я написав се все Є.А. Ганейзеру, який впоряджає видання творів В[олодими]ра В[ікторови]ча, а також запитав його, чи має він сю статтю, що, спасибі Вам, надіслали. Відповіді ще не маю.
Не був довго у Києві і не можу Вам з певністю повідомити, чим закінчилася справа з публічними засіданнями Наук[ового] Товариства]. Знаю, що щось обіцяли, але що тим часом публічних засідань зараз не відбувається, може, і через те, що Мих[айло] Сергійович] виїхав.
На Клуб гостра погінка, не дають впоряджати ні концертів, ні подорожі до Тарасової могили. Мабуть, мусітиме загинути через брак грошей. Другий том моїх оповідань почнеться друкуватися в осені.
Дуже шкода мені, що приїдете до Києва тільки в червні, бо вже не буду тоді тут, хіба, може, припадком під’їду, то побачимося, а може б, Ви були ласкаві заглянути до мене в Оріхівщину.
Ваш В. Леонтович
1914 р. мая 20