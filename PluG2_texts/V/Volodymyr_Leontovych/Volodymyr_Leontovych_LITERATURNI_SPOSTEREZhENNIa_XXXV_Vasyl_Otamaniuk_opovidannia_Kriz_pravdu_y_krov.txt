XXXV
Василь Отаманюк. Оповідання «Крізь кривду й кров»
Белетристика совітських письменників за останніх років стає дедалі все менше подібною до справжньої белетристики, все частіше їхні, ніби белетристичні, твори набирають прикмет агітаційних брошюрок, а то й мітингових большевицьких промов. На таку літературу тільки й мається попит з боку єдиного видавця, а разом і єдиного необмеженого володаря совітських так званих республік — совітської влади. Її примусові завдання письменникам писати тільки те й так, як наказує влада, і тільки для підтримання «соціялістичного будівництва» і є причиною такого занепаду справжньої творчости на Наддніпрянщині. Писати так без певної дубовости психики — тяжко, а через те багато обдарованих письменників, що були з’явилися на Україні, пишуть тепер мало, або й зовсім покинули літературу.
Якщо й раніше в творах великої більшосте совітських письменників було багато тенденційносте, все ж таки тоді вони обірали для ілюстрації своїх думок такі події та факти, які в житті могли траплятися, за
які можна було сказати: «Може, буває й таке». Новіші совітські белетристи про це не дбають і, коли їм треба, розповідають таке, чого, як усі знають, на совітських землях не буває і бути не може.
У давніших большевицьких письменників була хоч певність, якщо не в перемозі большевизму, так в тому, що їм поведеться випхнути инших з кращого становища, а самім сісти на їхнє місце; у новіших вже ні в чому ні певности, ні віри немає. Вони свідомо брешуть, завіряючи читачів у своїй силі, щоб хоч на час ще затримати за собою те, що видрали або, може, зможуть ще видрати в когось. їхні оповідання нещирі, неправдиві, не нагадують дійсности, а через те справляють в такій мірі бліде вражіння, що, скінчивши читати, хоч би і невеликий томик, читачеві тяжко згадати й переказати зміст перечитаних річей. Залишається тільки гостре та огидне вражіння пекельної люти і ненависти, якими ті твори пересичені, і вражіння світової небезпеки від маніякальних ідей авторів.
Оцінювати такі книжки з погляду художнього, як белетристику, просто не можна. Вони цікаві лише для характеристики большевиць-кого ладу та літературних звичаїв у совітів, занепаду морального рівня в письменстві. Вельми яскравим зразком белетристики того ґатунку є збірник оповідань Василя Отаманюка «Крізь кривду й кров», видання вид-ва «Література й Мистецтво» 1932 р. Харків-Київ.
В зазначеному відношенню цей автор побиває рекорд і є між новішими українськими совітськими письменниками «primus inter pares». Такого нахабного, безсоромного перекручування фактів, такої, не зморгнувши очима, брехні, як в Отаманюка, і в їхніх творах не завжди можна надибувати, і то брехні з цілковитою свідомістю своєї неправди, відносно якої немає і найменшої можливосте припустити, що автор каже неправду помиляючися.
Щоб з тими непевними способами привернути на свій бік читача, Отаманюк мусить його оглушити, затуркати, не дати йому одуматися, розглянутися і тому береться до своєї агітації напролом. Вже на першій та другій сторінках його збірника (оповідання «Ластівки») ми читаємо про «радість творчости нового (себто совітського) життя» (с. 1), про «переможний клич» робітників при будові заводу «за планом п’ятирічки» (с. 2) — тієї п’ятирічки, що вже з соромом завалилася, тих робітників, що розбігаються з примусових робіт або вмірають там з голоду. Україну він нахабно іменує «вільною». «Я на вільній Україні» (с. 5). «Як швидко летить час у нас, у вирі творчої праці соціял істинних республік... ...як повільно він має тягтися нашим братом у капіталістичних країнах» (с. 5), висловлює бажання, щоб і «там стала радянська влада» (с. 5).
Це для початку, так мовити, передмова. Далі він буде завіряти, ніби «біднота (на Наддніпрянщині) зрозуміла, що тільки через комуну шлях її до кращого життя» (с. 206), ніби усі селяне, яких в дійсності згонили до колгоспів примусом, одночасно грабуючи усе їхнє майно, йшли до тих колгоспів радо і своєю охотою. Буде розказувати про «радісні вогні комуни» (с. 192), завіряти, що «щасливі ті, хто живуть в наші дні перебудови» (с. 226), ніби усі селяне люблять совітську владу та вірять їй. «Як уже наша влада за це взялася, то добра ж вона нам хоче, а не зла» (с. 236) і видаватиме мрійне захоплення: «О, моя соціялістична Україно, нарешті наспів час справжнього твого відродження. Ну як не вірити, як не любити ту владу, що веде трудящих до добробуту, до кращого життя» (с. 194). І пише він це у тому таки 1932 році, коли совітська влада довела Україну до нечуваного голоду і то вдруге вже на протязі якихось десяти років.
Так само дарма що відомості про те, як масами тікають за кордон з совітів люде і про те, як тих нещасних утікачів сотками розстрілюють прикордонні совітські сторожі, розійшлися вже по цілому світі, Отама-нюк завіряє, що то з Галичини тікають люде до СССР та начебто, коли на Україні трудящий народ святкує і з музикою та з червоними прапорами йде довгим походом, на галицькім боці український селянин та робітник слізавими очима слідкує за своїм вільним братом (с. 64).
Не можна поняти віри, щоб у совітів був хоч один такий дурень, який би, на свої очі бачучи тамошнє життя, міг би по щирості його вихваляти. Це був би хіба той «уманський дурень», що з чужого воза бере та на свій кладе.
За такою агітацією Отаманюк може рахувати тільки на неосвідом-леність про совітський лад та життя мешканців инших держав, та й то тих темніших, що не читають газет чи не вміють їх розуміти, або тих покривджених та невдоволених своїм життям вдома, що теж не завжди буває добрим, які в обуренні не хотять вірити ніяким доказам та посвідченням, що життя совітських підданих без порівняння гірше та тяжче від їхнього.
Дійсно, не на вплив серед совітських селян та робітників і рахує Отаманюк, не для них і пише, а взяв на себе доручення совітського уряду агітувати серед мешканців капіталістичних держав і насамперед у Галичині, звідки, як можна вгадувати на основі його писань, він сам вийшов.
Большевики, затуманивши в свій час агітацією та спокусами людність колишньої російської держави, забрали її у свої лапи і так знищили, що мало вже що можуть з неї здерти. Тим дуже намагаються вони тепер живиться у той-таки спосіб з інших країн, найкраще б воліли з цілого світу. Це є справжнє джерело їхнього прозелітизму, і Ота-
манюк є, так мовити, агент совітської влади на ґрунті міжнародніх відносин. З цим завданням він і не криється. На с. 244 читаємо в його: «Радісно, що наші успіхи (?) в соціялістичному будівництві прискорюють всесвітню класову революцію... скрізь».
Для досягнення своєї мети Отаманюк намагається, по-перше, прищепити галичанам погляд на большевиків, ніби на їхніх заступників: «ніде немає нікого, щоб заступитися за бідний, трудящий народ Захід ньої України... а як є захисники на Радянській Україні, то їм далеко та вони самі оточені кільцем буржуазних держав, що раді б їх знищити» (с. 94), по-друге — роз’ятрити класову ненависть, заздрість та бажання грабувати чуже. Вживає він для того різних способів: агітаційних уступів од автора, найогиднішої лайки, несмачного шкилення, нарешті наділяє тою ненавистю своїх дієвих осіб у надзвичайно прибільшеному проти дійсности розмірі, щоб заразити їхніми почуттями читачів. Про свого Івана з оповідання «Біскуп, корови і Пілсудський» він пише, наприклад: «Коли йому доводилося мати справу з панами, його охоплювали дика лють і він уговтував себе, щоб не плюнути тій харі в очі або не заїхати у вилиці» (с. 116). Прямує він до своєї мети настирливо на кожній сторінці свого збірника, сповняє ввесь збірник тільки цим, аж у йому не лишається місця ні на яку иншу думку, ні на яке инше почуття.
Ненависть ту він сіє не тільки на панів, а й на куркулів (на Наддніпрянщині), наприклад, у оповіданні «По дорозі до комуни»; особливу лють має до духовенства і до самої релігії, подаючи, наприклад, у оповіданні «А революція йде» огидний та навряд чи правдивий образок, як селяни палять на площі ікони і святі книжки, несмачно глузуючи з священиків, і своїх, і чужих, і з церковних відправ, напр., у згаданому оповіданні «Біскуп і т. д.» у його біскуп, недобачаючи, приймає мотання корови хвостом за знаменування жінки хрестом (с. 109). Церковні відправи він іменує «нудною комедією служителів божих» (с. 105) і, нарешті, підсувається до селян з такою малоприхованою порадою: «Хто втратив усяку надію на правду і справедливість, ішов її сам шукати в лісі. Там залишалася ще дрібка волі для безправного селянства» (с. 97).
Таке піклування Отаманюка за селян та робітників капіталістичних держав і такі їм поради є, очевидячки, юдиною роботою, розрахованою на те, щоб, викликавши в тих краях внутрішню ворохобню, ограбувати там усі верстви, в тому числі і селян, і робітників і, захопивши там владу, ще й обернути їх, як те зроблено в СССР, навіть не в кріпаків, а в рабів. Та ще й зробити їм те лихо їхніми власними руками, завівши людей обітницями. Для Отаманюка це в додачу є ще й каїнове діло, бо він працює в тому напрямі насамперед проти своїх земляків, яким загроза большевицької перемоги є особливо небезпечною.
28’
А роблючи свою зрадницьку роботу, на які сантименти пускається він! Так, свою книжку починає він таким розніженим уступом: «Сьо-годня прилетіли ластівки, шукали своє осиротіле гніздо. Рідні місця покинутої батьківщини таять в собі невідомий чар для своїх розсіяних світом дітей. Ластівки й сонце, і покинуте гніздо, як вони стривожили моє серце сьогодня» (с.1). «Мій листовий архів, це кладовище днів і переживань, це урна тихого смутку і спогадів. Її душа, як ніжна арфа, готова грати кожної хвилини» (с. 7). «Ластівки, любі мої, що за горе з вами трапилося? Ластівки припадали до вітрини білими грудьми, скаржилися жалісливими голосами, чорними крилами стріпували сльози». «Хтось недобрий зруйнував ластівчине гніздо» (с. 34).
Так розпадається большевик, що і сам допомагав зруйнуванню сотень тисяч не ластівчиних, а людських гнізд і намагається зруйнувати їх ще більше. Хто ж пойме віри тим крокодиловим сльозам?
А крокодил ще й милується і не може намилуватися на себе: «На обрії вставали сиві хмари, але моя думка нагострена, як стріла, що випущена з лука туги, пробивала їх, як паперовий лист, і мчалася ластівкою, вітром і сонцем» (с. 4).
Зазначеним вище Отаманюк ще не задовольнився. Щоб позбавити своїх земляків усякого ґрунту, усякого опертя большевикам, він силкується витруїти з них віру до своєї інтелігенції та повагу до національних традицій: «Всі старі галицькі партії», пише він, «або перевелися, або пішли на службу до Польщі» (с. 133). «Що з того, що вони зросили буйно кров’ю свою землю, коли в той час їхні вожді торгували нафтою й набивали кишені», «Що з того, що вони взяли Львів, коли їхні вожді оберігали панські маєтки, душили селянські бунти?» (с. 126).
Так пише він, хоч живучи у совітів, мав досить нагоди переконатися, що совітське гасло «грабуй награбоване» нічого пріч лиха селянам не принесло, що грабунки тільки страшенно погіршили добробут селян на Наддніпрянщині і що в інтересах як самих селян, так і права не можна було їх допускати. Але писати те Отаманюкові треба, бо тепер він ладнається закинути ту ж вудку заздрощів та ненависти і на селян галицьких та инших капіталістичних держав.
В иншому місці він з несхованим задоволенням кидає: «Повний музей реквізитури, та й тільки» (с. 226) і наче мимохіть робить зауваження: «Хай Москва, але большевицька» (с. 157).
Такий дійсний зміст його ніби патріотизму та ніби піклування про український нарід.
1932,4.34
