ВИГНАНЦІ
Большевики втретє йшли на Україну. Денікінський фронт похитнувся, і денікінське військо дедалі все швидше одсувало на південь. Кірасири «єя величности», що стояли в повітовому місті на Полтавщині, теж мали його покинути та йти кудись, а в якому саме напрямі, вони не казали, а може й самі не знали. Заможніша частина громадян, відчуваючи наближення лиха, тратила рівновагу і енергію та не знала ні що робити, ні де подітися. Урядовці механічно ще мов виконували свої службові обов’язки, та свідомість небезпеки і свідомість того, що все зроблене піде марно, нищили і охоту, і силу до праці.
Обісмілилася та знову заворушилася біднота на передмістях і селах та революційна півінтелігенція. Статечним громадянам та старшим урядовцям, коли вони несміливо переходили вулицями, вже не раз доводилося відчувати на собі ворожі погляди, а то й чути позад себе ворожі слова, що посилала їм услід купка якихсь бідно одягнених людей ріжного стану. Не важилися на ті ворожі виступи реагувати та вдавали, що їх не помічають.
Тримався ще до певної міри тільки сам повітовий маршалок, Олександер Іванович Левенець; був певний, що своєю діяльністю заслуговує
на повагу людности, і таки справді в Н-ському повіті поважали його не самі заможні, а й біднота.
Був се не зовсім звичайного типу маршалок; з 25 років без перерви відбував ріжні громадські служби: мировим суддею, членом губерніяль-ної земської управи, головою повітової земської управи, а вже від 15 років обирано його постійно повітовим маршалком. Знаменито знав він усі закони, що нормували місцеве життя, як і громадські потреби та справи цілого повіту та й цілої губернії, віддавав тим справам більшу частину свого часу і силою свого практичного розуму та загальної поваги впливав на всі галузі місцевого життя. В повіті його знали скрізь по селах, а ще більше знали, що, як де трапиться якась громадська потреба, слід звертатися за порадю та поміччю до Олександра Івановича. Отже, в якому селі люди хотіли клопотати, щоб у їх засновано школу, заведено пошту, висипано греблю чи зроблено містка, вони йшли насамперед не до відповідної установи, а до Олександра Івановича. І так само, коли десь селянам траплялося купити земельки та потребували банкової позички або збиралися люди на поселення, зверталися вони до його, щоб виклопотав позику або краще місце для нової оселі... До жидів ставився він недовірчиво, але обороняв їх од надуживань адміністрації та двічі своїм впливом вирятував Н. од погромів, і найповажніший у місті старий жид Лейзор Каган, якого жиди вважали нащадком Арона, а тому визнавали за ним право «накладати руки для благословення», з’явився раз з цілою депутацією найповажніших жидів до Олександра Івановича, щоб благословити його.
Левенець був невеликий, дуже рухливий, років 56 чоловік, зі значною домішкою французької крові з материного боку та завжди рухався так швидко, що здавалося, бігав. Справляв таке враження, наче не потребував спочинку та й справді спочивав дуже зрідка, бо завжди, скінчивши одне діло, зразу ж брався до іншого. Тільки вряди-годи, дуже втомившись, розкладав пасьянса, але і за пасьянсом думки його все снувалися хоч біля власного його господарства, хоч по чергових справах повітового та губерніяльного життя.
Не любив він гаяти часу і на розмови на загальні теми, якими так звикла бавитися інтелігенція його покоління. Ніколи не здіймав тих розмов сам і не любив їх слухати, вважав, що кожна людина має сама їх на самоті вирішити, а ніякі докази нікого не переконають. Але коли доручав комусь що робити, завжди пояснював, для чого та як те робити треба, а коли в його прохали про щось клопотати, казав, як та де клопотатиме, а до такої ділової розмови додавав часто якийсь дотеп чи жарт, чим дуже підбадьорював тих, хто прохав, здіймаючи в їх надію на добре вирішення їхньої справи.
Хоч більшу частину часу забирали в його громадські справи, не занехаяв і свого господарства. Воно давало йому більший прибуток, ніж у
кого у сусідів, а се збільшувало повагу до його серед селян. Вставав рано, по дорозі до міста заїздив глянути на поле, але о дев’ятій годині ранку був уже в канцелярії, надвечір, повертаючись, знов заїздив на роботи і тут-таки давав розпорядження прикажчикам на далі, а вдома ввечері заводив ще потрібні нотатки по господарських книгах.
Большевиків Олександер Іванович ненавидів завзято, хоч був лагідної вдачі і до большевицьких часів не ненавидів ще нікого. Дику лютість большевиків зазнав сам на собі. За другої своєї навали, прийшовши на Н., вони арештували його, дві доби придержали у холодному товарячому вагоні, поневірялися, погрожували розстріляти, крутили перед лобом револьвера зі зведеним курком і, певно, розстріляли б, якби не збіглися з кількох ближчих сіл селяни прохати за його.
Самий той лад, який хотіли уставити большевики, здавався Олександрові Івановичеві несправедливим, безглуздим та диким, — вічна тюрма для всіх.
Зовсім не вважав він старий лад бездоганним, за молодих літ був навіть адміністративно засланий, але те, що несли большевики, визнавав безмірно гіршим та тяжчим. Перед можливістю перемоги большевиків обгортав його жах, скаламучував душу, тьмарив думки, та силою волі стримував він ті почуття, не пускав думки, що йде до останньої руїни, впевняв себе, що як вони і прийдуть, то незабаром і підуть, як те сталося вже двічі, а, хоч віра часом слабла, силоміць примушував себе вірити, вгризався в роботу... Вважав своїм обов’язком рятувати лад, спокій, законність, щоб не розхиталася в людности звичка, повага до їх, щоб після большевиків легше було відновити життя. Намагався до того з усіх сил і тоді, коли інші урядовці поспускали руки, силувався і в їх збудити енергію та почуття обов’язку...
Останніми часами серед інших подій місцевого життя непокоїли його звістки з далекого, аж на краї повіта лежачого, села Мамаївки. Ось вже днів з десять звідти трохи не щодня надходять повідомлення, що десь на кінці села або і за селом у степу знаходять забитими когось з ма-маївців. Ні слідчі, ні кандидати на судові посади не важилися за таких часів їхати по тих справах так далеко від міста і, кого б з їх не наряжав прокурор, кожен або одмагався нездужанням, або одтягав їхати з дня на день, і, скільки Олександер Іванович не нагадував, не їхав таки ніхто.
Залишити це так Олександер Іванович вважав неможливим. Хто знає, що вони визначають, ті вбивства... Мабуть, знову большевики нищать по селах хазяїнів. В кожнім разі лад порушується, держава не в силі забезпечити життя громадянам, і повага до неї слабне... І Олександер Іванович вирішив викликати з Мамаївки старшину — заможного козака Прокопа Григоровича Момута, щоб хоч дознати навсправжки, що там діється.
Сам подзвонив по телефону.
—	Здрастуйте, Олександре Івановичу, — зразу пізнав його голос Момут, — що зволите?
—	Треба вам приїхати до міста.
З телефонової трубки досить довго чулося тільки якесь шипіння та гудіння. Очевидячки, Прокіп Григорович там на тім боці дроту хвилювався, може вагався. Нарешті почулося нерішуче, наче перерване надвоє:
—	Коли?
—	Якомога швидше... Треба б, щоб завтра...
—	А в якій справі?
Олександер Іванович, тримаючи біля вуха трубку, досвідним вухом людини, якій часто та побагато доводилося розмовляти телефоном, помічав, що хтось десь їхню розмову підслухує і тому ухилився від відповіді.
—	Там вже, як приїдете, побалакаємо...
А Прокіп Григорович за той час переміг свої вагання, і тепер його голос гучав з трубки спокійно, рішуче, впевнено.
Він думав: певне, є якась важлива справа. Не покличуть Олександер Іванович дурно, та й не можна їх не послухати. Небезпечно, не хочеться, а треба їхати.
—	Добре, приїду... — сказав він.
Другого дня Олександер Іванович нетерпляче чекав в себе у кабінеті на Прокопа Григоровича. Вчора ввечері знов надійшли неспокійні звістки про нову перемогу та нове наближення большевиків. Кірасири вже зовсім одверто почали лаштуватися виїздити, і тим дужче непокоївся тепер Олександер Іванович за Прокопа Григоровича, щоб не сталося йому лиха у дорозі. Ламав себе і читав один по одному ділові папери, що купою лежали перед ним на столі, надіслані з ріжних установ, надписував на їх резолюції або писав відповіді на окремих листках, одні начерно — ці одсилав до канцелярії, що містилася у нижчому поверсі, щоб переписали, а деякі, яких не хотів звіряти на служачих, писав сам.
Останніх часів зробився він дуже недовірливий.
На дверях з’явився старий лакей з повідомленням:
—	Старшина з Мамаївки приїхав...
Олександер Іванович схопився з крісла і швидко пішов назустріч до передпокою.
—	Здрастуйте, Прокопе Григоровичу, заходьте... як доїхали, благополучно?
—	Та, Богові дякувати, благополучно...
До кабінету разом з Олександром Івановичем зайшов високий, статурний чоловік з гострим поглядом темних очей та різкими рисами
обличчя, сильно чорнявий та зі значною вже сивизною на чуприні, в синій, з доброго сукна чемерці і в чоботях з доброго купецького товару.
—	Прошу, сідайте та розскажіть, що се у вас у Мамаївці робиться?
—	А що?..
—	Аякже. Щодня од вас звістки, що когось та вбито. Що се? Хто? Кого?.. А слідчих не можемо тепер примусити, щоб виїхали...
—	Та ви, Олександре Івановичу, тим не смутіться... Се большевики надходять, так, щоб не було кому свідчити, ми своїх потрошку... — стишуючи голос, одказав Прокіп Григорович.
Олександер Іванович сторопів, те зізнання не викликало в його певного відношення: протилежні почування схвачувалися та зразу і зникали, поступаючись перед іншими. Большевиків він ненавидів і несамохіть відчував задоволення, що хоч частина людности ставиться до їх вороже, але ж і на хвилю не втратив свідомости, що се ж громадянство привчається до самосуду, до вбивства, до порушення закону... Тепер, може і з конечности, але яке може бути життя, який лад у громадянстві з такими обиклостями і тоді, коли большевики зійдуть?.. Нарешті сі люди, їх же шкода, вони сподіваються, що забивши тих свідків, врятують себе... вони не пересвідчились ще, що большевики карають не за провину, а з ненависти і не потребують жадних доказів. Вони залюбки заб’ють та замордують десятки статечних людей, хоч і неповинних, з того приводу, що десь вбито одного їхнього пройдисвіта, бо їм саме і треба винищити все, що є розумнішого, статечнішого, заможнішого, все, що виріжняється з натовпу, порівнити всіх до скрайніх злиднів, щоб ні в кого не було ні сили, ні часу думати про щось інше, як про свій голод та про те, де б розжитися на шматок хліба.
Заглиблений у ті невеселі думки, Олександер Іванович похилив голову, і очі стемніли у виразі смутку, нерішучосте та одчаю.
У хаті зависла тиша, серед якої, проте, виразно чулися якісь незрозумілі шамотіння, а Прокіп Григорович пильно стежив за їм неспокійним, розпаленим завзяттям поглядом, оперши руки на трохи розставлені коліна та подавшись уперед цілою постаттю. Видко було, нетерпляче чекав од Олександра Івановича відповіді на ті питання, які перед їми обома та і перед усім суспільством поставило життя, вимагаючи негайної відповіді. Примус подій був в такій мірі напорний, що не поставитися до їх так чи інакше, і не думкою тільки, а й ділом, визначало б віддатися на їхню волю, куди вони того, хто б їм скорився, не занесли б. Мамаївці не вагалися з рішенням, бралися боротися з подіями, як уміли, і Прокіп Григорович жадав тепер од Олександра Івановича не відповіді на те, як треба до тих подій ставитися, а поради і направи, що та як робити, щоб досягти того, чого, був він певний, бажає не менше од його і Олександер Іванович. На його виклик Прокіп Григорович їхав
з небезпекою для життя і, може, тому тільки і згодився приїхати, що сподівався на таку пораду...
А зараз, нетерплячим дожиданням дивлячись на Олександра Івановича, Прокіп Григорович глибоко та гостро хвилювався. Першої хвилі, коли так одверто признався, кого та хто забиває у Мамаївці, йому здалося, ні, він бачив, що на виду в Олександра Івановича перебіг радісний відблиск і враз той відблиск, як соняшний відблиск восени, як тінь запізненої радісної звістки на обличчі помираючого, згас...
В дальшім довгім мовчанні Олександра Івановича відчував Прокіп Григорович непевність, вагання, і вже болісно насувалася думка, що сподіванки на пораду та підтримку даремні. Ніколи ще не бачив він Олександра Івановича таким, і се дуже зле, що він так знесилів... Та остаточно ся думка ще не накреслилася: стара віра не пускала її, і тоді Прокопа Григоровича починало бентежити, чи не визнає Олександер Іванович чогось невідповідним, недоцільним, а може і недобрим в тім, що вони діють?.. Прокіп Григорович не витримав та обізвався перший:
— Бачу, думаєте ви, що недобре ми робимо, знаю і сам, що недобре, так не можна ж інакше. Бачили ж ви, що ми від їх натерпілися. Се вже втретє большевики йдуть сюди і кожного разу нас палено, грабовано, по острогах тягано, не одному і життя збавили і ніхто ж, як наші таки мамаївські комуністи большевиків на нас наштирхували, накликали, на нас набріхували... Та і не дожидалися тих катів, тільки який уряд завалюється, ще червоної армії і нема, а наші вже самі за катів правлять... А за віщо? Розживалися вони в нас і на земельку, і гроші позичали, кому було треба. Заведено, ні землі ніхто дурно не давав, ні грошей без відсотка. Та не було в нас великого відсотка. Нас, заможних, у Мамаївці не один, подавайсь до котрого хочеш, ми самі один одному процент збивали, людський процент був. А чи ж ми їх за те катували чи палили, що вони з нас, як було жнива скрутні, і по півтора карбованця на день косарі брали? Та і де воно чувано і з якої б речі хтось комусь своє дурно давав? Увесь світ на тому стоїть, та якось стоїть, а зроби по-їхньо-му, завалиться, бо се, якби на землі самі святі жили, то і може б, а вони ж ще менше од нас на святих скидаються... Та нехай і так, нехай ми з їх сорочки здирали, так вони ж тепер з нас шкуру деруть!..
Прокіп Григорович на мент замовк і несподівано попрохав:
—	Простіть, спасибі вам та дайте вашу цигарку, бо мої смердючі, і дозвольте запалити... Не личило б мені при вас палити, та так розхвилювався, душа тютюну вимагає...
І затягнувшись жадібно, провадив він далі:
—	Заведено, як стрівалися, не я такому перший вклонявся, а він мені... Так хіба хто неволив? Так така вже невірна душа: сам шапочку мерщій скидає, щоб піддобритися, а тоді ремствує. Ножа на тебе готує,
а перед тобою ж стелиться... Брехня усе те, що вони на нас кажуть. Ненависть на нас не за те, що ми кривду робимо, а за те, що ми маемо, все за ту святу земельку... На неї зазіхають. Так моя ж вона, хоч предківська, хоч загорьована. Яке кому до неї діло і яке в кого право! І невже ж нам оцю напасть так і терпіти, невже хилити голову, поки скрутять? Ось і рятуємо, як уміємо. Кажу ж вам, щоб не було кому на нас большевиків наштирхувати, ми, поки не їхня сила, наших комуністів і нищимо. Не дарують і вони нам... Думаєте, як я до вас приїхав? Тільки над Очеретяну балку над’їхав, спинився на горі навмисне, щоб розглянутися, помічаю щось у лозі ховається... Добре, що нагледів, завертаю швидше коні назад, пахнули вони разів троє з рушниці, дякувати Богові, не влучили, а я, скільки коні захватять, назад та манівцями верстов з десять кружка зробив, щоб до вас приїхати...
—	Ой! — вихопилося в Олександра Івановича. — Знав би, не викликав би вас, а вам ще ж і додому їхати...
—	Сьогодня, проти ночі не поїду, поїду взавтра. Надія була: щось ви нам порадите.
—	Тяжко тепер щось радити... А тільки даремне се ви сподіваєтеся, що врятуєтеся тим, що своїх комуністів виб’єте... Большевики не дошукуються, хто винний за те, що в Мамаївці кількох комуністів забито, вони радо, хоч не знатимуть, хто винний, усіх заможних у вас переб’ють, їм того тільки й треба, аби причіпка була... — Хотів ще додати Олек-сандер Іванович, що і не годиться так без суду і большевиків вибивати, що може статися помилка, та облишив. За таких часів нікого тим не переконаєш, ніхто таких слів і слухати не хоче, хіба на глум візьмуть.
—	То нехай же хоч не дурно вб’ють! — віддав дзвінким, що аж скри-готів, мов криця, голосом Прокіп Григорович.
—	Так же буде руїна.
—	Однаково буде, не минеться. Думаєте, покористується хтось з того, що в нас заберуть?.. Хотів би я бачити. Не побачу, знаю, що вб’ють... А якщо котрий якось і забагатіє, на того знову нагінку здіймуть...
Не відповідаючи на те, що казав Момут, а слідкуючи за своїми думками, Олександер Іванович стиха мовив:
—	Тільки і міг би бути порятунок, якби усі ті, хто проти большевиків, пристали до одного з тих військ, що з їми вже б’ються, бо самотужки, чи одним селом, чи повітом од їх не одбитися...
—	Не вийде це в нас, Олександре Івановичу. За свою хату, за свою сім’ю ми і карк перервемо, а за те, що десь там далеко, у наших людей і руки не здіймуться... Піти з військом, сім’ю та господарство покинути, не знатимеш, чи живі ще, чи вже вбито, не побачиш, як хата з димом піде... Не вийде се в нас. Та і військо те, що тут, не наше воно, не поважає нас і не бажає нам доброго. До війська йти, треба начальству коритися,
 а одно коритися тому, до кого віру маєш, інше тому, на кого не звіряєшся і з ким із самим, може, багато є за що битися. Не буде з сього війська діла. Може, між тих, хто його починали, і були люде, та не за те битися почали, за віщо треба б було, а тепер самі бачите, хто до їх пристає... Ні, не піде се в нас...
По сходах, що йшли до передпокою, почулися прискорені кроки і в тому, як ступав той, хто йшов, чулися неспокій та збентеження. До дверей нервово постукано, і до хати вступив високий худий пан з збліднілим обличчям, на якому від часу до часу нервово смикалася мишиця на правій щоці. Побачивши Прокопа Григоровича, він став в нерішучости, не знаючи, чи може казати те, з чим прийшов.
—	Що сталося? — неспокійно спитав Олександер Іванович. — Можете казати безпечно.
—	Кличуть на нараду... Недобрі звістки. Большевики вже у Бахмачі... Олександер Іванович захватався.
—	Треба йти, вибачте Прокопе Григоровичу... Якщо щось треба, може зайдете увечорі?..
—	Та не знаю... А ви, Олександре Івановичу, що думаєте, що маєте робити?
Знати було, що дарма на розчарування од останньої розмови, яке чулося у сій відповіді, Прокіп Григорович щиро знепокоєний за Олександра Івановича.
—	Та залишуся тут... мабуть.
—	їдьте-бо, Олександре Івановичу. Вам тут не можна, вас вб’ють, ще поперед усіх вб’ють, а за що вам умірати? Битися ж з большевиками ви не будете. Вам треба їхати...
—	Не знаю ще... а ви як, Прокопе Григоровичу?
—	Я?.. Я у ліс...
—	Обережніше ж поводьтеся, оглядайтеся... Сподіваюся, вони довго тут не всидять, дасть Бог ще побачимося...
—	Не побачимося! Прощавайте, та не дуже сумуйте... Так і не порадили ви нам, Олександре Івановичу, сим разом нічого...
Минуло небагато днів. Большевики насували налопом. Вони захопили вже північну частину Полтавщини і було небезпечно, що днів за двоє прийдуть і до Н. До останнього часу Олександер Іванович, здавалося йому, твердо вирішив, щоб не було, нікуди з Н. не виїздити. Завіряв себе, що кидати свій край не має права, що його обов’язок залишитися тут, а нарешті таки краще і вмерти, ніж поневірятися десь по світах.
Проте не був у собі певний, чи буде в силі додержати свій рішенець, бо часом обгортав його непереможний жах перед тим образливим знущанням, яке, певно, доведеться стерпіти... а усі знайомі умовляли виїхати та доводили, що большевики швидко зійдуть, і він повинен зберегти своє життя, бо буде тоді дуже потрібний.
Він упирався, та, коли з Н. виїхали вже усі, хто мав змогу їхати, коли прийшла звістка, що большевиками захоплено залізничну станцію за 40 верстов од Н., він зненацька відчув, що не в силі ні стерпіти больше-вицької наруги, ні чекати на неї, сказав запрягати коні і виїхав глухими дорогами на Полтаву, бо залізничний шлях був вже не певний, дарма на чутки, що на дорозі грабують та забивають та і на те, що мав з собою дуже мало грошей, не збираючись їхати, не наготовив їх.
Сподіванки на швидкий поворот підманили. З Полтави довелося тікати далі. З рік Олександер Іванович перебув у Криму і нарешті мусів разом з евакуацією виїхати за кордон — на Царгород, Софію, Білгород.
Потяглося тяжке емігрантське життя. Грошей не мав, заробити траплялося зрідка та скупо, недоїдав, оглядався, щоб не з’їсти зайвого шматка, ходив обідраний, а таки доводилося приймати громадську, а то і од знайомих допомогу. Гірко те здавалося... Тяжко гнітила і невільна бездіяльність. Звик жити в постійній праці, звик до загальної поваги, нудьгував без роботи, впадав у розпач од думок, що посідали серед тиші його убогої кімнати нічим не спинені, як те було колись цілоденною працею та діловими стосунками з людьми, що йшли тоді до його з своїми особистими та громадськими справами. Самотність, свідомість, що на еміграції він нікому не потрібний, а дома його роботу визнано шкідливою, що марно спливають бездільно та безхосенно останні дні, ображали, тягарем лягали і на мозок, і на серце, а надії на швидку зміну, на швидкий поворот все меншали. Почав занепадати на здоровлі, серце ослабло і ввесь час обзивалося тупим тисненням, а іноді гострий біль наче краяв те серце, і воно тріпотіло, як не розірветься... часто не було чим дихати.
Хвороба все більшала і на п’ятий рік еміграції він так знесилів, що тепер вже не здолав би робити, хоч би робота і була. Фізичні страждання, що приходили нападами, часом і не один раз на день, стали нестерпні, а коли біль втишувався, посідали думки про минуле, згадував та перевіряв свою давнішу діяльність, шукав у їй помилок, та не бачив їх, хіба тільки те, що не помітив, як наростали у суспільстві больше-вицькі настрої та не вмів з їми змагатися, та се провина загальна, він сам, однаково, не міг би нічого вдіяти...
Часто трапляється, що в смутній самоті перед людиною встає найчастіше одно якесь враження з минулого і викликає особливо яскравий спогад обстанови та людей, тих, що те враження колись викликали, а з їм і певне почуття, часом гостріше од вражень біжучих подій. Так і
Олександер Іванович дуже часто згадував тепер своє останнє побачення з Момутом, а сам Момут з його завзяттям та рішучістю вставав перед очима так виразно, наче б тут був.
За спогадами снувалися думки: «Прокіп Григорович — це ж один з тих, — думалося Олександрові Івановичеві, — хто мали нас замінити, що поволі ставали на наше місце і виробляли в собі вдатність до того, землі великих власників наполовину вже перейшли до їх... їх, як і нас, схотіли вигубити, та коли утворення нової великої земельної власносте буде хіба випадковим, а в тих випадках буде купецьким, а не панським, і переважно чужинецьким, то куркулів ніхто не вдатний вигубити, вони міцніші за нас, хоч не знаю, чи кращі? Можна зруйнувати або і забити десятки тисячів куркулів, а на їхнє місце прийдуть нові: дехто з тих, що захопили їхнє добро, переважно ж інші уперті та працьовиті люди, що покладуть силу енергії та хисту на збудування свого становища, кращого від становища більшосте і, здається, ті нові куркулі будуть гірші від старих. Даремні то заходи — поборювати куркуля. Він виростає з самої природи людської і почне вимирати хіба аж тоді, коли принади міського життя оплутають психіку селянства, коли селяни почнуть кидати предківські оселі та господарства для міських втіх та забавок, як те було колись у Римі та як зараз помічається у Франції... Тоді знову повернеться час латифундій, бо без їх людність не матиме хліба... В обсягу цивільного права усі зусилля людські запровадити економічний лад по якомусь вимріяному пляну, хоч би і найпринаднішо-му, утворює тільки руїну та нещастя і не тільки для того, проти кого вони спрямовані, а і для тих, на чию користь силуються їх запровадити. В цивільних відносинах міцні тільки ті зміни, що наростають органічно з дрібних змін у відносинах поодиноких людей...»
Такі та подібні думки виринали, зникали, знову приходили, зміняли одна одну, проймаючи Олександра Івановича безнадією та смутком: «Без потреби, без користи для кого-будь, на шкоду усім знищено його життя, розтоптано його працю, бо прийшов сліпий катаклізм... Катаклізм той, здавалося б, люди створили свідомо, задля ідей і в світлі їх, та ті ідеї були так само сліпі, як і природні сили, що викликають землетруси або вибух вульхану...»
По довгім часі таких міркувань думки знову зверталися до подробиць окремих подій, знову згадувався Прокіп Григорович... Що з їм? Де він зараз? Чи живий? І, читаючи емігрантські часописи, Олександер Іванович все шукав та з страхом дожидався звістки про Прокопа Григоровича.
Іноді траплялися повідомлення про ріжні селянські повстання на Полтавщині, про так звані большевиками «банди», але в їх згадувалися все якісь невідомі прізвища. Та Прокіп Григорович міг змінити прізвище, і Олександер Іванович силувався по подробицях вгадати, чи
не за його іде мова, та короткі часописні звістки не давали до того виразних прикмет... Але одного разу, влітку 1924-го року, в часопису повідомлялося:
«В Н-ськім повіті на Полтавщині большевики оточили та розбили так звану «банду» Пугача, яка протягом кількох років розбивала скрізь по Полтавщині радянські установи, забивала комуністів та радянських урядовців. Пораненого під час бою, ватажка їхнього вхоплено. Виявилося, що він не Пугач, а куркуль з села Мамаївки — Момут. Його засуджено до вищої кари, і присуд виконано».
Коли Олександер Іванович читав те повідомлення, очі йому зразу поширилися, зробилися великі та злякані і враз затьмарилися, змокріли і кільки сльозин скотилося на часопис, що впав йому на коліна.
Минуло чотири місяці. Була вже пізня осінь, на небі зависли темні хмари і холодний дощ сіявся та торохтів по шибках... Олександер Іванович був у лікарні, де, зважаючи на його колишню громадську роботу, виклопотано для його окрему кімнату. Він так знесилів, що сливе не міг рухатися. Від найменшого руху в серці здіймався нестерпний біль, воно не хотіло служити далі...
Саме сидів він у кріслі, обкладений подушками, глухий біль серця та тяжкий настрій тисли його подвійним тиском... Хотів підвестися, сісти вигідніше, сперся руками на поручі крісла та, ледве зробив рух, в серці різнуло, втратив свідомість, зсунувся на долівку. В останню хвилину, в тумані, що заслав голову і очі, здалося йому, ніби бачить знайому постать, чує знову колись чуті слова: «Так ви нам і не порадили сим разом нічого, Олександре Івановичу».
І раптом все зникло у тьмі...