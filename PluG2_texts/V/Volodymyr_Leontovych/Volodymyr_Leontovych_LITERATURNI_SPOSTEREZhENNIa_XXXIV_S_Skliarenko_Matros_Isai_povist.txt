XXXIV
С. Скляренко.«Матрос Ісай» (повість)
Повість Скляренка «Матрос Ісай» (Державне видавництво України, 1930 р.) є типовим прикладом занепаду за останніх років белетристичної творчости у совітів. І уся цілість повісти, і окремі її деталі, як факти, так і типи, вигадані, поперекручувані, історично перебільшені і не тільки задля агітаційної мети, а й там, де її немає, бо така вже вдача автора. Не знайдемо у цій повісті ні живих людей, ні подобизни дійсного життя. На усю книжку (275 сторінок) розстарався автор на одним одну думку: «Людський розум не може вигадати того, що трапляється» (с. 269) — ця думка могла б послужити йому корисною пересторогою та порадою, та сам він нею не керується, а вигадує, скільки стачило хисту, і не дуже вдало.
Я не оцінюватиму правдивости тих лайливих характеристик, які робить автор усім без виключення небольшевицького напрямку суспільним течіям і усім непролєтарським верствам суспільства, ні правдивости тих обвинувачень, які він їм закидає. Не оцінюватиму і його хвалебних висловлювань про большевиків. Знаємо і так усі, чого варті большевики, а історія згодом матиме певніший ґрунт для детальної оцінки усіх напрямків та верств. Для ствердження мого погляду на твір Скляренка спинюся на непослідовності психики його героїв, на неправдивих та неможливих сполученнях в одній людині цілком протилежних почувань та рис в його творі.
З цього погляду переглянемо тип головного героя повісти і улюбленця автора — матроса Ісая. В різних частинах її Ісай зовсім не та сама людина. Його природа, його вдача в одніх уривках зовсім не ті, як в инших, і прикмети, надані йому в одніх уривках, зовсім не ті, як в инших,
а навіть виключають можливість таких вчинків та настроїв, які автор йому в тих инших уривках накидає. Така неподібність не є зміною, витвореною новими обставинами, які мали б вплив на таку зміну його психики. Обставини, які могли б в тому напрямі вплинути, або зовсім не наведені у повісті — отже, треба вважати, і не існували, або ж відбулися вже по тому, як зміна у психиці Ісая сталася без їхнього впливу, а тому і сама зміна залишається немотивованою і неможливою. Того не досить. В дальшому, вже по тій зміні, старі, не суголосні з нею риси виникають у Ісая знову, ніби тимчасово воскресає той перший, давній Ісай.
Лежучи поранений у трюмі розбитого Зеленим біля Трипілля пароплаву, Ісай згадує, між иншим, свою відповідь капітанові на його запитання — чи любить Ісай Дніпро? «Я люблю все те, що смачне, і не знаю, чи люблю Дніпро. Він мене харчує — через те я його люблю. Він мені як батько. А хіба кожен син свого батька любить?» (с. 58). А згодом той-таки Ісай каже Хведю: «Мертвий Дніпро і я мертвий» (с. 121). «У мене серце болить за Дніпром. Я без його поміраю. Мені сниться пароплав. Щоб пішли пароплави, а я тут сидів? Та ніколи не буде цього. Не може бути» (с. 120). В цих уривках зовсім не однакове почуття і не однакове відношення до свого фаху. Але з усієї поведінки Ісая, з того, що він залишився на пароплаві, хоч пароплав стояв без діла і тоді, коли усі матроси розійшлися, з того, що він раз у раз згадує своє матроське життя та журиться за ним, а ледве пароплави пішли, кидає і родину, і господарство, бачимо в його виключну залюбленість до свого фаху. Люде з такою прикметою звичайно бувають урівноважені та сумирні, і до певної міри є вже непослідовністю для вдачі Ісая і те, що він вихваляється тим, ніби «на Дніпрі всі знали розбещеного матроса Ісая. Всі пам’ятають, як я вмів пити, мене знали всі дівчата на Подолі, моє ім’я гриміло» (с. 164).
В кожнім разі до яких-будь політичних чи соціяльних питань Ісай був цілком байдужий, ніколи ними не клопотався. Він сам згодом згадує: «Хіба я знаю, що таке революція. Не йшов я в ногу з нею. Не про те я думав. Моя кишеня аби була повна, було щось у шлунку» (с. 164). Не прихилявся Ісай ні до якого з напрямків і до нікоторої з партій: «почалася революція», каже він, «люде воювали, люде чогось раділи, а я жадного разу не ходив у місто» (с. 91). «Хай собі воює з ким хто хоче, мені треба тільки, щоб не чіпали Дніпра» (с. 58).
«Я не був страшний, поки мене не чіпали. Розбили пароплав і мене поранили. Не ногу, нога пусте, а нутро моє поранили. Болить тепер мені помститися!» «Кому?» — питає Іванка. «Не знаю, — розвів руками Ісая. — Я шукаю ворога».
Пароплав розбили повстанці — Зелений, вони ж поранили та трохи не вбили й самого Ісая. Для людини аполітичної і так залюбленої у свій пароплав, яка не розбірається в політичних напрямках та до жадного з них ніколи не відчувала ні ворожнечі, ні прихильности, себто для Ісая найприродніше було б зненавидіти повстанців, а натомість він сам згодом робиться повстанцем (правда, не ворожим, а прихильним большевикам, та це для Ісая не могло робити різниці), а ще раніше, коли до Соннозорівки, де він тимчасово пробував, приходили повстанці, ворожі большевикам, Ісай і до них не виявив ненависти. Ненависть несподівано вибухнула у ньому, коли він побачив пароплав, на якому їхали денікінці, і ненависть активна, бо тієї ж ночі він підпалює та зриває їхній пароплав. Тяжко зрозуміти, як могла раптом прийти до рішення на такий вчинок людина цілком аполітична? Звідки тільки в ту хвилю вперше з’явилися в Ісая большевицькі погляди, яких раніше в його не було і які, тоді вперше висловивши, він далі часто повторює?
Така метаморфоза, може, і потрібна Скляренкові для агітації, та дуже мало правдоподібна для такого Ісая, яким малював його автор на протязі першої половини своєї книжки, а подекуди і далі.
Не може пояснити цієї зміни і те, що невдовзі перед вибухом Ісай здибався і дуже недовго розмовляв з робітником, революціонером Гер-могеном, бо сам Ісай згодом так описує тому ж Гермогенові свої вра-жіння з тієї зустрічі. «При першій зустрічі жадне слово з твоїх не впало мені на думку». «Думав, що ти тільки дивак» (с. 191). Не під впливом Гермогена сталася з Ісаєм та зміна, і тільки вже в самий той момент, коли підкладав набій для вибуху на пароплаві, згадав Ісай Гермогенову науку: «Вогнем і мечем треба пройти ввесь край» — казав Гермоген. Як це він гарно сказав» (с. 127). Знову робиться дивно, з чого і чому в Ісая міг з’явитися такий настрій? Якщо він можливий психологично для Гермогена, можливий для автора, він цілком неприродній для Ісая.
І повстанство, і зривання пароплава, власне, не відповідають вдачі Ісая, а коли він і вступив на цей шлях, це при його байдужості до громадянства і суспільних інтересів могло б бути хіба виявом несвідомих но-мадницьких, руїнницьких інстинктів, змаганням за необмеженість у способах задоволення своїх бажань, за можливість робити, що задумається. Отже і його ненависть, і його боротьба мусіли б обертатися однаково проти кожної влади, яка б не починала складатися у краю, а не невід-мінно за большевиків та проти усіх инших, як завіряє автор.
Боротьба такого Ісая не могла дати жадного ідейного ґрунту, вона могла бути тільки такою ж, як і в повстанців загону молодого Гаркуна, Що на запитання батька: «А якої ви власти?» — одказує: «Ми самі власть. Зброя в руках. Чого ще треба? Вчора були петлюровці, сьогодні я в гетьманцях, а завтра підемо до кого другого, може, й до совдепців. Хіба нам
шлях заказано? Ми — власть!» (с. 97). Щось подібного, хоч і не виразно відчувається часом, і в міркуваннях Ісая, напр., коли він свариться, побачивши, що йде пароплав з денікінцями: «А бодай ти завалився, коли тобі кортить панувати. Нам по шапці, а самому бути господарем» (с. 121). Але Скляренкові треба зробити вражіння, ніби серед селянства малися у большевиків і ідейні прихильники, і для того він раптом зміняє образ Ісая.
Але в кінці повісти, мабуть, через недогляд автора, у вдачі Ісая знову непослідовності. Оженившися, береться він було до господарства, але ні сім’я, ні господарство його не тішать. Господарську працю виконує неохоче, жінці доводиться нагадувати йому, що прийшов час орати. Думаючи про роботу, журиться: «А коли справді йому межі тісні, коли йому кортить розорати инші гони — побачив, що можна увесь світ зорати» (с. 264). «Я хочу бурі!» (с. 265). І аж смішно робиться, коли, почувши саме під час тих високих мрій гудок пароплава та дізнавши з того, що пароплави по Дніпру почали ходити, він в ту ж хвилю кидає господарство і родину і біжить на пристань, щоб зразу ж стати на пароплаві тільки й того що за стернового.
Вражіння непослідовности збільшується ще тим, що, вихваляючи свого Ісая, ніби надзвичайно видатну та обдаровану людину, ніби героя, автор не вміє того виконати. Коли Ісай починає щось говорити, висловлювати свої думки чи настрої, плете, мов якийсь недоріка, не-сосвітимі нісенітниці. Ось для зразку його промова на могилі Гермоге-на: «Ми прийшли сюди, щоб поховати його... Поховати Гермогена. Отак ₽ін жив, боровся, ну й помер. Отут болить, біля серця гадюкою присмоктався жаль, що вже немає його. І нехай! Нехай так, ми таки... Ми не знаємо... Не він один, ми всі. Що ж сказати? Нехай! В лісі не вбили, задавила хвороба... і нехай!» (с. 249). Так і усі його міркування, хоч трохи не на буденні теми, є плутане благузкання, де думки не мають між собою зв’язку і одна суперечить другій.
Скляренкові таки і взагалі не ведеться схопити влучні розмови для своїх дієвих осіб. Усі, хоч би й найпростіші, розмови їхні, починаючи від залицянь на вулиці між хлопцями та дівчатами або розмовами дорослих селян, — це якась плутана, безколірна та невиразна балаканина, що ані нагадує спритних та влучних висловів, так властивих українському селянству. Так ніби автор навмисне вишукував по цілій Україні якихось недорік, щоб узяти їхні розмови за зразок для своїх дієвих людей.
Так і в усьому авторові бракує чуття до своєрідних особливостей української людности та українського життя. Він не відчуває їх і його малюнки цілком позбавлені місцевого кольору та яскравосте. Немає в нього й знаття та чулости і до української мови. Він часто вживає слова не
відповідно їхньому дійсному значенню, напр., «вільхи сіють бруньки, щоб молода порость росла» (с. 89). Особливо це трапляється у його в образах, напр., «Співає місяць високо в небі» (с. 104). Перекручує він иноді і українські слова і їхні форми, напр., «напутує» (с. 165) замісць «напучує», «на стілі» замість «на столі». Вживає, ніби українські, російські слова: «сплять осторожно» (с. 128) замісць — сторожко.
У повісті наведено кільки нових революційних пісень — народніх, складених тією чи иншою з дієвих осіб або про них. Та, здається, це твори самого автора. Принаймні в них опріч мови, далеко не добірної, і не народньої, немає нічого українського, а инші з них мають цілком російський характер і ще не характер народніх російських пісень, а характер літературних підробів під російські народні пісні. Така, напр., пісня Ісая (с. 215). Якщо наш здогад вірний, ці пісні роблять малу честь поетичному хисту автора. Опріч їхньої ненародности в них ще немає ні складу, ні ладу, ні рими, ні ритму, а в додачу бракує й розуму.
Ще однією наприємною рисою творчости Скляренка є нахил до перебільшень та галасливости, що робить його малюнки нежиттєвими та неправдивими, а часом і подібними до казки. Ось, напр., один з його описів: «Ісай так поспішався, що, здавалося, вихор закрутився серед тихого лісу, трощить усе на своєму шляху, летять разом з ним блискавиці, і удари ті попадають у залізні окоренки дубів та сосен» (с. 229). Цей нахил до перебільшення виявляється і в змалюванню дієвих осіб повісти. Усіх їх автор малює або бездоганно добрими, або безмірно лихими. Тільки через ці перебільшення та через те, що другорядним особам повісти автор дає мало місця, у деяких з тих другорядних осіб менше непослідовности, як в Ісая.
Треба зазначити ще надзвичайну неуважність, просто-таки неохайність Скляренка в обробленню свого твору. Він забуває, що сам писав про події й людей своєї повісти, і в дальшому пише про їх щось зовсім протилежне, навіть і тоді, коли цього і не вимагає його тенденція. Це трапляється часом і на протязі однієї сторінки. Так, напр., на с. 83 він пише: «До революції Гаркун був членом окружного суду», а на с. 155 Гаркун каже: «За старої влади старшини я не доскочив, бо не вглубився в закони». На с. 229 для підкреслення хоробрости Ісая написано: «Другий би тікав, а він не тікав», і на тій же таки сторінці він вже тікає. Там читаємо, що Ісай ніколи не їхав з табору сам, бо коли він сідав на коня, зараз сідали на своїх та їхали за ним і кілька повстанців, а через кільки рядків вже розповідається, як Ісай їхав сам, а на його наскочили денікінці. На с. 214 сказано: «Повстанці — вони не палили хат», а тут-таки в дальшому опису наскоку Ісаєвого загону на Соннозо-рівку — що горіли дві хати.
Автор висловлює в повісті подекуди свої думки. Критикувати їх не варто, це характерні большевицькі дурниці, до яких тепер ніхто з тих, що вміють спостерігати та мислити, не прихилиться. Схиляються до них ті, у кого від галасливих вигуків «очі рогом лізуть». На них і рахує автор. Та таких логікою не переконаєш. Наведу лише для зразка кілька з тих речень.
На с. 168: «Ніщо так не непутить (певно, замісць псує, розбещує) у селі людини, як залізний дах, великі клуні, загороди садиби». Тобто большевики нищать добробут селян для їхнього морального поліпшення.
На с. 112: «Вогнем і мечем треба пройти через увесь край. А тоді буде нам радість».
Нас. 114 автор перелічує гріхи земського, за які йому належиться гнів народній. «До подвір’я земського дроти від міста тяглися, в стайнях земського коні іржали викохані, пані земського на базарі заправляла з куховарками, увесь базар закуповуючи. Всього не перекажеш, що робив земський. Поки рятують земського залізні ґрати на вікнах. Чи надовго?» Земські траплялися гірші і кращі. Тав цьому випадку автор, певно, нагадує найгірші гріхи Соннозорівського земського.
На с. 263: «Ми пооремо всі межі, простягнуться на сотні верстов гони». Наслідки відомі.
1932,4.32
