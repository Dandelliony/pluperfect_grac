«Більшевики дали слово!»
Участь нових міністрів в гетьманському уряді тривала дуже недовго. Кабінет Лизогуба був гетьманом звільнений, а в новому міністерстві не залишився ні один з нас. Невдовзі опісля почалося і повстання от. Петлюри. Ще заки гетьман прийняв демісію кабінету Лизогуба, мали ми відомости, що повстання підготовлюється. Питання, чи підіймати повстання, чи ні, обговорювалося, м. інш., у Національному Союзі, до якого належало чотирьох міністрів нашої групи (усі крім мене). На засіданнях Союзу вони силувалися поборювати ідею повстання, за якою особливо обстоювали (як перечував я пізніше) Винниченко та Микита Шаповал. Тому що у розпеченій атмосфері Національного Союзу годі було добитися спокійного обговорення справи, у моїх товаришів-міністрів виникла думка переговорити з Винниченком та Шаповалом десь у малому зібранні, на приватній розмові. Для тієї мети обрано тоді моє помешкання і в мойому кабінеті зійшлися, з одного боку, міністри: Стебницький, Славінський, Вязлов і я (наскільки пригадую, Лотоцький чомусь не приїхав) та Є. X. Чикаленко, а з другого — Винниченко та М. Шаповал. З нашого боку найбільше говорили Стебницький та Славінський, доводячи, між іншим, що повстання полегшить більшевикам захопити Україну. На це Винниченко з безпідставною авторитетністю відказав, що він вже порозумівся з більшевиками і... має їхню обіцянку (!) не вмішуватися до українських справ та залишити українському соціялістичному урядові вільну руку у будуванні соціялізму на Україні по своїй уподобі. На наші сумніви, чи є доцільним так наївно покладатися на більшевицьке слово, він тільки згорда посміхувався та глузував.
На увагу, що делегувавши нас до уряду і доручивши нам переводити українські вимоги та дбати про надання урядові національного характеру, Національний Союз мусів би дати нам на це час і не перешкоджати невчасним повстанням нашій роботі, бо інакше нащо ж Союз завів нас на таке слизьке та небезпечне становище. Шаповал з властивою йому нахабністю відказав сміючись:
— Ми післали вас тільки на те, щоб згодом, коли буде змога, замінити вас поступовішими та більше лівими нашими представниками.
Нахабний тон людей, що, одуривши, над вами сміються, доказував наглядно, що будь-яке порозуміння з ними неможливе, що ніяких доказів і вговорювань вони й слухати не будуть, що їм цілком чужа державницька психольогія. Їхня психольогія виховувалася в умовах революційного підпілля та їх захоплювало не тривке, солідно обмірковане і прогресивне будування ладу, а революційні заколоти. Дальша розмова з ними була, очевидячки, безхосенною, а через їхній авантюрницький, брутальний і дитячо оптимістичний настрій виключала всяку можливість тверезого обміркування цеї, рішаючої для дальшої судьби Української Держави, справи.
За кільки день кабінет Лизогуба був звільнений і почалося повстання.