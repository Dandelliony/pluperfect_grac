Дорогий Євгене Харламповичу!
Не знаю, що і гадати, що наші листи до Вас не доходять. В останньому Вашому Ви пишите, що я не обзиваюся до Вас вже два місяці. А за той час ми обоє, і я, і Юл[ія] Володимирівна] писали до Вас разів [зо] три.
Тепер я переходжу до головної теми Вашого листа. Першу хвилю, поки ми не вчиталися у зміст Вашого останнього листа, ми дуже зраділи — де ж таки можливість переїхати між своїх людей до Відня і т. д. Але, вчитавшись, тяжко розчарувалися, бо хоч прямо Ви не пишите, але ж можна зрозуміти, що робота чи посада, за яку Ви пишите, не має приватного громадського характеру, а є посадою державного та ще і високого рангу. А такої посади, на превеликий жаль, взяти не можу, одно бо почуваю себе занадто малограмотним* в тій справі, а друге — через відомі Вам обставини. Отже, з великим жалем довелося зректися надій, що були на хвилю блиснули після першого враження од Вашого листа.
Та коли б я помилився, не зрозумів Вас, і справді Ви пропонуєте мені не державну посаду, а приватно-громадську, тоді я б охоче пристав на неї. Тоді, прохаю Вас, викликайте мене та сповіщайте якнайскоріше, і я приїду, оскільки можу швидше. Це вже додаю «про случай», хоч певен, що такого случаю немає.
Поспішаюся відповісти Вам того ж дні, як одержав Вашого листа, хоч сьогодні я зовсім не спав і тому голова дурна. Од д[обродія] Марго-ліна я дістав листа з закликом, та з його не видно, чи се може мене якось устроїти.
Я писав вже Вам, може статись, що ми переїдемо на Волинь (Польську), якщо там налагодиться справа одної цукроварні і вона почне робити, бо тоді і я там дістану посаду.
Звістки з України про голод та епідемії та таке інче товчуть мене, наче молотом по голові, і нерви мої зовсім одмовляються служити як треба. Клопотався про візу до Берліну на випадок, якщо набіжить одне діло, та досі немає дозволу на ту візу, а вона ще може бути потрійною.
Якщо б сталося, що їхатиму до Берліну, то, мабуть, побачимося. Дорогий мій Євгене Харламповичу, щиро дякую та обнімаю Вас за Ваші клопоти про мене, бо знаю і відчуваю, як Ви турбуєтеся за мене. Низенько вклоняюся Юлії Миколаївні. Наші вітають Вас дуже.
Ваш В. Леонтович