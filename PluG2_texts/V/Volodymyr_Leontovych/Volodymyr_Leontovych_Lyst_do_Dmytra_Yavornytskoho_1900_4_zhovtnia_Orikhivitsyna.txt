[4.10.1900, Оріхівщина]
Любий Дмитре Івановичу!
Невдовзі, перед твоїм листом я був в Опанаса Юровича, але йому тоді трапилося лихо, на ярмарку набігла на його дочку чіясь коняка і прибила дитину, так що якийсь час вона лежала зморніла. Тепер же я чув, що, слава Богу, дитина Оп. Юр. видужала. Через те, мабуть, Оп. Юр. тоді і не казав мені нічого про те діло, яке ти згадуєш. Але я не міг до його поїхати досі, бо в мене дуже боліли очі, а впісля були земські збори. Через те і тобі не відповідав так довго. Зараз пишу до Оп. Юр., може, він заїде до мене, бо він таки обіцяв се зробити, тоді вже писатиму тобі. Що до словниці, то розпитайся, будь ласка, скільки коштуватиме видання і напиши мені. Може, ми се діло зладнаємо. Як назбираю слів 10-20, надішлю їх тобі. «Налисник» се мабуть по-російські: треба перекласти «блинчики», але не «блины» (знаєш робляться такі блинчики з сиром, з варенням, з яблоками), і все те зветься налисник. Робиться попереду такий блин з тіста, на його накладають такий самий шар сиру, яблоків чи варення і згортають учетверо. Тоді він має такий вигляд. Зверху його мастять і тоді піджарюють.
То ж ти не пишеш нічого про свого «Вітряка». Як з їм постановив поступитися? Невже не хочеш друковати? Шкода буде, і хто вже знає яко. На що се ти так? для чого? Не візьму собі в тямки і не зрозумію. Покинь бо вже свої вигадки та дозволь друковати. Кращого оповідання нащо дожидати, як й це дуже добре, а друге, коли схочеш, ще краще встругнеш. Напиши мені про се, бо оце ціми днями я одержав від покупця «Вітряка» двісті карбованців, щоб переслати тобі їх яко гонорар, коли «Вітряк» почне друковаться. Та й не знаю тепер, чи ти дозволиш друковати, чи ні. Як не дозволиш, буде тобі гріх. Так рідко в нас здобути цензурський дозвіл, а тут він вже одержаний, а ти упираєшся і хочеш, щоб ввесь клопіт пішов марно, а тим часом, може, вдруге вже і не дозволять — чи тобі те любо буде. Вибачай, що чіпляюся до тебе з сім, так що ж коли мені прикро за українське письменство, прикро, що воно через твої, вибач, примхи, втрачує таке гарне оповідання.
Міцно цілую Тебе.
Твій В. Леонтович
4 окт. 1900 р.
ДІМ, КП-75756/Арх-15265.
