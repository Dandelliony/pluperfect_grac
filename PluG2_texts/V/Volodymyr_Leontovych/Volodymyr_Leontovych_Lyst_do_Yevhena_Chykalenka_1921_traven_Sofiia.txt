Дорогий Євгене Харламповичу!
Тяжко читати Вашого останнього листа, дорогий мій Євгене Харламповичу. Зразу раптом виявилося мені, що і настрій, і становище Ваші зовсім не такі добрі, як здавалося з попередніх Ваших листів, а прямо страшні! І без краю сумую, що ні потішити Вас словом, ні допомогти Вам ділом, ні зробити щось, щоб Вам було краще, — я нічого не можу і не в силі! А становище ж Ваше, мабуть, ще гірше од мого, бо Ви вже і курити покинули, а я ще курю, хоч Юл[ія] В[олодимирівна] та Оля обідають не щодня, часто під’їдаючи щось дешевше вдома (я харчуюся добре, бо на хуторі, де я роблю, вариться щодня для всіх і обід, і вечеря). Щодо громадських справ відчуваю, що вже Ви втратили надію на щось добре, бо хоч ні слова за громадські справи не згадуєте, та якби вони відбувалися краще, не було б у Вас такого настрою і не казали б Ви, що Ви вже ні [нерозбірливо] навіть для рідного краю не потрібні! І, на жаль, треба сказати, що ми самі багато винні в тім, що нам достається терпіти. Винні, що не ставали рішуче і твердо супроти усіх наших фан-тазьорів та тих теж дуже численних наших злодіїв, що підроблювалися під фантазьорів, аби живитися громадським коштом.
Велике спасибі Вам, дорогий друже, за те, що клопоталися стільки за мене і розпитували та писали про мої справи: і за позику, і за рахунок з Книгоспілкою, і за цукроварське товариство. Велике спасибі! Од добродія] Вольфсона я вже одержав листа, у якім він з приводу до його листа С. М. в моїх справах сповіщає, що тепер нічого не може зробити. Добре, що я не потурав своєму бажанню, дуже спокусливому та сильному, їхати до Відня між свої люде. Не знаю, чи викручуся і тут, але там то і зовсім би не викрутився. Тут хоч робота є в мене на хуторі, і, як буде благополучно, то буде хоч невеликий заробіток, а там і того не було б. Хоч запевно удержати сім’ю на заробіток з хутора немає ніякої змоги. Бо [нерозбірливо] вже не рано по весні ми засіяли усього ЗО дес. у полі
та 5 дес. городини. А нас 18 пайщиків, а з сього присівку та з 33 не дуже добрих корів, платячи хазяїнам частину прибутку за землю та за корови і 12% Земс[ькому] Союзу за позичені гроші, не можна сподіватися на багато, хоч поки, дякувати Богові, дощі йдуть і все росте дуже добре.
Життя в Кооперації має свої мінуси. Не всі щиро працюють, інчі дивляться, як би не зробити більше за других, інчі люде з розбитими нервами роблять кільки день з захватом, а тоді на який час спускають руки, прокидається і «дух праздности, любоначалія, любостяжанія, унинія, інтригі» і т. д., прокидаються часом і спірки між членами. Прокидаються як коли і прикмети некультурної брутальности... З усім цим поки що боремося, а як буде далі, хто знає. Правда, виявляються часом і добрі риси людської природи, та часом одна муха запаскуджує всю страву...
Статтю Вашу читав з великою приємністю і цілком з нею погоджуюся. Свідчу Вам, що серед того елементу, серед якого мені достається тепер жити, — заможних раніше хліборобів — думка Ваша має велике співчуття. Та що з того, хоч і буде що, та не скоро! Щиро подякуйте і поцілуйте руку Юлії Миколаївни за її співчуття до мене!
Вибачте, будь ласка, що пишу олівцем.
Щодо Вашої поради звернутися до Др. Лукасевича за позикою, не можу на се зважитися, ми дуже мало з ним знайомі, а я не маю ніякої певности, чи зможу хоч колись сплатити йому борг, якщо позичу.
Буду Вам дуже вдячний, якщо Ви розпитаєте п. Безкровного за Віктора. Се було б краще, ніж якби я питав його листом. Тільки, як він матиме ласку розпитувати за Віктора, просіть його робити се дуже обережно.
Пишіть про своє здоров’я, про те, чи якось полагодите свої справи, як себе почуваєте? Хвилюючись чекатиму од Вас звісток про Вас. Міцно цілую Вас і ручки Юлії Миколаївни. Наші Вас цілують і кланяються.
Ваш Леонтович
