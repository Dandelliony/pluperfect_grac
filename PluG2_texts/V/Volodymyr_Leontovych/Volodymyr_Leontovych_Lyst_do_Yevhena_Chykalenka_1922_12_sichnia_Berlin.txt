Дорогий мій Євгене Харламповичу!
Здоровлю Вас з наступаючим завтра Новим роком по старому стилю, як ми звикли Новий рік святкувати. Бажаю Вам від всього серця’ і Юлії Миколаївні, і усім Вашим здоров’я, щастя і усього кращого [...] та щоб новий рік приніс нам більше полегшення.
Сидю я сам у своїй хаті і так мені сумно і обідно, що і сей старого стилю новий рік буду я зустрічати сам, а не з родиною, як звик завжди, і так прикро мені на усі ті формальности, що досі не дають нам з’їха-тися, тим паче, що се вже робиться дуже потрібним, щоб вирішити нарешті, що і як нам надалі робити і як, і де надалі устроюватися. І не знаю, доки се буде тягтися, бо і в останньому, одержаному од Юлії Володимирівни листі від 1 січня нов. ст. вона пише, що віз і досі не має. Якщо є в Вас хоч якась змога, будь ласка, попрохайте когось, щоб допомогли їм одержати ті візи.
Кілька день тому послав Вам 6 нумерів зі своїми споминами, а завтра чи позавтрьому вишлю ще 3 чи 4 (перестерігаю, що і далі ще має бути багато) і дуже дожидаю од Вас Вашої критики, та боюсь, що лаятимете, бо таки ж справді частенько од Вас попадало за літературні гріхи, а тепер, мабуть, попаде і надто. Та тим дужче мені хочеться почути Ваше слово.
Тут тепер проїздом з Парижу Саша Шульгин. Приїхав вчора, бачився я з ним вже двічі, але все коротко, бо він дуже заклопотаний.
А.Д. Марголін щось сіми днями збирається їхати до Америки у якійсь комерційній справі.
Олесь тепер теж тут — хоч нашвидку в посольстві бачився з їм. Взагалі в сім відношенню тут не Болгарія, а великий шлях.
В одному з чисел, пріч «Споминів утікача», ще моє маленьке новорічне оповідання, а друге, таке ж мале, пришлю Вам у Студентському збірнику. Мабуть, завтра вийде.
Напишіть мені Вашу думку і про їх, і взагалі про часопис «Укр. Слово», про його напрямок та виконання: себто і про склад чисел, інформації, і про статті. Ви ж повинні його одержувати. А Ви — старий редактор.
Як Ваше здоров’я, дорогий Євгене Харламповичу? Чи покращало Вам? Дай Боже, щоб Ви знов почували себе уже добре.
Міцно обнімаю та цілую Вас. Цілую ручки Юлії Миколаївні.