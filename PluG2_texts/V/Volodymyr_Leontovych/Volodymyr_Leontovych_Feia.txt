ФЕЯ
Літнього дня у саму спеку пригнав післанець та привіз мамі листа з вісткою, що тета Орися тяжко слаба. Мама і тато звеліли швидко запрягати і поїхали. Від’їжджаючи, мама плакала, а тато виглядав похмуро. Дітям — Михасеві п’ять років, і Катрі чотири роки, зробилося сумно. Вдень ясний блиск та сяйво літнього дня ще якось відгонили смуток, але в глибині він таки ворушився, і, коли стемніло, а до няні прийшла приятелька і, п’ючи чай, вони так забалакалися, що і забули про дітей, Михась і Катря важко засмутилися. Щось невідоме, але страшне, бо ж мама плакала, а тато був у журбі, турбувало і смутило їх. Власне вже був час їм і спати, і якби їх поклали, діти може б і поснули, але спати їм не хотілося, а няня за цікавою розмовою не згадала.
Тихо йшли вони, мов щось їх вело, з їдальні до другої хати, де було темно і звідки були розчинені двері на ґанок і у сад, а з саду плили пахощі і чулося таємничі згуки та шеборшання...
Було боязко серед темряви та саду, але щось непереможно тягло дітей у таємничу темряву, і міцно вхопивши одно одного за ручки, вони йшли на ґанок... з ґанку на ідучу геть далеко алею, по обох боках якої, біля горниць, розіслався великий квітник, за яким темніли купи кущів, а далі — цілий ліс великих дерев.
Коли діти дійшли до кінця квітника, їм здавалося, що се так далеко. Ще хвилина і вони з переляку побігли б додому, та їм заманулося глянути поза кущі, а вийшовши за перший кущ, вони остовпіли. Між кущами і понад кущами рухалися, літали, мов зірочки, фосфоричні огники. Тільки що випливши з-поза ближчої гори, місяць затопив галявину між кущами синюватим блідим сяйвом. Блакитні дзвіночки теленькали; як на струнах, грали своїми крильцями бабки; жуки гули басами справа, зліва, вгорі, внизу; і враз затьохкав, засвистав незрівнянний соліст ночі — соловій. Все знишкло, і не стало чути іншої музики, пріч його пісні.
В ту хвилю помітили діти, що в промінні, який плив од місяця, з’явилася невиразна постать, що легким поступом наближалася до їх. І у сяйві місячного проміння впізнали вони красуню-фею, прибрану у прозоре з мережок убрання, всипане самоцвітними камінцями. І вона вітала їх ласкавою ніжною усмішкою.
Та наблизившись до дітей, нахилилася до їх, поцілувала їх і ласкаво промовила:
— Любі діточки! У світі є радощі, треба тільки уміти радіти їми, на світі є щастя, треба тільки вірити в його. Треба відчувати щастя і від малих радощів, не забувати та кохати їх. Треба уміти терпіти та забувати лихо.
І, мов хмарка, розплилася фея у місячнім сяйві.
Вирядивши приятельку, кинулася няня за дітьми, оббігала усі горниці, вибігла у сад. Там, за ближчим від горниць кущем, знайшла вона діток, що спали, притулившись одне до одного та усміхалися у сні, та й однесла їх на ліжко.