Вельмишановний Борисе Дмитровичу!
Велике спасибі Вам за себе і Вол[одимира] Вікторовича], за добру пам’ять і за книжку. Вол. Вікт. приїде до нас після Великодня, і тоді я йому віддам Ваш гостинець. Дозвольте ж і мені переслати Вам ті мої оповідання, які зараз в мене знайшлись, а як здобуду, то і решту згодом (Per pedes і Солдатський] Розрух досилаю зараз пакунком поштою). Рукопис Ваш для відсилки до цензури вже готовий, підписав його Сергій Михайлович] Родзянко з Хоролу, що на той час знаходився у мене, але тільки не знаю, як писати адресу [і] куди, чи «Въ Гл[авное]Упр[авле-ние] по Д[елам] П[ечати]» чи в Комітет цензури [нерозбірливо].
Будь ласка, повідомте про се скоріше. Тоді зараз відішлю. Не дякуйте мені за се, будь ласка. Це ж діло громадське, до того ж зовсім не важко його робити і коли буде потреба, надсилайте рукописи ще та ще, тут людей, на підпис згідних, постачить на цілу греблю. Адреса Стеб-ницького: С.-П-г, Малая Конюшенная, д. З, кв. 50. Петру Январовичу Ст-кому.
Мені обіцяли написати популярні книжки на літо (бо це студенти і їх зараз немає), не знаю через те, чи справдили свої обіцянки. Щодо мене лихо мені з популярною книжечкою, боюся, як би не зробитися брехуном. Що не здумаю писати, все мені здається або не варте того, нецікаве, або що я негаразд знаю питання і зараз починаю боятися, що або збрешу, або не скажу нічого путнього. Так почав вже дві книжечки і обидві залишив. Може б, Ви дали мені пораду, що писати (ще, може, по яких книгах), то я б вже тоді писав би на Ваш авторитет. Бачте, зі мною в сьому виявляється те саме лихо, яке може спіткати шевця, коли він втручається до кравецтва. Я з думкою Вашою про потребу і надто тепер популярних книжок я зовсім згоден, та ба лихо наше, що 10 чоловік повинні на все постачати, і те робити, до чого і не здатні.
На Хвідоровського мала надія, дурний він занадто, але найгірше до того, ще неспокійний, нікого не слухається, все по своєму крутить, але, втім, побачим, і, може, згодом його заберуть у шори, так тоді і його Товариство до чогось придасться. Не він, а С[тебниць]кий і ще дехто заходилися тепер видавати І том Левицького, а може, і том Кониського, за це ще не було відомо тоді, як я виїздив, чи постаче на обидві книжки кошту.
Міцно стискаю Вашу руку і бажаю всього найкращого.
Ваш В. Леонтович.
1899 Марця 20.
Будь ласка, напишіть, яку б Ви могли робити скидку на Ваші видання для земського Лубенського] книгарського складу.