Дорогий Євгене Харламповичу!
Будьте ласкаві простіть, що обридаю Вам з тим самим та нагадую про візи. Будьте, голубчику, такий добрий: поклопочіться, щоб Юлії Володимирівні], Олі, Івану Миколайовичу] та нашому племіннику Миколі Павловичу Леонтовичу (Оліна фамілія Коженкова) скоріше вже мати до Софії дозвіл на одержання транзітних віз. Обридаю Вам з цим, бо їм там сидіти і тяжко (і самим, і не бачившись з Вітєю), а ще більше через те, що треба їм скоріше приїздити, щоб Олі не втеряти воконції на стипендію — бо бути принятою до університету та дістати стипендію можна тільки приїхавши сюди — а воконцій вже лишилося не так багато. Будь ласка, напишіть мені до Берліну на адресу Посольства. Бачився тут з Мак[симом] Антоновичем], Дм[итром] Ивановичем] та Лоським, та Антоновичем. Дм[итро] Ів[анович] закликав мене до співробітництва у своїй часописі, яку їде редагувати до Берліну в кінці сього місяця — вперед він заїде за Нат[алією] Мих[айлівною] до Відня.
Я мав нахабство пропонувати, щоб мене закликали вичитати в університеті курс — літературні характеристики новіших письменників. Не знаю, чи що з того буде, чи згодяться на се, але мені і самому ніяково набиватися.
Дм. Ів. забажав, щоб я дав свої спогади до часопису. Бачите, як швидко Ваші бажання мають здійснитися.
Міцно цілую Вас.
Ваш В. Леонтович