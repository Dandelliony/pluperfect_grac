[ 1908, 30 липня, Оріхівщина]
Дорогий Михайле Михайловичу!
Я дуже винен перед Вами. Я обіцяв Вірі Михайловні, що сам поїду до Василя Хведоровича, але неодложні діла примусили мене поїхати в Полтавщину, а до Вас. Хоча я послав тільки посланця з моїм листом. Як я і був певен, В. Хв. з великою охотою згоджується позичити Вам потрібні три тисячі карбованців і наказує мені передати їх Вам (я маю на се довіреность) і, розуміється, без відсотків. От тільки через те, що я не сам їздив, зостається мені неясним з відповіді В. Хв., чи треба брати від Вас закладну, як казала Віра Михайловна, чи ні? Про се в листі В. Хв-ча нічого не згадується, се загаює справу, і я почуваю себе тяжко винним перед Вами, що через мої діла не міг так скоро, як би всім серцем бажав, зробити Ваше діло. Як тільки прийде відповідь, зараз телеграфую Вам.
Але тут ще достанеться мені прохати в Вас вибачення і ласки. Я живу тепер на селі вмісті з родиною (сьогодні або завтра вони приїдуть), і я боюсь покинути їх тут самих без себе, вважаючи на всякі розповсюджені тепер випадки експропріації тощо. Тим часом якщо відповідь В. Хв-ча буде така, що треба брати закладну, то її ж треба робити в нотаріуса в присутності нас обох. Я знаю, що я повинен давно бути у Вас, я давно мрію, якби хоч на час приїхати до Вас перевідати Вас, але далебі тепер не можу зважитися покинути родину дома саму на довгий час (надто вночі). Отже, через те як не соромно мені перед Вами, звертаюся до Вас з великою просьбою не судити мене за мою, може, дурну боязливість, подарувати мені, що я зважуюсь турбувати Вас і, якщо треба буде робити документ, заїхати до мене. Ще раз і ще раз простіть мені, будь ласка, дорогий Михайле Михайловичу, сю турбацію.
Перекажіть, будь ласка, моє найглибше шанування Вірі Михайловні.
Міцно Вас обнімаю.
Ваш В. Леонтович 
