Дорогий мій Євгене Харламповичу!
Дістав я од Саші Шульгина листа, з якого бачу, що Ви змінили помешкання та адресу, і боюся, що Ви не одержали моєї відповіді, не маючи од Вас листа, а се було б мені дуже прикро, а надто через те, що
відписав я Вам на Вашого, такого для мене дорогого і любого листа, дуже не скоро, бо, як він прибув, я саме був у Царьгороді, куди їздив, думаючи, чи не знайду під час евакуації [з] Грузії свого Вітю, їздив даремно, як писав Вам вже про те...
Отже, пишу Вам тепер на «Волю», бо, як випробував, тим шляхом листи до Вас доходять. Найпередніше сповіщаю Вас, що ми тут чули од Федора Григ., що він має листа од своїх, що, дякувати Богові, Петруся звільнили. Дай, Боже, щоб се було так! Юлія Володимирівна] писала Вам про те, та боячись, що, може, її лист не дійшов, пишу Вам се вдруге, бо се найважніше. Я тепер сидю на хуторі недалеко (7 кілометрів) від Софії, який ми у компанії з 17 інчих хліборобів узялися обробляти на кооперативних основах. Так що прибуток розділяємо з власниками в ріжних відсотках з ріжних галузів господарства. Маємо там молочарство (35 корів), свині, птицю, огородину та сіємо буряки, кукурудзу, сіно та просо для годівлі худоби. Юл[ії] В[олодимирівні] і Олі не знайшлося там місця, бо жити ніде, і живуть вони у Софії, заробляючи уроками та випадковими заказами коректури, переписки та малювання, може, яких 800 л. на місяць вдвох—чого запевне і геть то мало на життя. Роз’єднуватися нам дуже тяжко, але треба було — може, хоч з землі видовбаю щось їм на допомогу та сам прохарчуюся. Я у товаристві відбуваю за рахівничого, ключника та їздю або ходю по ріжних дорученнях до Софії, а як трапиться вільна хвилина, то і роблю якусь роботу. Живемо там хоч тісно, та те байдуже (4 в маленькій кімнаті). Але почуваю себе тяжко. Найтяжче, що не знаю за Вітю, тяжко дуже, що боюся за Юл[ію] Володимирівну] і Олю, що з ними буде далі і чи не доведеться їм ще гірше бідувати, а ще тяжко, що живу на чужині і не бачу просвітку, не бачу надії, коли і як зможу повернутися до рідного, до рідних інтересів. Не зле бути хліборобом, або і клюшником, але часом робиться обідно, що колись затрачена праця на розвиток та на привчання до інчої праці пішли марно! Але все ж таки і се, Слава Богові! Як порівняю себе до інчих.
Прохав я Вас, дорогий Євгене Харламповичу, і знову дуже прохаю: розпитайтеся гаразд та сповістіть, де саме, на яких умовах, як і чи певно можна дістати кредит під маєтки та ще одного д[обродія] С.Д. Ви-соцького (се такий неофіт український), що має 4000 дес. в трьох повітах на Полтавщині]. Спокусила мене Ваша звістка про С. М. Якби се дійсно і певно можна було зробити не на надто лихварських основах, ми б, мабуть, переїхали до Відня та були б з Вами і взагалі з своїми, а се було б для душі велика полегкість. Довідайтесь же, голубе, і напишіть. Довідайтесь, коли можна, і про те, що Ви чули од Липинського про мою участь у якійсь цукроварській організації. Чи се так і чи там міг би бути якийсь заробіток! Міцно, міцно цілую Вас, цілую ручки Юлії Ми
__Т А
колаївні і щиро бажаю здоров’я. Мої Вас обох дуже вітають. 
Ваш В. Леонтович.
