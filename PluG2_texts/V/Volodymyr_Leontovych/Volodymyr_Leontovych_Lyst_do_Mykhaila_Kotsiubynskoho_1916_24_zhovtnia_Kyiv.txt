Дорогий Михайле Михайловичу!
Я досі ще не виїхав і ще кілька день задержуся тут. Попереду затримували мене різні справи, а зараз зуби. Гаспидські розболілися, і не зважуюся їхати, не зацитькавши їх, щоб не довелося попастися в лапи закордонних зубних лікарів. Треба запломбірувати одного зуба. Вчора вперше був у лікаря, але не знаю, кілька день він забере в мене, бо казав, що з моїм зубом буде трохи клопоту. Все має свій гарний бік, і я зате сподіваюся, що хоч моя поїздка і забарилася, але зате буду за кордоном довший час з Вами, а се мене дуже потішає.
Сповістіть, будь ласка, ще тим часом у Київ, чи вирішили вже, коли їдете за кордон, і якщо вирішили, то коли саме.
Я збираюсь їхати таким шляхом:
1)	Львів — перебуду там, якщо, може, вправлюся, лише 1-2 дні.
2)	Відень — лиш 1 день, бо Відень вже бачив раніше.
3)	Венеція — не уявляю, скільки там буду — то як подобається, але не довго. Мабуть, загляну і до Болоні.
4)	Флоренція, із Флоренції маю думку заїхати до Мілана і на озера, а звідти знов повернутися до Флоренції, скільки те займе часу, не вгадаю.
5)	Рим — там перебуду кілька день.
6)	Неаполь, Капрі та околиці — збираюся там побути довший час.
7)	Звідти вже не скоро є думка проїхати на Пізу, Геную, Ніцу, а потім і додому.
Такий мій маршрут. Як виїздитиму з Києва, повідомлю Вас, а також і з дороги доводитиму, звідки, коли і куди їхатиму. Будь ласка, і Ви не відмовте писати мені, коли і де можна буде сподіватися стрінутися.
Як же Ви себе почуваєте? Як Ваше здоров’я? Чи скінчили оповідання з гуцульського життя?
Вклоніться, будь ласка, від мене дуже Вірі Устиновні.
Ваш Вол[одимир] Леонтович