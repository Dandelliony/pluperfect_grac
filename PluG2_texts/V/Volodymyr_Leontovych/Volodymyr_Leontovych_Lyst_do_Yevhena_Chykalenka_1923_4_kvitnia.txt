1923,4 квітня
Дорогий Євгене Харламповичу!
Не писав Вам довго через усякі турбовання та клопоту та й думав, що, може, Віктору і без австрійського лікування можна буде обійтися — лічитися десь інде. Отже, дехто таки радить робити се, поки літо (до зими), у Австрії. Ще не знаю, чи остаточно на тому стануть, чи і матиму на те змогу, але все ж мушу про те думати і дбати про візи.
Те, що Ви пишете і що радить Ваш знайомий, — приїхати з самою перепустною візою і залишитися в надії на ласку — може, не викинуть, добре для здорового (та й то не дуже), а з лежачим хворим наражувати-ся на се не можна, з їм може в дорозі гірше зробитися, потрібний буде одпочинок та лікування, а тут прискипаються, щоб виїздити. На се я не зважуся. Через те, якщо Ваш знайомий повернувся і схоче мені допомогти, попрохайте його, будь ласка, виклопотати справжні візи; а не схоче, то й Бог з їм, знаю, що нас скрізь не дуже бажають.
Отже не можу зрозуміти Вас, коли Ви кажете, що Вас вже додому не заманити. Дома хоч би і не знати, який лад був, аби б не больше-вицький, таки краще буде. Та й не страшно, щоб оті Винниченки чи Микити там силу мали. Як вже почне лавина сунутися, то вона не тільки каміння, а і сміття з собою потягне униз, а далі в річку, а далі к чортовій матері. Як візьметься куркуль порядкувати, воно і крутенько буде, але «на руках ходити» Микиту не пустить і усіх «старих лисів» і молодших скажених «мишигине» у шори вбере. А порядкуватиме ж ні хто инчий — або куркуль, або большевик.
А хоч при тому нас з Вами таки буде обіжено — сердитися не можна, на світі правди мало — самі балачки про правду — а тепер ми попривчалися скупо жити, то якось дома на себе заробили б.
Вже, коли хочете, я мав би право більше за Вас ремствувати, бо ніколи ні з якими Ес[ерами] не женихався і не кокетував, а Ви хоч трошки в тім винні. Пам’ятаєте, як Ви ще давно у мене ж у Оріхівщині з Ол. Ів. Смагиним докоряли мені, що Ви з їм ближчі по поглядах до Владимира Вікторовича, як я. Отже, до певної міри «Ти і сам того бажав Жорж Данден», бо хто сказав «А», мусить сказати «Б», і як бути Ес[ер]-ом, то не можна втриматися на середині.
Проте, в більшій чи меншій мірі, винні ми усі в тім, що сталося — отже, повинні і спокутувати — як воно не важко, а щоб і додому не хотіть вертатися, то вже не маєте рації, ані права. Нашкодили, то мусім полагоджувати. Щоправда, псувати легче, як виправляти, ну, то хоч в міру можливосте... Простіть, дорогий Євгене Харламповичу, за такі докори. Докоряю і себе разом з Вами, бо дурнішої «Перезви», як українці, мабуть, ніхто не справляв. Отже, обідно і згадувати. Отже не заздрю Вам, що Вам, пишучи спомини, доводиться раз у раз про ту «Перезву» споминати.
Як же Ваші справи зі споминами, чи будуть їх друкувати і чи забезпечить се Вас? Як Ваше здоров’я? Ви знов про дві операції згадуєте. Почекали б Ви з цим. Не знаю ще про [нерозбірливо], може, і треба її оперувати, а вже про геморой, то і без того можна.
Міцно цілую Вас і ручки Юлії Миколаївні.
Ваш В. Леонтович
