Високоповажаний Михайле Михайловичу!
Здоровлю Вас і високоповажану дружину Вашу з Новим роком і бажаю здоров’я, щастя і усього найкращого. Мені казали, ніби Ви пробували у Києві ще довго після Нового року, навіть після Водохреща, і я мав надію дізнати в когось про Вашу київську адресу, щоб побувати в Вас і самому поздоровити Вас. Але, на превеликий жаль, в кого не питавсь, ніхто не міг сказати мені Вашої адреси. Тепер же Ви, напевне, вже у Чернігові, то вже хоч зараз обертаюся до Вас з щирим здоровленням.
Не можу висловити, як мені прикро було і досадно на себе, що в той час, коли Ваша ласка була перевідати мене, я не був вдома. Дякуючи тому, що я був страшенно втомлений після літературного зібрання, я не розпитав Вас, бувши в Євг[ена] Хар[ламповича], коли саме буде Ваша ласка зайти до мене, і через те вийшов з дому з жінкою на годину тільки, а саме в той час Ви зайшли, і ми розминулися з Вами. Не можу собі дарувати того, але дуже-дуже прохаю Вас вибачити мені мою помилку. Моє погане здоров’я часто так коверзує мною, бо коли інші люди ще почувають себе зовсім добре, я так тяжко втомлююся, що невдотеп зміркувати найпростіших речей — так і сей раз не умовився з Вами, коли саме сподіватися Вас, а через те втратив щасливий випадок бачити Вас в своїй хаті і краще перебалакати з Вами, як би хотілося.
З щирим і найбільшим поважанням
В. Леонтович