З часів 1890-1917 років
На початку дев’яностих років Василь Федорович Симиренко, пріч своїх щорічних додаток на українські потреби, передав Володимирові Боніфатієвичеві Антоновичеві якийсь капітал в процентових паперах (скільки саме, я зараз вже не пригадаю), який до скрайної потреби мав залишатися нерухомим, але відсотки з його мали і зараз витрачатися
на біжучі потреби. До розпорядження цими відсотками Василь Федорович та Володимир Боніфатієвич за обопільною згодою обібрали кількох земляків, в тім числі, запевне, з бажання Василя Федоровича, обрано було і мене. Таким чином склався ніби окремий новий гурток, який збирався тільки раз або двічі на рік саме з цією метою.
Варто уваги, що гроші ці були доручені заново складеному гуртку, а не Старій Громаді, яка існувала здавна і членом якої був і Василь Федорович. Може, так сталося через те, що саме тоді Володимир Боніфатієвич через якісь непорозуміння виступив був з Старої Громади, а він в очах Василя Федоровича мав найбільший авторитет в справах національних.
У першому складі цього гуртка були: В. Б. Антонович, Ф. Р. Рильський, І. Л. Шраг, В. П. Науменко, М. В. Лисенко, М. Ф. Комаров, М. Баталій і я. Згодом склад його іноді відмінявся через смерть, далекий від’їзд і т. д. когось з членів та обрання натомість нових.
Само собою, що для потреб цілої України цих грошей було мало, хоч і витрачалося з їх виключно на літературні, почасти на художні потреби (на допомогу видавництвам, окремим письменникам і т. д.), і нам доводилося бути дуже скупими та розгадувати над кожною копійкою.
Це був, власне, зародок інституції, подібної російському літературному фонду, з тією ріжницею, що при тодішніх умовах вона не могла бути дозволеною та існувала нелегально, а це робило неможливим її дальший зріст та збільшення її капіталів через нові офіри. Володимир Боніфатієвич доконче вимагав додержувати найбільшої конспірації. Коли він скликав нас, оповіщаючи про день, призначений для зібрання, ми одержували од його листа з запросинами, ніби на родинне свято у його. Ми зобов’язалися нікому нічого не говорити та нічим не виявляти існування нашого гуртка і доручених йому грошей. Гурток наш не мав виконавчого органу і сам ніякої практичної роботи не виконував, гроші асигнувалися або комусь з членів з дорученням зробити те чи те, або на допомогу іншим гурткам чи особам в їхній роботі; та Володимир Боніфатієвич був завжди в подробицях освідомлений про все, що діялося і мало діятися в українському громадянстві, знав усі ближчі потреби і наперед укладав проект потрібних видатків для нашого ствердження. Гроші ми видавали наче допомогу од когось з земляків, хто не хотів, щоб його ймення було відомо.
В ті часи український рух був дуже ослаб. Навіть у Київі українські гуртки були нечисленні та малолюдні, а Київ вважався українським осередком, де національний рух був найбільший. Це смутило українців, і часто бідкалися на це і на зібраннях нашого гуртка. Тільки Володимир Боніфатієвич завжди дивився оптимістично і розважав інших: «Що б ви каза-ли, якби вам довелося бачити наше становище за тих часів, коли я приїхав до Київа студентом. Тоді, шукаючи по усьому Київу, я ледве знайшов п’ять людей національно свідомих, та ще з їх двоє були з ґедзиком. Дійсну вагу має тільки те, що є ґрунт для розвитку нашого діла та що ростуть сприятливі для його умови».
Кілька років пізніше, приїхавши до Київа, був я свідком народження дуже важливої новини в нашому життю. Якось, зайшовши до старого нашого письменника і громадянина Кониського, я здибався у його з кількома з молодших земляків. Розпочалася розмова про наші справи і з неї сама собою випливала думка, яку першим висловив, здається, Міхновський, що треба хоч раз на рік скликати з’їзди представників од усіх українських громад, де вони не є, для обміркування наших потреб та керування національною роботою.
Ця ідея, раз висловлена, швидко поширилася поміж київських громадян, та це було і на часі. За останні роки, після довгого періоду прибитосте та занепаду, помічалося відживлення українського руху. По багатьох і малих містах складалися нові громади, вони шукали зв’язку з центром та могли його мати тільки через приватні знайомства; попит на закордонну українську літературу (бо у Росії сливе нічого не дозволялося друкувати) дуже збільшився; пересилано з-за кордону книжки по одному аркушу, яко листи у конвертах, для чого з кожного видання частина примірників друковалася на дуже тонкому папері; з’явилося кільки молодих письменників, і література відживала як по поширенню тем, так і по формі.
Ідея з’їздів знайшла відгук і в нашому гурті. Він зробив асигнування на подорож емісарів по містах для поширення цієї думки та закликання існуючих громад на з’їзди, а також для згуртовання нових там, де їх не було, але мався відповідний ґрунт.
Емісари не мали змоги об’їхати всю Україну, на це не вистачало коштів, проте вони таки зв’язали Київ з кількома старими громадами, з якими раніше зв’язку не було, та заснували кілька нових.
Значення цієї подорожі та цього зв’язку між громадами було дуже велике. В ті часи нашому громадянству бракувало громадських навичок та громадського настрою в такій мірі, що людям просто не випадало на думку об’єднуватися в якісь кола, гуртки чи партії навіть і там, де людей одного напряму було чимало, і часом однодумці, живучи поруч, не сходилися між собою, а товаришували з людьми, з якими по поглядах не мали нічого спільного. Примушена відчуженість нашої людности протягом довгого часу від громадських справ, неможливість, здавалося, робити якусь громадську роботу без наказу та підтримки уряду витворила таку негромадськість в наших людях. Навіть у тих про-вінціяльних містах, де громади таки складалися, жили вони тільки невиразним почуттям патріотизму, без жадної національної роботи, без виробленого погляду на національні завдання та без зв’язку з українським громадянством.
Агітація емісарів, а ще більше самі з’їзди, навіть чутка, яка незабаром поширилася, про те, що у Київі збираються з’їзди представників громад з цілої України, дуже допомогла перемогти цей негромадський настрій, будила у розріжнених земляках національне почуття, заохочувала до громадської роботи, зняла надії та збільшила самий інтерес до долі рідного краю навіть в тих, хто і тепер залишався осторонь. Все ж таки і такий чоловік, залишаючись наодинці зі своєю мрією, знав, що хтось дбає про її осягнення, і чекав.
Немало сприяли з’їзди і зросту рішучости, сміливости голосно висловлювати свої думки і вимоги та протест проти утисків.
Не на самій Україні, а і по усій Російській державі люде усіх народів, що належали до неї, до початку XX сторіччя не вміли чи не зважувалися одверто, в легальних формах, але одностайно змагатися проти уряду чи за поширення своїх прав, чи для їх оборони од порушення. Здавна траплялися поодинокі сміливі люде, які рішуче, без страху висловлювали свій протест, але самі, наодинці; були революційні вибухи, були революційні партії, які йшли на терор, але робили вони свої терористичні акти нелегально, потай, у зв’язку з невеликою купкою людей і з надією затаїтися, утекти, але легального одвертого громадського протесту чи вимоги сливе не можна знайти прикладів у Росії до початку XX сторіччя, якщо не лічити дуже обережних заяв деяких земств про потребу конституції.
Легальний громадський протест у Російській державі — це з’явище початку XX сторіччя, коли інтелігенція почала часто користуватися такою формою протесту, але маси так і не встигли її засвоїти, а трималися старої форми — бунту.
Перший в Російській державі такий одвертай, громадський, легальний протест було переведено українцями з нагоди відчинення пам’ятника поетові Котляревському, і я пам’ятаю, яке здивовання та уважність викликала ця подія в російських радикальних колах, наприклад, серед співробітників «Русскаго Богатства».
Те, що українці випередили в цьому росіян, залежало, мабуть, од того виховання, яке справляли серед їх громади, а особливо з’їзди їх представників.
Полтавська міська дума і полтавський городський голова надумалися поставити пам’ятника славетному українському письменникові Котляревському, який був мешканцем та громадянином Полтави. Відомий скульптор Позен, теж рожденний на Полтавщині, даремно [безкоштовно] виконав чудові бюст та барельєфи на теми з творів Котляревського. І у Полтаві, де стояв пам’ятник «Полтавской победы» і другий на тому місці, де після неї спочивав цар Петро, себто пам’ятники знищення України, малося поставити пам’ятника її відродженню.
Після одчинення пам’ятника малося відбутись урочисте свято у будинку міського театру з промовами, читанням адресів і т. д. під головуванням міського голови, себто і за його відповідальністю.
На свято це з’їхалося дуже багато людей з цілої України, представники громад, міст, земств, письменники та окремі люде. Були й представники Галичини...
Все здавалося іде добре, але в переддень перед святом почала ширитися чутка, ніби уряд заборонив читання на святі українських адресів, українські промови, взагалі яке-будь українське слово на цьому святі українського письменства.
Головою міської думи був тоді у Полтаві Віктор Павлович Трегубів, родом також з Полтавщини, де був і великий маєток його жінки. Не був він лихий чоловік, навіть не цурався свого рідного і часом любив закинути слово по-українському, але найдужче любив бути багатим, любив повагу од людей, що мають силу, та спокійне, безжурне життя без клопоту.
Не міг не відчути він свого хибного становища — свого обов’язку не допускати українського слова на українськім святі, або ж не хотів і наражу-ватися на неприємності з губернатором, а може і ще вище, і, діставши згадану заборону, почував себе дуже ніяково, та ще покладав надію на загальну заляканість, що ніхто не зважиться порушувати державного наказу.
Зовнішній святочний вигляд, взагалі форму, належало таки додержати і свято розпочалося зовсім неначе як годиться. Заля була повна аж через край, ложі густо набиті, ззаду ослонців та у проходах стояв натовп людей, яким ніде було сісти. На кону сидів голова та члени міської управи. Голова виголосив коротку промову по-російському.
Секретар повідомив, що буде промовляти представник «почитателей поэта изъ города Чернигова» (власне Чернігівської Громади).
На кон виступив відомий усім українцям, ще молодий тоді, та вже видатний український письменник Коцюбинський і голосно сказав довгу промову українською мовою.
Як грім, розляглися по залі довгі оплески.
Голова сидів похилившись і не вимовив ні слова. Секретар оголосив: «Будеть выслушанъ адрессъ отъ...» не пам’ятаю вже, од якої іншої чернігівської організації.
Тим часом хтось з тих, що сиділи на кону, звернувся до голови і пошепки та настирливо щось казав йому з помітним хвилюванням.
На кон вийшла панна Андрієвська, маленька і худенька, дуже несмілива і дуже соромлива. Вона передчувала, мабуть, що саме на неї першу впаде заборона, що їй доведеться якось поставитися до неї... Але становище зобов’язує і хоч тихо, але твердо почала вона читати свою українську адресу.
І враз почувся голос голови: «По малороссійски здесь говорить не разрешено. Не угодно ли изложить вашъ адрессъ по русски»...
Він навіть і не скінчив. Почулися вигуки з ріжних кінців залі: «Що? Як?» І враз знявся гомін, загуркотіли одсовані ослонці і усі, хто був у залі, з протестом вийшли. За кільки хвиль заля лишилася порожнею, тільки на кону стирчали сторопілі постаті президіума. Вийшли навіть і тих декільки чоловік з публіки, які відомі були яко ворожі або байдужі до усього українського, а прийшли тільки подивитися. Чи вони піддалися гіпнотизуючому впливу загалу, чи з несподіванки не вгадали, що їм робити.
Враження від цієї маніфестації було дуже велике. Але серед про-вінціяльної людности тих часів була так мало розвинута вдатність оцінювати події з громадського погляду, а панувала оцінка з погляду приватних інтересів окремих людей, що навіть від деякого з освічених полтавців доводилося чути докори українцям за те, що вони «поставили бідного Віктора Павловича Трегубова у таке неприємне становище».
Після подорожі емісарів з того ж року з’їзди почали збиратися щорічно, іноді і двічі на рік. На погляд старших людей, вони були дуже численні; на погляд молодших — занадто малолюдні, але збиратися в дуже великій кількості було б і неможливо, бо доводилося робити збори у приватних помешканнях, неначе на родинні свята. Через те була зроблена постанова, що кожна громада має право надіслати тільки одного представника, та зрідка для особливо видатних по громадській роботі людей робилося виключення і їх допускали персонально.
На зборах обмірковувалися усі українські справи на майбутній рік та робилися постанови, а для їх виконання обирався, так мовити, загальний український уряд, який мусів ті постанови виконувати чи сам, чи через окремі місцеві громади або і окремих людей і в такому разі наглядати за їх виконанням.
Для зручности доводилося вибирати уряд з самих киян, бо Київ вважався українським осередком, де мусить бути місто уряду. Число членів уряду в ріжні часи було неоднакове.
В ті часи, коли вперше зорганізувалися з’їзди, українці ще не ставили на чергу політичних та соціяльних завдань. Головною метою усі
визнавали пробудження в людности національних почуття, свідомо-сти та гідности, завмерлих під тяжким многолітнім утиском, витворення засобів морального та розумового розвитку народу: його письменства, науки, штуки і т. д. — та здобуття умов, за яких така праця буде можливою.
Отже, тут жадання українців виходили на політичний ґрунт, а їхнє становище пригніченого народу виховувало в їх симпатії до політичної волі, народоправства та федералізму для більшости, а у небагатьох тоді — до самостійности.
Все ж таки розв’язання цих жадань здавалося остільки далеким, що не ставилося на черзі, а на черзі були завдання розвитку національної свідомости та національної культури. Тому від учасників з’їздів не вимагалося такого чи іншого політичного кредо, і на з’їздах бували люде ріжних політичних переконань. Так само не вимагалося і одностайно-сти соціяльних поглядів.
Справедливо вважалося, що національне почуття треба будити тільки на ґрунті відданости рідним краю та народові, не заохочуючи до його ніякою особистою користю, хоч би й у вигляді поліпшення становища класа, та що вимагання тих чи інших соціяльних переконань могло б тільки роз’єднувати громадян та зменшувати гурт робітників національного відродження. Отже, протягом кількох років на з’їздах можна було зустріти і бачити за спільною працею і людей поміркованих, і соціялістів ріжного напрямку.
Перші поставилися проти цього нові, тоді ще зовсім молоді, українські покоління. З властивою нашій молоді погордою до старших віком, легковаженням їхньої роботи та самозакоханням молодь склала свої, переважно соціялістичні, гуртки та зреклася посилати своїх представників на загальноукраїнські з’їзди.
Одначе не усі, хто тримався соціялістичного напряму, пішли цим шляхом і дехто з їх і далі співробітничали з старшим поколінням в справах національних у всеукраїнській організації аж до часів революції.
Серед молоді ж узяла перевагу думка, що привернути нарід до національних інтересів в такій мірі, щоб він діяльно пішов на їх оборону, можливо тільки на ґрунті матеріяльних інтересів, сполучивши агітацію національну з агітацією соціялістичною.
Цією думкою молодь тим легше захоплювалася, що в ті часи на всіх просторах Російської держави соціялістичні погляди були модними, а для українських націоналістів були вони особливо спокусливі ще й тому, що заможні верстви на Україні були дуже зденаціоналізовані.
Ця ідея зробила, як після показалося, дуже багато шкоди українській справі, але молодь захоплювалася нею в такій мірі, що у багатьох, хто її тримався, національні справи відсунулися на другий план, порівнюючи з соціялістичними. Були між їми і такі, що казали: «Мені без соціялізму і України не треба».
Все те розріжняло українське громадянство, сіяло незгоду між старшими людьми та молоддю та перервало традицію у національній роботі, а молодь ставилася згорда та вороже і до тих старших віком, хто теж співчував соціялістичним ідеям, але, вважаючи здійснення їх у ближчому часі неможливим, у практичній роботі обмежувався національними завданнями.
Не вважаючи на те, з’їзди представників громад робилися з року в рік багатолюднішими і на збори почали приїздити представники з найдальших кутків України, наприклад, з Кубані, а іноді і з Галичини. Трохи згодом це об’єднання громад та громадян України прибрало назву «Товариство українських поступовців», в скороченню ТУП.
Деякі з місцевих громад розвинули значну діяльність, почасти виконуючи доручення з’їздів, почасти і з власної ініціятиви. В обох тих випадках про все, їми зроблене, вони завжди здавали звіт на з’їздах.
В першу чергу треба зазначити громаду петербурзьку, од якої і саме місто її пробування вимагало особливої діяльности. Коли тій чи іншій громаді треба було дістати який дозвіл від уряду або що інше, клопоти в цих справах доручалися петербурзькій громаді й провадилися нею.
Позаяк петербурзька громада знайдовалася в осередку політичного життя держави і літературного життя російського, на петербурзькій громаді був обов’язок заводити зв’язки з російськими літературними та громадськими колами, освідомлювати їх з тим, які утиски терпить Україна, з її потребами та вимогами, переконувати російську суспільну думку в справедливості їх, впливаючи на утворення в російському суспільстві ідейного співчуття до українського руху. Заходами петербурзької громади було зняте, наприклад Академією наук, питання про особливість української мови, наслідком чого було видання Академією відомого збірника та її заява уряду в оборону українського письменства. Тоді українське громадянство надавало цим завданням дуже велику вагу, бо в йому трималося глибоке переконання, тепер вже знищене, що усі утиски українцям робить тільки уряд і сам він тільки і винен в їх, а поступове російське громадянство (і не окремі люде, які таки дійсно бували, а усе в цілості) не співчуває урядові в цім і, якби те од його залежало, поставилося б до української справи зовсім інакше.
Працею петербурзької громади існувало і жило засноване кільки років пізніше «Общество для изданія общедоступныхъ и полезныхъ книгъ для жителей юга Россіи», бо власне члени петербурзької громади виконували у йому усю роботу. Вона ж видала першого в межах Росії неокраяного «Кобзаря» Шевченка з дуже цінними примітками до його. У виклопотанні дозволу на це видання дуже поміг громаді сенатор Маркович.
Петербурзька громада підтримувала також зв’язки з українською молоддю у Петербурзі, впоряджала шевченківські свята та інші українські вечірки і т. д.
Зиму 1896-1897 року я по своїх справах мешкав у Петербурзі. В ті часи там ще не було української громади (вона заснувалася саме тієї зими). Про петербурзьких українців тоді я тільки й чув, що там мешкають старі Бернштам та Цвітковський, колись за українофільство вислані з Київа на посади до Петербургу, та ще старіший з їх Д. Л. Мордовець. Усі вони там якось одійшли од українських справ, увійшли в російські літературні кола і виявляли свої українські симпатії тільки раз на рік на шевченківські свята, хоч пізніше Бернштам, повернувшись до Київу, знову працював на українській ниві.
Коли і на Україні ще невдовзі перед тим національний рух був зовсім ослаб, а тоді тільки починав відживати, то не диво, що у Петербурзі старі українці не відчули зразу того відживлення... Отже, попервах у мене склалося таке враження, ніби у Петербурзі і не було ґрунту для української роботи.
Але якось увечері (тієї зими) зайшли до мене двоє незнайомих земляки, з яких один назвав себе К. О. Білиловським, а другий лікарем О. І. Волянським. Білиловського я знав по його творах яко письменника, а за Волянського чув од Є. X. Чикаленка, бо обоє вони були членами Одеської громади. Волянський приїхав до Петербургу складати докторські іспити та боронити дисертацію, розшукав Білиловського, який мав у Петербурзі посаду. Вважаючи, що у Петербурзі дуже важливо заснувати громаду, вони прийшли закликати і мене до неї. Коли до думки приєдналося дванадцять чоловік, ми, щоб не відтягати справи, заснували громаду у такій кількості (згодом вона збільшилася) і головою її для представництва обрали Мордовця. Найбільшу ж і справді велику та важку працю у громаді відбували П. Я. Стебницький та О. Г. Ло-тоцький. Громада увійшла в зв’язок з київськими та іншими громадами та в організацію ТУП, і ті зразу накинули їй багато доручень.
Думка про заснування «Общества изданія полезныхъ книгъ для жителей юга Россіи» виникла не у громаді, а незалежно від неї, але усю практичну роботу у йому: листування з письменниками, коректуру, зносини з друкарнею та книгарями робили також петербурзькі громадяне.
Заснувалося те «Общество» так. Мешкав у Петербурзі старий військовий генерал Федоровський, якого гризла совість за те, що нічого не зробив для рідного краю, але що саме зробити — він не мав жадної ідеї і кидався за порадою до таких, як сам, старих українців, насамперед до Мордовця.
Хоч у Федоровського не було жадного проекту чи думки, але своєю щирістю він таки звернув на себе увагу кількох чоловік і примусив їх
скликати нараду. На цю нараду запрохали вони і В. В. Лесевича. Володимир Вікторович Лесевич був родом з Лубенщини і хоч з 13 років виростав у Петербурзі, вперше навідався на Україну вже дорослим і на короткий час, а і пізніше приїздив додому не щороку на 2-3 місяця і, відданий науці та загальнодержавній боротьбі, стояв осторонь од українського руху, але завжди лічив себе українцем і колись підтримував зносини з Драгомановим. Цим разом він також узяв участь в цій нараді. Він дістав таке враження, що зібрані не знають, що б зробити, та й не мають досить грошей, потрібних для кожної роботи, і, зваживши те, пропонував заснувати товариство для видання книжок (популярних) українською мовою. За цю думку вхопилися. Назвисько довелося прибрати російське, дозвіл виклопотав Федоровський, але практичну роботу усю, як я вже казав, робили громадяне.
Лубенська громада склалася попервах з самої молоді. Віддані патріоти брати Шемети, ще бувши студентами, заснували у Лубнях громаду серед лубенських гімназистів та студентів, що приїздили на канікули до Лубень. З роками перші її члени дійшли до старших літ, пристали до громади і старші люде.
З-посеред цієї громади вийшли кільки чоловік, які після відіграли значну роль в українському життю, інші дуже поважну, інші ж і дуже лиху, але громада не була винна у їхньому моральному попсованні — воно залежало од їхніх родинних обставин та інших впливів на їх.
Число членів лубенської громади було велике і не в самих Лубнях, а і в сусідніх повітових містах. Згодом почали приєднуватися до громади і селяне.
Коли впала заборона української періодичної преси, громада, а власне Шемети, почали видавати «явочнымъ порядкомъ» без попереднього дозволу часопис «Хлібороб», не дивлячись на те, що закон вимагав діставати наперед дозвіл на видання. Само собою через кільки номерів часопис було сконфісковано та заборонено, але розголос та сенсацію він справив великі.
Мешкав у Лубнях кореспондент російських часописів д. Варшавський, разом і лікар, і казенний рабин. Стративши почуття міри, він у одній кореспонденції найменував Лубні «українськими Афінами» зовсім не на глум, а од подиву.
Подаю для прикладу, що згадую, про діяльність цих двох місцевих громад, у яких деякий час брав участь. Про інші місцеві громади бажано було б, щоб подали відомості ті, хто ближче до їх стояв.
Після 1905 року український рух почав приєднувати до себе і симпатії декого із зросійщених українців. В кадетській київській групі склався гурток кадетів-українців, які на центральних кадетських зборах доводили справедливість українських вимог, а у Київі ввійшли в зв’язок з українцями. Пріч давнього нашого громадянина В. Науменка у цьому гуртку були між іншими: барон Ф. Р. Штейнгель, Полторацький, Вяз-лов, Уляницький. З їх Вязлов згодом перейшов остаточно до української партії с.-ф., виступивши з кадетської, коли помітив, як він казав, серед кадетів нещире відношення до української справи.
Зріст українського руху звернув вкінці увагу на себе і російських поступових діячів. П. Н. Мілюков, який один з перших відчув зріст сили цього руху, приїздив до Київа умисне, щоб порозумітися з українцями. На зібранні, з цієї нагоди скликаному, були з українського боку уряд ТУПу, з боку російських кадетів Мілюков, а пріч того, чоловіка чотири чи п’ять представників київської української кадетської групи.
На українців ця зустріч з Мілюковим не справила приємного враження. Мілюков в значній мірі не визнавав українських вимог, хоч тоді вони не йшли далі федерації, і силувався довести, що для українців буде досить куцої автономії; а ще відчувалося, що власне і те, на що він згоджувався, не припадало йому до душі і він радніший був би ще обмежити українські права, а в кожнім разі поставити діло так, щоб надалі визнання чи скасування вже раз визнаних за Україною прав цілком залежало од доброї волі росіян. Так, між іншим, він ніяк не згоджувався з ідеєю окремого українського війська.
«Точнісінько тобі той московський крамарь, — висловив жартом свої враження один з українців участників цього зібрання, — який ладнається накинути покупцеві гнилий крам».
Очевидячки, Мілюков, хоч і шукав цієї розмови з українцями тільки тому, що спостеріг зріст українського руху і вже не вважав його за «кан-тіте неґліжабль», як ще невдовзі перед тим вважали його в російських як правих, так і лівих колах, але таки ще недооцінював його і тому не годився на більші уступки.
Українці намагалися показати цьому контрагентові свою силу, хоч би у потенції, можливо більшою, більшою навіть, ніж самі її по щирості визнавали. Але і вони її недооцінювали, і в дійсності український рух, як виявилося з початком революції, значно перевищав не тільки ті розміри, які визнавали за їм українці по щирості, а і ті, в яких, беручи, на їхню думку, гріха на душу, вони силувалися переконати Мілюкова.
На доказ цього наведу малий приклад. Коли на початку березня, після зречення Миколая II, по Київу почали ходити ріжні маніфестації, жодна з їх ні по кількості, ні по святочному захопленню, ні в якій мірі не дорів-нюється маніфестації, упорядженій українцями. Потік людей густою хвилею залив на усю ширину вулиці Велику Володимирську, починаючи од Маріїнсько-Благовіщенської до Софійської площі, Михайлівську та значну частину Хрещатика. Серед цього тиску змішалися в одно, обхоплені одним настроєм, люде усяких станів. Очевидячки, за останні роки український рух пробудився та розростався не тільки під впливом агітації свідомої інтелігенції, а в значно більшій мірі, ніж могла б вплинути та інтелігенція і незалежно від неї, тим паче, що зв’язана, без волі слова, без права видання книжок інтелігенція мала дуже мало змоги провадити агітацію. Але ті самі умови, які серед загальної летаргії, заподіяної довголітніми утисками, виплекали свідому та діяльну українську інтелігенцію, діяли, очевидячки, не на саму її, а й на усе громадянство, будячи і серед його почуття патріотизму.
Це громадянство було не зорганізоване, не звикло до громадської праці і діяльносте та до боротьби за свої переконання і права. Тому до революції воно і не виявляло свого настрою. Та раптом почувши ріжні гасла, ринуло туди, де відчуло відгук своїм, може не завсіди навіть свідомим, почуттям та бажанням. Коли українська маніфестація у Київі, а українські гасла по цілій Україні знайшли найбільше співчуття, це доводить, що ці гасла найдужче припали до серця людности цього краю.
З війною погінки на усе українське розлютилися більше ніж коли-будь. Вороги українства були роздражнені навіть тими невеликими обмеженнями свого самоправства та поневірення з українців, якими в’язала конституція 1905 року, і тепер намагалися використувати часи військового стану. Отже, війна несла українцям все нові та нові кривди та образи.
В українців було одібрано найменшу змогу легальної роботи, усі українські інституції заборонялися, хотіли навіть зачинити український клуб і його пощастило врятувати тільки тим, що він, власне, перестав існувати, влаштувавши у своєму помешканні шпиталь для поранених на 50 чоловік, який таки дозволили утримувати і українцям. Клуб перестав бути клубом у звичайному розумінні, там не можна було робити вечірок, танцювати, робити відчити, але у помешканні залишилася одна велика кімната для адміністрації; адміністрація, сестри і лікарі були українські і туди раз у раз надходили свої люди, там призначалися побачення і можна було почути новини.
Коли російські війська перейшли за австрійський кордон, почалися арешти та заслання українців з галичан. їх засилано у дальші губернії, навіть на Сибір у великій кількості, бо висилали не самих громадських
діячів, а і батюшок і простісіньких обивателів; і тільки за дуже небагатьох пощастило виклопотати, щоб їх залишили у Києві. А карали їх власне за те, що вони залишилися вірні своїй державі та своїй церкві, бо російський уряд вимагав, щоб українці поробилися росіянами, а уніяти — православними. Вхоплено та заслано і митрополита галицького Шептицького. Дійшли звістки про знищення по Галичині українських книгарень, про зачинення легальних інституцій, навіть про кари на горло.
Висланих галичан пересилано через Київ, де їх тримали по острогах. Тутешні українці клопоталися, скільки могли, допомагати їм їжею, одягом і т. д. Збираючи з цією метою серед моїх знайомих, зросійщення українців, приношений одяг, я бачив, що серед їх ці вчинки уряду викликали загальне осудження. Навіть ці зросійщені земляки, хоч і вважали галичан за чужих, але поводження уряду визнавали безпідставним, нерозумним та жорстоким.
Ця погінка не могла не лютувати українців, вона поширювала серед їх «пораженство», яке, правда, в ті часи було звичайним і серед російських радикалів. Вона також немало спричинилася до зміни серед українців федералістичних настроїв на самостійницькі. Перевага самостійницьких настроїв стримувалася тільки вірою (поки вона трималася), поширеною тоді між українців, що відношення до України поступового російського громадянства спирається тільки на ідеях права та справедливости і ні в чім не подібне до відношення уряду та ультраправих росіян. Але, коли ця віра упала, це дало ґрунт до перемоги самостійництва.
Перші дні після перевороту серед українців панував святочний настрій. Несподівано для самих давніх діячів українських широкі кола громадянства виявили співчуття до української справи, а серед самих українських діячів ще не помічалося незгод та розбрату. Навіть і ті, хто передбачав, що почнуться революційні крайності, не уявляли ще тоді, до чого вони дійдуть, і відчували радість за рідний край, дожидаючи для його в дальшому тільки добра.
Та так тривало недовго. Одною з перших пересторог була хитра заява професора М. Грушевського на черговому засіданні уряду ТУПа (уряд збирався щотижня). М. Грушевський з приводу обміркування думки про скликання представників людности з цілої України для виборів до загального українського сойму (думка ця обговорювалася тоді в українських колах) запитав поради, чи не корисніше буде для справи, якщо він на час ніби одійде од ТУПа та ввійде у ближчі стосунки з українськими соціялістами-революціонерами та соціял-демократами, щоб керувати їх настроями, стримувати їх в певних межах, вплинути на обрання до сойму більш статечних, досвідченіших у громадських справах та дужче
відданих національним інтересам представників. Роблячи свою заяву, Грушевський вдавав, ніби прохає чи поради, чи дозволу, але, думаю, остаточно на те зважився і рішення свого не змінив би, що б йому уряд ТУПа не сказав, бо бачив, на чиїм боці перемога та сила в ближчі часи.
Разом з тим Грушевський радив, щоб ті з членів ТУПа, хто мають шанси бути обраними од лівіших груп, обиралися од їх, а щоб ТУП обирав правіших з-поміж себе. Може і тоді мав вже він на меті викинути з Центральної Ради цих обранців ТУПа, як це і було зроблено її постановою під головуванням Грушевського.
Діставши згоду товаришів, він далі вже не приїздив на засідання ТУПа, та незабаром вони і перестали збиратися. Формально це мало рацію, бо витворилася ніби змога обрати представників од усієї людности, а не од окремих гуртків, а партією ТУП не був, бо складався з людей різних поглядів. Формально це було так, але в дійсності представництво, тоді зібране, ще менше, ніж ТУП, можна було вважати всегромадським — у йому були представлені тільки ліві напрями, а не усі, які були в людности.
Протягом близько двох десятиріч, з того часу, як недуга, а далі і смерть В. Б. Антоновича одібрала його од українського громадянства, М. С. Грушевський був найвпливовішою людиною серед його. Видатний історик і видатний публіцист, людина широкої освіти та великого знання, він сполучав разом з тим надзвичайну організаторську здібність, умів об’єднувати, заохочувати до праці, використовувати людей кожного відповідно його хисту. Разом з тим був він надзвичайно працьовитий та працездатний. Треба було дивуватися, коли в його вистачало часу, де він набирав сили, щоб виконувати усю ту розмаїту роботу, яку він двигав. Спав він дуже мало, не проминав жодної хвилини, яку міг працювати, і, здавалося, зовсім не потребував спочинку. Коли він писав, писав з таким захопленням, вкладаючи у працю максимум напруження своїх сил, що мусів, наприклад, серед роботи виставляти на кілька хвилин у зимні морози за кватирку свою голову, так вона перегрівалася через особливо сильний приплив крові.
Те, що він зробив до революції для української справи і на Галичині, і на Наддніпрянській Україні, було дійсно дуже значним. Він розвинув, зсистематизував, збагатив відомостями українську історичну науку; написав великий науковий курс історії України і два популярних її виклади, безліч розвідок по окремих її питаннях, багато публіцистичних видатних статей, утворив цілу школу своїх учнів, викладав лекції на Львівському університеті, редагував «Записки Наукового Товариства імені Шевченка» та «Літературно-Науковий Вістник», заснував кілька дуже важливих інституцій, заохочував і притягав людей до праці, підтримував зносини з російськими, польськими та європейськими науковими та літературними
 колами та здіймав у їх повагу до українського руху. Та тим дужчий бере жаль, що в часи революції цей видатний чоловік так втратив розуміння законів громадського життя, так схибив з шляху здорової політики та доклав і своїх рук до тієї руїни, наслідки якої тягнуться й досі.
Політикування, нещирість, бажання усім та всіма керувати і усіх та усе вести по своїй думці завжди були прикметами Грушевського та його діяльности. Маючи такий вплив серед українських діячів, працюючи разом з ними, він нікого не любив, нікого не поважав та до усіх ставився тільки як до матеріялу, приховуючи це зовнішньою ввічливістю.
Українці наддніпрянські, вдячні за його працю, дарували йому ці його хиби, в кожнім разі легковажили їх, вважали дрібними, але в Галичині, де Грушевський професорував і стало мешкав багато років, громадянство ставилося до їх гостріше.
Переїхав Грушевський до Львова щось на початку дев’яностих років, коли дістав там посаду професора української історії. Одночасно він був там, так мовити, представником Наддніпрянської України та зв’язком галицьких українців з наддніпрянськими. Зразу привітали його галичани дуже радо, і дійсно, він зробив там дуже багато і на полі науки, і на полі політичнім, але згодом він своїм політикуванням та верховодницт-вом так дозолив багатьом місцевим людям, що проти його обурилися сливе усі і була навіть мова про громадський суд над усією його діяльністю та поведінкою. В разі суду, а він був неминучий, дальше перебування його у Львові було б дуже тяжке, сливе неможливе. Київські українці, представником од яких був він у Галичині та які менше тоді знали його хиби, бо він тільки раз чи два на рік на короткий час приїздив до Києва, були дуже тим стурбовані, та й дійсно тоді від’їзд Грушевського зі Львова був би великою шкодою для справи. Тому було вирішено послати до Львова делегацію і попередити галичан, що наддніпрянці вважатимуть осуд Грушевського за образу собі. З цим дорученням їздили тоді Чика-ленко, В. Шемет і я. Після попередніх приватних розмов було скликане велике зібрання, на якому нам довелося бачити величезні обурення та ненависть до Грушевського, але заява киян таки вплинула і суду не було.
Вийшовши з ТУПу, Грушевський умішався в гущу есерів, більшість яких була дуже молоді люди, записався і сам до партії есерів і в значній мірі переличкувався та втратив свою індивідуальність, так що, власне, скоріше можна було б сказати, що не він веде за собою молодь, а вона попиха його та кида їм, мов м’ячем. В кожнім разі він схвалював їхню руїнницьку роботу і допомагав їм своїм авторитетом, а нічим не справдив своєї обіцянки нахиляти їх до обміркованости. В ті часи тільки ліві і виявляли велику енергію та діяльність, бо у революційному вирі
вони єдині почували себе зовсім приємно і тільки їх не вражали вияви негромадськости та неморальности, яких тоді було так багато.
Приєднуючись до лівих, Грушевський сподівався, певно, стати на їх чолі, використувати їх, примусивши робити по його наказах, за їх поміччю повести Україну тим шляхом, яким накаже, зробитися, так мовити, творцем нової України. Але ці заходи були засуджені згори на неуспіх не тільки через несприятливі обставини, а ще в більшій мірі самою вдачею Грушевського, невідповідною для такого завдання.
Як не сумно це, а мусімо признати, що для того, щоб правити таким не високої вартости матеріялом, як рід людський, керівник мусить мати досить прикрі з морального погляду хиби. Без їх не слухатимуть і за їм не підуть. Це особливо треба признати для часів великих змін у державнім житті, насамперед для часів революційних. Такий керівник не може бути щирим, мусить в глибині душі не поважати людей взагалі і тих зосібна, яких підпорядковує до нового життя. Ці риси, як ми бачили, малися на-придозвілля у Грушевського, та їх не було ще досить. Такий керівник повинен ще бути сміливим, навіть гордим відносно загалу, не боятися піти проти його та не хитатися, як лозина за вітром, за усякими настроями того загалу. Він мусить уміти приказувати і ні в якому випадку не сміє запобігати ласки, підлещуватися, коритися. А цієї сміливости не було у Грушевського, як не було її, правда, і ні в одного з діячів революції української, так і російської. Так, мабуть, прибив нас віковий монархічний нагніт, а українців ще і їхня національна залежність. Грушевський міг верховодити серед розважних старших українців, які на користь справи самі скорялися йому, але не серед революційної молоді, де буяли самолюбство та заносливість і кожен вважав себе вищим та вдатнішим за усіх.
До згаданих вище вимог од керівника, треба додати ще: він може бути новатором, прямувати до значних змін життя, але ж не сміє втратити тверезости розуму і зазіхати на зміни, противні природі людській, навіть тоді, коли здається, що маси цього вимагають. Скоритися їм у цьому — це було б створити умови, за яких організація людности, державність, лад неможливі, а наступає руїна.
Коли це необхідно, керівник може навіть збрехати, але тільки у скрай-ній пригоді; не сміє він повторювати брехні часто, повірити їй самому, набиватися з нею людності раз у раз, щоб тим прихиляти її до себе. А ці дві убивчі помилки були якраз ґрунтовними рисами революційної діяль-ности Грушевського, так само, знов підкреслюю це, як і революційних діячів російських. Тому і не знайшлося серед їх нікого, хто б стримав революцію в певних межах та не дав їй знівечити саму себе.
Дякуючи цим своїм прикметам, Грушевський все хитрував, все полі-тикував, піддавався лівим, щоб заробити їхнє довір’я і тоді вже верховодити ними. Він потакував їм, що б вони не казали, пропускав без уваги їхні надужиття на виборах на користь своєї партії, змовчав навіть, коли ліві постановою Центральної Ради під його головуванням виключили із ради обраних до неї представників ТУПа, на тій підставі, що ТУП — занадто поміркована організація, так ніби помірковані вже виключалися з громадянства або Центральна Рада боялася хоч од малої меншости почути критику своїх поглядів та постанов. Цією дивовижною постановою були виключені представники тієї організації, яка протягом довгих років в самих несприятливих обставинах єдина провадила національну роботу та членом якої був і сам Грушевський, а він не розкрив і рота в оборону її...
Яко неофіт, Грушевський в такій мірі стерігся не догодити своїм новим напористим товаришам, що почав на людях обминати та ухилятися від декого з тих людей, з якими він раніше працював разом протягом багатьох год, особливо якщо вони належали до «буржуїв» або голосно заявлялися несоціялістами. Особливо він соромився та обминав, щоб його не побачили разом з «буржуями» солдати та робітники, до яких він прямо підлещувався. Я мав неприємну нагоду сам відчути це на собі. Він брав участь у мітингах та зібраннях, де солдатам з фронту та робітникам і селянам есери та соціял-демократи втолковували соція-лістичні настрої, накидали їм скрайні вимагання та манили обітницями можливого і неможливого.
А тим часом, знаючи самого Грушевського та його життя, тяжко повірити, щоб він дійсно зробився раптом соціялістом. По життю своєму він був «буржуй з буржуїв», а в додачу ще дуже скупий та жадібний на гроші. Мав він велике майно, більше як дехто з тих, кого він помітував як буржуїв, та по змозі з тим крився і бідкався на борги та недостатки. Тим часом життя своє упорядив він досить вигідно, держав для себе велике помешкання у великому своєму будинку у Києві, дім-особняк у Львові та дачу в Криворівні, усі помешкання добре упоряджені та змеб-льовані, кохався на старовинних речах і немало витрачався, щоб скуповувати. А разом був скаредний остільки, що вимагав з друкарні повертати йому рукописи, щоб писати на білих сторінках новий текст. Коли громадська друкарня помилилася у рахунку з їм на одну копійку, вимагав її доплатити. Ні на які громадські справи ніколи не поступував він нічого з своїх грошей та не зрікався навіть одержувати гонорар за свої дрібні статті.
Людині з такими нахилами навряд чи міг щиро подобатися соціяліс-тичний лад, хіба припустити підозріння, що його манило знищити тільки певні Гатунки власности, ті, яких у його не було, залишивши непорушними ті, що мав, щоб ще дужче відрізнятися од загалу та мати більший вплив, позбувшися конкурентів.
Певніше, одначе, що завело його на цей шлях честолюбство. Та він помилився у своїх сподіванках верховодити соціялістичною молоддю.
Тоді звідусіль наїхало до Києва сила українських соціялістів, до соціяліс-тичних партій щиро і нещиро повписувалося багато нових людей, лави втеклих солдат затопили місто, на селянські з’їзди, дякуючи штучному підбиранню, приїздили тільки лівіші селяни, і Грушевський, злякавшись, що втратить вплив, скорився та пішов за гуртом.
В числі інших лівих, що збіглися тоді до Києва, приїхав і Винниченко — цей Bete noire* українського руху та української державности. Талановитий письменник (по темах, настрою та способу малювання, паралель Горькому у російській літературі), хист якого ґрунтувався на великій здібності спостерігати та змалювати, а успіх — на завзятості, але цілком позбавлений вдатности аналізу і почуття моралі та права і розуміння обов’язку, бо малюючи людей та вчинки, морально огидні та несовісні, він сам їм віддавав свої симпатії.
Здавна соціял-демократ по поглядах дуже близький до комунізму, що не раз поривався до порозуміння з большевиками, кинувся він на політичну арену і своїм запалом, своїми невиразними та сповненими запеклої ненависти промовами захопив молодь Центральної Ради і був обраний головою Генерального Секретаріяту, а пізніше й Директорії.
Тау цій людині, пріч здатности роздрочувати маси та моральної бай-дужости, не було нічого. Не було у йому жодної риси, потрібної людині, що вдатна керувати та впоряджати життя: ні тверезого розуму, ні знаття державних справ, ні розуміння соціяльних законів, ні витривалости та упертости в досягненні призначеної мети, ні почуття та вдатности стати понад масами, весь час з невідступною увагою наглядати за хитаннями маси, щоб де треба використувати її настрої, де треба їх стримати. Тому Винниченкові найбільше має завдячувати Україна, що на їй почалася руїна і не вдалося завести та зміцнити лад, утворити державність.
