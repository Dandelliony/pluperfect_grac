XIX
«Життя і Революція» за 1929 рік
В першому числі «Життя і Революція» в нарисі «Рейки на Драговині» бідкається Антоненко-Давидович: «В наших бібліотеках і школах не дуже подобають нашу сучасну літературу, все класики, класики...» Та що тут дивного? За дореволюційних часів письменники в великій більшості ставилися до своєї праці як до призначення, вважали своїм обов’язком сміливо висловлювати те, що вважали за правду, не спиняючись ні перед карами уряду, ні перед невдоволенням громадянства. Чи правдиві, чи неправдиві були їхні погляди, а писати щось противне їм зі страху, з примусу, тим паче для одержання якоїсь нагороди, письменники тих часів вважали найбільшою ганьбою.
Большевики знищили цю славну традицію письменства, зробили його одним з знаряддів свого деспотизму, і тепер в СССР є так багато письменників, що не встилаються писати все, що накаже уряд, завіряти громадянство в тім, що, очевидячки, не відповідає дійсності, вихваляти найгидші злочинства уряду та комуністів; і немає жадного часопису чи місячника, який би зважився не друкувати того, що наказує уряд, який не поспішався б навіть sua sponte подавати брехливі відомості та сіяти злочинні думки, аби не накликати на себе неласку уряду.
В міру того, як становище большевицької влади стає небезпечнішим, а комунізм ненавистнішим все в ширших колах громадянства, большевики з смертельного переляку все з більшою жорсткістю вимушують з людности виявлень слухнянства, а разом загострюють свій тиск і на письменство, намагаючись зробити з літератури урядову контору для рекламування сов. влади, а з письменників — оборонців своїх злочинств, навіть шпиків, навіть облудних свідків на процесах, що наготовляє ҐПУ.
В СССР ніхто з громадян не має жадних прав, не має і жадних гарантій хоч би життя людського, а уряд є безмежно жорстокий, тому згадані вимагання сов. влади утворюють страшну деморалізацію в літературі, і мається велика небезпека, що під тим лихим впливом складуться в письменстві певні навички, які ще довго і після упаду большевиків деморалізуватимуть літературу, а разом з тим нищитимуть її громадське значіння.
Отже надаремно той самий Антоненко-Давидович в нарисі «Воскре-сеніє Шельменка» (2 число «Життя і Революція») дивується, чому в СССР «воскрес Шельменко-вірний, але хитрий лакуза», який, на його думку, «є разючо протилежною антитезою післяжовтневій епосі». Якби Антоненко-Давидович безстороннє, а не з партійного погляду розважив те, не дивувався б, бо мусів би визнати, що саме совітський лад виховує шельменків і що саме дякуючи йому, шельменки дедалі все більше посідають совітське письменство.
Навіть такий місячник, як «Життя і Революція», завданням якого є, здавалося б, обслуговування виключно літературних та художніх інтересів суспільства, не міг не схилитися перед вимогами уряду та не пустити на свої сторінки цілу зграю шельменків. В минулому році більша частина надрукованих у сьому місячнику оповідань та повістей є власне агітаційними брошюрами, що мають, підроблюючись під белетристику, виправдувати та обороняти позиції сов. влади.
Чи викликають загальне обурення жорстокості та безглузді накази її, знайдеться такий «белетрист» Слісаренко, що в уривках невикінчено-го роману (підкреслюю це, бо, як далі маю зазначити, велика кількість невикінчених творів є одною з характерних ознак занепаду художньої творчости в СССР, напр., «Чорний ангел» (в числі 2 «Життя і Революція») силується словами одного з героїв — Гайдученка — доводити необхідність большевицького людожерства. «Ми стаємо до жорстокого двобою з буржуазією, а ріжні ідеалісти дорікають нас тюрмами, розстрілами, немовби ми мусімо своїх класових ворогів у якийсь спосіб маринувати!» (чи не суто злодійський дотеп?), щоб повернути до життя, коли настане комуністичне суспільство»... «І тюрма, і насильство потрібні для запроваджування соціялізму, без них неможлива перебудова». І на закінчення цієї так «теплої» промови Слісаренко примушує Гайдученка, здавалося б, не до речи, «тепло посміхнутися».
Той-таки Гайдученко так обороняє совхозське та колхозське кріпацтво: «Хіба всі (селяни) свідомо будують нове життя і комунізм, сути якого вони не розуміють. Звичайно, мусимо примушувати найбільше відсталих членів нашої класи».
Шкурупій («Жанна-батальонерка») так агітує за винищення інтелігенції, яку, само собою, малює найчорнішими фарбами: «Підстрелити гада» — каже салдат, роздратований на офіцера. «От так, коли буде йти десь у зручному місті». «Це дурниця» — навчає його большевицький агітатор Бойко, «на його місці друга зараза буде. Треба всіх відразу».
Таку агітацію Шкурупій іменує заразою мислення і необережно сам характеризує так це мислення: «в салдатському мозкові, як у заржавілій машині, із скрипом починають спалахувати іскри, що від них могла за-нятися вся голова». Це вже з розгону він, очевидячки, перестарався. Незрідка таке трапляється з большевицькими підбрехачами.
А ось, здалося совітській владі, ніби наспів час, коли їй вільно збільшити централізацію, зламати і так фіктивне самоврядування України та зняти нагінку на український національний рух, і зразу ж знайшовся український письменник Ів. Ле (та ще він і не один), що видушує в свого пера беззубі кпини з українства та закликає ҐПУ до переслідування українців. Так-сяк стулює він недоладну фабулу, називає свій твір, правда, дуже влучною для його назвою — «Зрада» і хоч знов-таки повісти цієї не викінчив, а подає самі «уривки з повісти», та встиг їх вщерть напхати каїновими думками, а український місячник «Життя і Революція» їх видрукував.
Ось які перли знаходимо в тій «Зраді»: «Українізація налякала» (суспільство), «Українці товчуть воду в ступі про те, що росіяни і далі вважають нас за свою колонію... своєю культурою напосідають на українську і не дають розгорнути українізацію», «носяться» (з українськими діячами), «як з писаною торбою. Як же, культурна сила, оберігати її
треба, скористувати». ... «I все те сходить з рук», натякає Ле, звертаючи увагу ҐПУ, ніби в українському русі є таке, чого ҐПУ спускати з рук не повинна. «Про інспектора народньої освіти (Злобинця), — пише Ле, — такий анекдот ходить: Як дізнався про вбивство Симона Петлюри, то виїхав за містом галярою на Соймицю, жовтоблакитного прапора вткнув і їздить від берега до берега та «Ще не вмерла Україна» сам собі співає».
Одначе ці дурні кпини і самому Ле, певне, не здаються влучними і, не задовольнившись таким літературним способом поборювання українців, він невдовзі додає словами улюбленого героя: «Злобинця треба передати до Окр. Дпу». Так цей шельменко, прикинувшись українським письменником, продає Україну і українські інтереси своєму хазяїну — сов. владі.
Щоб хоч як-небудь виправдати своє відношення до українства, Ле примушує українців обороняти невдале вирішення практичної справи (заміну фабрики паперу фабрикою українських килимів) і строїть з їх дурнів, накидаючи їм безглузде обґрунтовання їхньої пропозиції. Вони в його через те тобто вимагають тієї заміни, що паперової фабрики буцімто не можна українізувати, бо невідомо, як назвати по-українськи різні її приладдя (подумаєш, які труднощі!).
Але як не силкується Ле зганьбити українців та піднести свого улюбленого героя-большевика, мимо його волі, як це буває завжди, коли белетрист заради тенденції перекручує життя, подекуди, як шило в лантуху, витикається частково правда. В повісті Ле большевик змагається проти українців з особистого роздражнення, розлючений ревнощами, а українці, хоч би і повірити авторові, що роблять вони те безглуздо, обороняють свої позиції з мотивів громадських.
З останнім загостренням відносин між селянством та сов. владою в VII—VIII числі «Життя і Революції» з’являється оповідання Панча «Вітрогонні дні», сповнене ненавистю до селянства: «Я побачив на цьому чистому тлі (природи), мов брудну пляму на скоринці,— хутір, а може, село. Воно лежало під лісом, мов куча сміття, де завжде копошиться черва. Вона там народжується і вмирає у власному смороді, а світ її кінчається, де кінчається ліс. І мене опанувало непереможне люте бажання налетіти і знищити село дощенту, щоб навіть попіл не бруднив це прекрасне тло. В такт моїм думкам погрозливо гримали гармати».
Добрих друзів має селянство в таких большевицьких естетів.
В повісті Первомайського «У повітовому масштабі», теж не викінченій, — «Розділи з повісти» («Життя і Революція», чч. X, XI), знайдемо вже не тільки обґрунтовання та оборону совітської системи урядован-ня, а просто рекламу сов. владі. Большевики мають звичай кожну подію, навіть похорон своїх забитих використовувати як рекламу, і Перво-майський описує один з таких рекламних похоронів з таким захопленням,
 що навіть досягає у тому опису деякої яскравости, правда, галасливої та прибундюченої, а далі, як перекупка на ввесь базар, вихваляє сов. владу, большевиків та большевизм, не спиняючись перед жадною очевидністю: «Україна може бути вільною тільки за совітської влади!» «Не можна забути кохання, одягненого в червоноармейську шинелю і важкі чоботи». Чи ж не спокуслива реклама для червоноармейців?
«Можна в Чека піти працювати. Це ж теж ніби фронт і не менше важливий» — радить боягузу, що втік з фронту, другий большевик, і той, почувши таку пораду, «стоїть вражений, ніби слова ті відкриттям пролунали для його».
Хоч це вже не з белетристичного відділу, та не можна не згадати ще один цікавий зразок безсоромного рекламування в статті Черняка «Листи з дороги» (XI число «Життя і Революції»). Черняк завіряє, ніби в українській еміграції в Парижу «найсильніші», себто мають найбільший вплив, — «радянці» (чомусь тільки соввлада не дуже звіряється на той вплив, а розстрілює смєновєховців, що повертаються в СССР), а совітська організація «Суґуф» об’єднала краще, що було в українській еміграції». На доказ Черняк посилається на те, що «дружина Махна, колись ворог сов. влади, зараз активний член «Суґуфу». (От тобі і краще, що було в еміграції!)
До речі, в згаданій статті Черняка є фраза: «Україна зв’язується з ліквідованим на парижському бруці отаманом...» В цих словах чується боязке хвастикування большевика і вони є ще однією вказівкою, що Шварцбард доконав свій злочин з наказу большевиків.
Агітаційна та рекламна белетристика складає більшу частину белетристики «Життя і Революції» за 29-й рік, але і в усіх инших оповіданнях та повістях цього місячника, темою яких є приватне життя та психологія людські, в яких, здавалося б, немає місця для політики, невідмінно в більшій чи меншій мірі вкидають автори ні з того, ні з сього совітські гасла, так мовити, поклони та люб’язні ухмилки в бік сов. влади. Без того в СССР, мабуть, ніщо друкуватися не буде. Це ніби той поклон, що гладіатори мусіли робити імператору — Ave Cesar morituri te salutant. І істинно morituri, бо од тих поклонів загибає талант авторів, бо гине настрій, гине в автора інтерес до теми, так само, як в людини з почуттям гидливости од однієї мухи в борщу зникає бажання його їсти.
Белетрист, що пише з наказу уряду, з остраху, з метою запобігти ласки, не може бути вільним в своїй творчості, мусить затамовувати ті свої вражіння, в яких є щось незгідного з намірами уряду; завданням
його перестає бути подавати образки життя в повній правдивості, він мусить калічити їх, пристосовуючи до бажань замовника.
Навіть в тім випадку, коли б письменник сам був одних поглядів з урядом, йому доведеться віддавати свою працю не на оброблення тих тем, які його самого в ту хвилю цікавлять, а тих, що вимагає уряд. До такої роботи в письменника не може бути того захоплення, того загострення уяви, які так потрібні для художньої творчости. Йому доводиться, одриваючи себе од тих образів, що його саме хвилюють, силоміць видобувати з пам’яти якісь призабуті, зблідлі, байдужі йому. Присилувавши себе працювати над ними, письменник неминуче працюватиме недбало, поспішаючись швидше дійти до висловлення тих думок, пропаганду яких од його вимагається, швидше здихатися накинутого обов’язку. Вислов тих думок стає його головнішою метою, а як стосуватимуться вони до усієї цілости твору, йому байдуже, бо та робота і так обридла.
Чи не через те совітські письменники так часто дають замість викінчених оброблених творів якісь уривки, частини, чи не тому так часто збиваються вони на стиль дописувача чи репортера, чи не через те фабула в їхніх творах є часто штучною, а окремі частини не сполучені між собою і навіть часто деякі з них заперечують тим думкам, які автор висловлює.
І, певно, тому так часто, читаючи белетристичні твори совітських письменників, иноді, може, і більш-менш талановитих, твори, фабула яких, здавалося б, мусіла захоплювати та цікавити, почуваєш непереможну нудьгу, так наче пошестю липне до тебе та нудьга, що відчував автор, пишучи той твір.
Такою є велика більшість белетристики «Життя і Революції» за минулий рік. Виключеннями треба признати тільки: повість Івченка «У со-няшному колі», оповідання Антоненка-Давидовича «Справжній чоловік» та ще, може, два невеликі оповідання Тенети: «Ненависть» та «Ковалі».
Оповідання Тенети, хоч і переняті в великій мірі тенденційністю, але в їх маються таки цікаві психологичні та побутові спостереження.
В оповіданні «Справжній чоловік» подає Антоненко-Давидович малюнок сучасного побуту на совітщині, в тім числі і побуту комуністичних партійців. З того малюнку бачимо, що запекла боротьба большевиків проти буржуазії досягла лише того, що винищила усі кращі риси, які виявлялися серед буржуазії за старого ладу, гірші ж риси, властиві буржуазній верстві, ще погіршали та поширилися, стали звичайними і серед комуністичних кол. Автор, може, і не освідомлює того, та подані ним образки життя те свідчать.
З повісти Івченка бачимо вплив на інтелігенцію того становища, в яке поставила її сов. влада в СССР. Герой повісти — Іван Семенович
Косень, людина обдарована, з великими здібностями, що в своєму фасі — фізиці, яким дуже захоплюється, робить поважні винайдення, людина з великим почуттям обов’язку, з глибоким почуттям до своєї родини стає в обставинах совітського життя дріб’язковим та до дикости дражливим і не в силі перебороти в собі цих недобрих рис ні при виконанні своїх обов’язків лектора, ні в родиннім життю, а поза фахом світогляд та спосіб думання Косеня залишається необробленим, нерозвинутим, і в свій щоденник заводить він часом чисто дитячі або чудернацькі думки. Знов-таки автор, видко, не помічає зазначеного причинного зв’язку між хибами свого героя та становищем інтелігенції в СССР і ніде не підкреслює його, та факти говорять самі за себе.
Слабше переведеним є образ жінки Косеня, а її поводження не скрізь досить мотивоване. Зате образ хлопчика, сина Косенів, виконано надзвичайно яскраво, навіть блискуче. Коли він виступає в повісті, почуваєш таке замилування і співчуття до цієї такої милої і власне нещасливої дитини, ніби б він і в дійсності був поміж нами.
1930, ч. 43
