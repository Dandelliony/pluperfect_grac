1927, 18 червня [Прага]
Дорогий Євгене Харламповичу!
Ви були обіцяли мені розпитати адресу А.П. Фролова і переслати її мені, та, мабуть, забулися. Нагадую Вам про се. Якщо не тяжко, будь
ласка, таки пришліть мені її. П[ан] Крат земляцьким звичаєм наговорив ласкавих слів, обіцяв не пізніше, як за 2 тижні прислати мені доручення на працю (статті по агрономії), а минуло вже тижня з три, а листа немає. Кажу, мабуть, поступився звичайним звичаєм наших земляків.
Чимало подій сталося, відколи ми не бачилися, і ще про більші можна мріяти на ґрунті тих рухів і настроїв, які утворили ті події. Дуже б хотілося знати Вашу думку про се. Щодо мене, то хоч, правда, і не цілком їм вірю, а якби не ці мрії, то ладен був би померти. Тільки вони і тішать.
Чи Ви, або Ваші знайомі дістаєте листи звідти і що там пишуть? Чи немає яких цікавих чуток?
Як здоров’я Ваше і Юлії Миколаївни?
Цілую міцно Вас і ручки Юлії Миколаївні. Усі мої Вас обох дуже вітають.
Ваш В. Леонтович