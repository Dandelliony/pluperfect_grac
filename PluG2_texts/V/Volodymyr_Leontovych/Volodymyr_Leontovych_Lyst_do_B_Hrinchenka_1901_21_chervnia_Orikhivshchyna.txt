[1901,21 червня, х. Оріхівщина]	III. 38401
Високоповажний і любий Борисе Дмитровичу!
Велике спасибі Вам за добру пам’ять та за книжку. Велике спасибі Вам, що знов закликаєте мене до Вашого альманаху. Дуже 6 радий був би узяти в ньому участь. Та якщо він скоро вийде, не зможу, мабуть. Річ ось у чім: зараз вже писати мені ніколи, бо тепер почалися жнива, надходить саме скрутний у господарстві час, а досі я ледве встиг хоч не скінчити, але хоч так-сяк скомпанувати розпочату мною легенду (за яку писав Вам), що вже бачу, що вона викінчиться і праця моя не піде марно, як часом траплялось мені, коли облишав почате і починав писати щось інче. Бачите, як я не швидко роблю, зовсім не так, як Ви. Вам то я далі більше і більше дивуюся, як Ви вмієте так надзвичайно багато робити. Щодо Куліша не зовсім з вами згоден. Може, земляки і негаразд поводилися з ним, це в нас буває, але ж хіба незадоволення товаришами дає право погрішити проти принципа? І в чому Куліш винен — то винен. Гріх земляків лежить на них, його гріх лишається на ньому.
Про Ждоху написав сьогодні ж Євгенові Харлампійовичеві. Адреса його така: С. Кононовка Кієво-Полтавск. жел. дор. Є.Х.Ч. Сам я до Ждохи написати не міг, бо його не знаю, ніколи не бачив, та й адреси його не знаю.
Питаєте Ви: з якого саме місяця я буду редагувати Киевскую] Старину. Але тепер ся справа переінакшилась, і я вже не братиму участі у редакції К. Ст. Річ в тім, що чимсь я не вподобався співробітникам К. Ст. і вони дали мені помітити, що вже не бажають мене бачити у редакції. Очевидячки, як тільки я зрозумів се, то зараз відмовився, бо не набивався туди, а навіть і не хотів йти, а згодився лише через те, що мене завіряли, що без цього не можна обійтися. Найдивніше у цій справі те, що самі мене не схотіли, а обернули річ так, ніби я не схотів. Взагалі у цьому ділі чую носом якусь «хитру механіку», але не можу поки що розчовпати, яку саме. Через се не можу тепер відповісти на Ваші питання про Левицького і інчі, що стосується Киевской] Старины. Але незабаром сподіваюся бути у Києві, то, може, що почую і напишу Вам. З Петербургу теж не маю за останній час ніяких звісток.
Вклоніться, будь ласка, від мене низенько дружині Вашій.
Міцно стискаю Вашу руку. Ваш Вол. Леонтович.