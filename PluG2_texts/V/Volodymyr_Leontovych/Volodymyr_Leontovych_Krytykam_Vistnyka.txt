КРИТИКАМ «ВІСТНИКА»
З початком сього року на сторінках «Діла» зняли похід на «Літературно-Науковий Вістник» та його редакцію д. Хоткевич, а далі д. Липа, нарешті приєднався до малих сіх і д. Сергій Павленко. Зчинилося так ніби «нашествіе двунадесяти языков» на «Вістника» та його головного керманичого проф. Грушевського. Власне не стільки «Вістника», скільки самого Грушевського і мали на оці критики. Це на його так гостро наїжується та величезна скирта лайок, яку накопичили вони у своїх оглядах.
Критика — річ бажана як з погляду громадянства, так і з погляду того письменника чи діяча, твори чи діяльність якого бере вона на розгляд, але ж є певні вимоги і від критики: мусить вона бути принципі-альна, безстороння і щира, повинна уживати того самого тону і бути однаково злісною до друзів і до ворогів, до письменників близького і ворожого напряму, до людей щирих і торгуючих правдою, до тих, чиї великі заслуги супроти громадянства безперечні, і до тих, чия діяльність чи твори йшли на послугу неправді або визначались нікчемністю; нарешті самою собою критика повинна доводити те, що вона хоче довести.
Критика ж, яка не відповідає цим вимогам, не корисна ні для громадянства, ні для письменника, супроти якого звертається. Хоч би в їй серед моря злости і загубилася дрібка правди, та дрібка, затоплена очевидною пристрастю цілого огляду, піде марно для того, чий твір оглядають; для громадянства ж вона не відплатить і малої частини тієї шкоди, яку чинить така критика, перешкоджаючи праці корисного робітника.
Усім цим вимогам, всім разом і кожній зокрема не відповідають статті Хоткевича, Липи, С. Павленка про «Літературно-Науковий Вістник».
Такої критики, що приперчена виразами: «брак редакційної мислі», «інсинуація», «партанина» і т. д. із статей Хоткевича, або «невисокий рівень понять редакції», «пусте генеральство», «непристойне капральство», «профанація» і «фальсифікація науки», «редакція розминулася з етикою» і т. д. із статей С. Павленка, такої критики, либонь, ніхто не признає дружньою.
Тими словами критик-громадянин міг говорити хіба про людину, усю діяльність якої вважає шкодливою, хіба тільки про свого прин-ципіального антипода. Але, так запекло поставши супроти М. Грушев-ського, зреклися, так мовити, «сатани і всіх діл його», критики «Діла» ніде не з’ясували або, може, і не зважилися з’ясувати (бо, певно, через таке признання втратили бо в очах громадянства вони самі, а не проф. Грушевський), в чим саме принципіальна незгода між ними й Грушевським. А без ріжниці в принципах й напрямку читачеві важко пояснити собі їхню пристрасть інакше, як особистим незадоволенням, особистим себто і нещирим у громадянському смислі відношенням.
Не можучи докорити «Вістнику» за його напрямок, згадані критики тим завзятіше зняли галас про якийсь ніби занепад «Вістника», обвинувачуючи за те редакцію, власне проф. Грушевського, він тобто порозгонив письменників і через те ніхто порядний, от хоч д.д. Хоткевич, Липа, Сергій Павленко та ще Маруся Н., Микола Ч., Наталка, нарешті самі, страшно мовити, Гаврик або Коваленко Олекса не хотять друкуватися у «Вістнику».
Каюся, я не так переконаний у літературному смаку та у вірності світогляду д.д. Хоткевича — С. Павленка, щоб на слово понята їм віри, що «Вістник» занепав. Я таки думаю, що хоч у йому не самі шедеври друкуються, а трапляються часом і слабші речі, все ж таки він є добрий журнал, що кращого в нас ще не було, а за останні роки супроти давніших він не погіршав, а покращав. Та й знаю, що ні в одній літературі не знайти того дива місячника, щоб у йому не траплялися часом і слабші речі.
Доводити мій погляд про «Вістник» детальним оглядом його змісту, хоч за один рік, для газетярської статті було б задовго, та й, думаю, не є моїм обов’язком. Адже обвинувачення зняв не я, а Хоткевич, С. Павленко та Липа, то й (onus probandi) належиться їм, не мені; моє ж завдання є показати, що вони свого присуду не довели. От д. Хоткевич снує таку тканку: «В перші роки» — каже він, «бачимо силу людей коло «Вістника», тепер їх нема, тоді «Вістник» гуртував людей, тепер відтручує», через те, ніби тоді зміст «Вістника» був більше ріжнородний, «більше людей працювало, більше вносило згуків, більше клали фарб», отже «Вістник» тепер є «виразителем думок лише певного гурту людей», а не «всеукраїнський орган». Чи не чудний же цей аріхметичний, так би мовити, з щотами в руках спосіб оцінювати змістовність журналу? Було, скажемо, у ньому співробітників 60, а лишилося 40, то вже й поменшає згуків та фарб, а хто ті письменники, що вийшли з журналу, і хто ті, що залишилися, добродія Хоткевича це не обходить, так ніби, на його думку, кожний письменник має тільки невеликий запас фарб та звуків, і кожний — стільки ж, як і інший. Це, розуміється, нісенітниця, як вихідної точки аргументації Хоткевича, і зовсім не можна зрозуміти, що він хотів сказати. Тим часом, орудуючи на своїх щотах в такий спосіб, д. Хоткевич і тут не обійшовся без хитрування. Зробивши список письменникам, що друкувалися у «Вістнику» на протязі трьох років, Хоткевич жалкує, що не всі ті письменники втиснулися на сторінки «Вістника» в останньому одному році, а в додачу зарахував до письменників, що покинули «Вістник», з 10 мертвих та з 20 таких, що за останній рік ніде нічого не друкували. Точнісінько, як колись Собакевич завів до списку померлих чоловіків Єлизавет Вороб’я.
Отже, питання розв’язується зовсім не так, як мислить собі д. Хоткевич. Не в тім же завдання порядного місячника, щоб наколотити в один горщик гороху з капустою та нанизати якомога більшу низку хоч і талановитих творів, не рахуючись з їхнім напрямом. Куліш був талановитий письменник, але ж не личило б прогресивному органові містити його останні твори. Достоєвський був геніальний письменник, але не можна уявити його «Дневника писателя» або і «Братьевъ Карамазо-выхъ» на сторінках «Отечественныхъ Записок»...
Відміни в поглядах редакції й письменника можуть бути й не такі різкі, а проте виключають можливість і для редакції прийняти його твори, і для письменника друкуватися в її органі, і ні для письменника, і ні для журналу це не буде образою, поки люде стоять на принципі-альному ґрунті.
Тут надходимо до хибної, хоч, на жаль, дуже розповсюдженої у нас думки, що той чи інший орган мусить бути всеукраїнським. Вимагання цього вдовольнити не можна. Українська інтелігенція вже диференціювалася на напрями, а порядний орган не може сприяти розповсюдженню тих думок, які вважає хибними. Зрідка хіба в обставинах нашої літератури може трапитися нагода, коли треба дати місце, хоч не зовсім однодумному, та близькому по напряму автору, зазначивши при тім і редакційний погляд, але це робив і «Вістник», скоріше зачас-ТО, ніж зарідко. За такими ж співробітниками, що їх можна було «аж До Руслана загнати», ані один шануючий себе журнал не пожалкує.
Почуваючи себе на цьому хиткому ґрунті не дуже твердо, д. Хоткевич спробував таки, хоч і дуже поверхово, зробити оцінку самого змісту «Вістника». Нічим не вдоволений він тут. От, наприклад, він «наперед знає, що будуть говорити Смуток, М. Лозинський, М. Грушевський, В. Панейко і т.д.». От справді, чи не замінити б їх д. Хоткевичем, що і сам не знає наперед, що говоритиме, або, може, Наталкою К., за якою він вболіває таки дуже, бо хотів поновити «Вістнику» нудний відділ «Перших проб», який був колись, а тепер його слушно викинуто.
Відношення Хоткевича до праць вищезгаданих і зосібна до публіцистичних творів М.С. Грушевського — добрий показчик принципіально-сти і щирости цього критика.
Видатний публіцистичний талант М.С. Грушевського, рівного якому дійсно нема у сучасній українській літературі, надзвичайна чутливість його у виборі тем, надзвичайне уміння освітити зняте питання і гостро та сильно обороняти українське діло, що викликають глибоку подяку і правдивий подив, з боку Хоткевича діждалися тільки на лайку.
Ось ще зо два приклади «безсторонности» д. Хоткевича в обвинуваченнях редакції «Вістника». На карб їй він становить, що ніхто не пише тепер у «Вістнику» таких гарних оглядів іностранної літератури, які писав колись Франко. Але що може вдіяти редакція, коли Франко облишив писати, а не щодня родяться люде з таким хистом, як він? Не вподобав також д. Хоткевич і критичний відділ у «Вістнику», вважає це за доказ занепаду його, хоч не каже, що критичний відділ у «Вістнику» гірший, ніж був давніше, або гірший, ніж де по інших журналах, а лише що критики у нас нема взагалі.
От ще, на думку Хоткевича, і науковий відділ у «Вістнику» «поставлено сухо», тільки ж доводить він це... як би ви думали чим? — діагнозом хвороби і смертю Аркаса (?!), принаймні инших доказів у його нема. Чи ж можна без обурення читати таку аргументацію і такі закиди?! При нагоді хочу запитати в Хоткевича: як сам він зважується на критику, коли думає, що критика може спричинитися до людської смерти? Хіба тому, що перо своє не вважає отрутним?
Як Хоткевичеві, так і Сергієві Павленкові не пощастило довести занепад «Вістника». Павленко виступив з більшим аналізом аргументів, він справді дещо довів... але що? Безперечно, не занепад «Вістника» за редагування його київською редакцією, а тільки те, що за кілька років її редагування у «Вістнику» була надрукована одна поверхова та неуґрунто-вана стаття добродія Гехтера. Я згори допускаю, що за той час таких статей була і не одна, тільки не розумію, як міг С. Павленко зробити з того висновок про занепад «Вістника». Невже він знає хоч один журнал, з тих навіть, що користуються найкращою славою, щоб у йому не набігла від часу до часу якась слабша стаття? С. Павленко загрожує «Вістникові» конкурентом. Цей журнал виходитиме, видно, при близькій участі д. Павленка, то, либонь, чи не цей новий орган відповідатиме строгим вимогам д. Павленка та друкуватиме самі лиш шедеври?
От тільки те і позбавляє мене певности в тих надіях, що і в самому огляді Гехтерової статті Павленком не без недоглядів.
Ще потроху дивує мене, пощо невтишимий гнів та невгамовне презирство, які обхопили д. Павленка з приводу помилок Гехтера, впали на самий тільки «Вістник»? Адже сам д. Павленко зазначає далі, що «досі в Росії» (себто і в російській літературі) «спокійної і об’єктивної наукової оцінки» указу 9-го падолиста 1909 року не було і що вся преса робила ті ж помилки, що і д. Гехтер.
Все це взявши на увагу, не можна поняти віри, щоб тільки занепад «Вістника», довести якого критики не можуть, був ґрунтом їхнього гніву. Скоріше розмови про той занепад показують лиш настрій критиків, а настрій приходить звідкись інде.
Дійсно, поза тією плутаниною над неіснуючим занепадом в оглядах критиків призначено чимало місця на звинувачення иншого роду, саме на обвинувачення в невідповідному відношенню редакції до самих критиків, до письменників — їхніх приятелів, нарешті, до письменників взагалі.
Добродій Хоткевич жаліється на «специфічний характер відносин «Вістника» до пишучої братії», ніби редакція його кермується «особистими симпатіями», каже, що публіцистика «Вістника» ображає не самі особи, а й «цілі групи суспільносте», «кидається брудом на особи». Добродій] Павленко і собі притакує, ніби редакція «Вістника» «топче тих людей, які соком свого мозку годують українське суспільство» і т. д. Але дивно чути таке від критиків, що не могли написати і десяти слів, щоб на одинадцятому не ужити якоїсь лайки. В чим, в чим, а щодо лайки «Вістникові» ген-ген не дорівнятися д.д. Хоткевичам, Липі та Павленкові.
На пояснення своїх обвинувачень останній додає, що «Вістник» не надрукував статтів Луценка та Слабченка, і скаржиться, що надіслані листи В.Б. Антоновича редакція «Вістника», не спитавшись його, передала до друку в «Записки Наукового Товариства» й повернула йому передплату, не схотівши висилати журналу «за те, що насмілився вказати на хиби журналу». Отже, претензія, що редакція не друкує чиїхсь статей, розуміється, дика. Чей же редакції належить право розібрати, які статті напрямом, змістом та вартістю відповідають її органу і що критик має право судити редакцію не за те, чого вона не надрукувала, а лиш за те, що вона надрукувала. Стаття Слабченка та листи Антоновича і справді — матерьял, відповідний більше для спеціального журналу, ніж Для журналу загального змісту. Що ж до скарги на передачу листів Антоновича в «Записки» та на одмову висилати передплачений «Вістник», розглянутися в їх читачеві на основі заяви однієї лиш сторони не можна.
Це власне особисті відносини між С. Павленком та редакцією «Вістника», та якщо і справді вона перед ним сим разом винна, все ж не личить критикові піддаватися невгамовному гніву з особистих причин аж так, щоб давати несправедливу оцінку літературній праці Грушев-ського й «Вістникові». Допустивши навіть повну фактичну правдивість останніх обвинувачень, не можемо зрозуміти такого гострого обурення Павленка на редакцію «Вістника». Не можна ж думати, щоб вона умисне хотіла його образити. С. Павленкові відомі обставини праці і як в українській літературі взагалі, так і в редакції «Вістника». Взявши на увагу відсутність головного редактора в Києві і його надзвичайну обтяженість ріжнородною працею на користь громадянству, годилося б миролюбно віднестися до таких редакційних помилок, хоч би вони і трапилися. При принципіальному відношенні ці редакційні помилки могли б викликати хіба приятельський докір, а не злісну лайку. Треба ж вміти шанувати і любити робітників на рідному полі, та ще й таких робітників!
Що це таке?! Невже українські письменники не мають інших поважних завдань: тільки тюкати на своїх кращих діячів? Невже для української критики немає в українській літературі й житті чогось більше вартого осуду й догани, як поважна праця кращого робітника нашого?! А так, чи не має права безстороння людина сказати, що цих критиків, либонь, не обходить українська література та її розвиток, що не на те, щоб прислужитися йому, не на те, щоб викорінити у їй те некорисне, що виростає на її ниві, загострюють вони свої пера, а так, для якоїсь іншої зовсім не громадської мети! І українці, що знають свою історію і свій народ, знають як добрі риси його, так і ті хиби, що здавна були нашою ґанжею, гаразд зрозуміють, звідки і для чого знявся цей прикрий, шкодливий і негарний похід на проф. Грушевського. Скільки було в нашій історії від часів ще гетьманства та й раніше таких випадків, що аби хтось з земляків, дякуючи талану та енергії, вийшов на верхи громадянства, зразу звідусіль здіймається проти нього сила усякої дрібноти. Наша хвалена індивідуальність, якою ми так хвалимося і яка, на жаль, так часто перевертається в простісіньку заздрість, не може мирити з тим, коли хтось переважає інших чи становищем, чи пошаною громадянства, чи хоч би таланом та енергією, і скільки лиха зазнала Україна од свого смертельного гріха своїх синів, од тих гетьманів, що тільки і дбали, як би більше настромляти паліччя в колеса дійсному гетьманові — і це знов українські гетьманці здіймають свій голос. Справа українська тепер як ніколи вимагає захоплення до самозабуття, єдності плекання та використування сил кращих діячів своїх, і тому громадянство повинно дати зароблену одсіч цім новим гетьманцям!
