XXIX
«Смерть». Збірник оповідань Антоненка-Давидовича
Поміж українських совітських письменників післяреволюційної генерації Антоненко-Давидович є одним з найталановитіших і визначається тонкістю відчувань та думання. Відчування та думки його значно складніші і тонші від звичайного масштабу комуністичних писань. Часом здається, що він гаразд розуміє лихі прикмети большевицького ладу та порядкування, а проте він таки виступає в їхню оборону і ця оборона та оправдання їх є завданням книжки «Смерть», виданої Державним Видавництвом України у 1929 році. Тому і сама талановитість цих оповідань може сприяти тільки спантеличенню та примиренню з совітським режимом тупіших голів, яких, на жаль, скрізь є багато, а в СССР їх ще старанно фабрикує пануючий там лад.
Збірник «Смерть» складається з одного більшого та трьох менших оповідань, написаних автором в роках 1924-26, а заголовок взято з назви найбільшого та найзначнішого з тих оповідань.
Герой його Кость Горобенко до перемоги большевиків признавався до українства та був в українському війську. Національне українське почуття не зовсім завмерло в ньому і в ту хвилю, коли починається дія оповідання, але тепер він з усіх сил намагається винищити його в собі, належить вже до партії комуністів і не тільки не обороняє українських інтересів, а ще шукає приводів нищити український рух і глузує з нього та з українського націоналізму. Між иншим радить він большевикам не дозволити видання безпартійного українського журналу, за дозвіл якого клопочуть його колишні товариші, забороняє на перевиборах в селі кандидатуру народнього вчителя Батюка, мотивуючи тим, що «тут не місце прихованій петлюровщині» (с. 108), нахвалюється «перестріляти» українців, навіть того з них, хто з небезпекою для себе колись врятував йому життя.
Не самого українства одкинувся Горобенко і не саму тільки Україну він зраджує під впливом большевицьких товариств та умов. Так само зрікається він своїх колишніх народницьких почувань, культивує в собі ненависть до селянства, нахабно порушує права селян на вільне обрання своїх представників... «Ти чуже мені, село», каже він, «я иноді розтрощив би усе це к чорту... Але я таки загнуздаю тебе, село!» Він встряє до боротьби большевиків з селянством, ба навіть допоминається, щоб його послано на жорстоку «розправу» з селянами.
Так само ненавидить він тепер інтелігентність та інтелігентів, хотів би їх «винищити». Радіє їх знищенням, пониженням та зруйнуванням. Щоб ще дужче пригнобити їх, щоб тішитися з їхньої біди, він самохіть
 без наказу дошпиртується старанно, щоб ще зреквізувати в кого з інтелігентів, хоч би зреквізоване було большевикам і непотрібне. Реквізовані книги скидає він на купу долі у вогкому помешканню, і вони гниють, тільки що зреквізованого мікроскопа сам кидає в річку. Інтелігентних жінок, узятих на примусові роботи, аби поневірятися з них, примушує позувати голими в художній школі для червоноармійців.
Зрікається він разом усяких моральних принціпів, навіть простого почуття людськості. Робить доноса в чека на своїх колишніх вчителів, хоч розуміє усю гидотність свого вчинку, і нахабно посміхається: «Ат, теревені! Хто розміряє тепер, де чесно, де підло?»
Йому здалося, що найкращим способом затамувати сумніви, які подекуди ще прокидаються в ньому, було б когось вбити, і тільки заради цього він шукає до того приводу, набивається поїхати на «усмирения» та вбиває «заложника» селянина, за якого ні сам Горобенко, та й ніхто гаразд не знає, чи він дійсно завинив чим, хоч би і проти большевиків.
Покірно, без протесту терпить Горобенко глузування большевиків з України та українства та їхню підозрілість до себе з того приводу, що колись він працював у українській справі.
Не. може він не бачити дріб’язковости, нерозуму, дикости, хижацтва та заздрости своїх нових товаришів-большевиків, не може не бачити, що комунізм їхній — це тільки спосіб виправдувати їхні насильства, не може не розуміти, що і сам він розбещується серед них, а таки горнеться до них та завіряє себе в їхніх вартостях.
Найпростішим та найправдоподібнішим поясненням цим зреченням та зрадам, взагалі згаданій зміні у Горобенка, поясненням, яке мимо усяких упереджень природне виникає, може бути його ляк, боязкість за себе перед большевиками, під владою яких він опинився (чом волею чи неволею не емігрував він, автор не каже), під слуго вування до них. В самому оповіданню є кільки уривків, що начебто підтримують таке пояснення. Сам Горобенко так оцінює своє становище у большевицькій партії: «Кораблі давне вже спалено і поза партією тобі немає чого робити» (с. 122). Його до одчаю діймає їхнє недовір’я. Він на все б згоден, щоб розвіяти його: «Треба конче зробити щось, покласти цьому край. Допускати, щоб якийсь Попильниченко міг знущатися! Ну, що ж з того, що він (Горобенко) був у Просвіті, і ці всякі Ковбанюки добиваються легального способу животіти? Плювати б він хотів на них» (с. 39), та не знайде собі спокою од такої дурниці, як згадка про те, що колись, ще гімназистом бувши, замовив собі візитові картки, а в партії є комуніст, який знає про те. Аж застогнав від тієї згадки (с. 70).
Таке пояснення було б найправдоподібніше, та авторові хочеться реабілітувати свого Горобенка, а ним і инших, що пішли тим самим шляхом. Автор намагається пояснити його зміну громадськими та пси-
хологичними мотивами, а одночасно викликати у читачів вражіння, ніби большевицька ідеологія має в собі якусь особливу чарівну принадність, яка скоряє і тих, хто раніше не знав її та не годився з нею.
Береться до виконання того завдання Антоненко-Давидович кількома заходами, прибірає до того ріжноманітні докази і, яко письменник талановитий, сплітає свою аргументацію досить тонко, часом досягаючи в своїх міркуваннях якоїсь зовнішньої правдоподібности. Та при уважному розгляді стає виразно видко, що, припустивши щирість зміни в Горобенкові та його співчуття комунізму, можна пояснити їх тільки ненормальною хоробливістю психики. Tertium non datur* — вже давно ніхто нормальний до большевиків з щирого переконання не пристає.
Треба зазначити, що автор, певно, і сам відчуває потребу заховати дещо з історії зміни свого героя, бо уникає показати цей процес в цілості, не показує самого зародження нахилів Горобенка до большевизму, а виводить його на кін аж тоді, коли він вже став членом партії, хоч ще і підозрілим в очах большевиків, та хоч тоді ще від часу до часу ще виникали в ньому деякі дрібні вже невдоволення та сумніви щодо боль-шевицького ладу. От, напр., «Яке це безглуздя боротися з базарами» (с. 27), «хіба міг би Дружинін бути гірший, якби був безпартійний» (с. 22), помічає, що завідуючий юрвідділом большевик Чернишов, нічого не тямлячи в юридичних справах, «мусить поступатися перед неосяжним чернокнижжам» спеців (с. 133) і т. і.
В цьому періоді Горобенко ще освідомлює собі, що, йдучи з большевиками проти селян, які «во ім’я свого засіку та химерної неньки нищать «большевиків» (він каже вже і «нас») (с. 174), він буде «стріляти в самого себе», що «урівноважити ці дві сили не можна» (большевизму і селян), але, як загіпнотизований, схиляється до більшевизму та завіряє себе: «Хіба ж можна зрівняти безмежні простори майбутнього соціялізму з чотирьма стінами своєї хати, де своя правда, і сила, і воля» (с. 174-176) «з українським націоналізмом», який ніби «не годен на акцію» (с. 97) і «в розквіті свого піднесення створив тільки Просвіту» (с. 96).
Людина, що сама брала участь у визвольній війні в українському війську (як це було з Горобенком), не могла б, керуючися несхибленим вражінням, заперечувати активність та самовідданість того війська. Людина, що признавалася, отже, освідомила вже собі українську ідеологію, не могла б втратити розуміння глибокого та високого значіння принціпу — «в своїй хаті своя правда, і сила, і воля», якби щось не затуманило її розуму. Людина, що живе большевиками, сама з ними чинить насильства і має безліч нагод бачити їхні лютість та хижацтва, не
* Tertium non datur (лат.) — третього не дано.
може не переконатися, що замісць рівности вони утворюють приви-леї для себе, а по своїй природі менше од усіх инших людей здатні жити так, як вимагають жити од инших (напр., їхні бенкети під час загального голоду, бажання комуністки Славіної «харашо било б поесть гдє-нібудь у куркуля», прив’язування комуністом Фроловим собаки біля криниці, щоб ніхто не брав з неї води, бо він її викопав, і т. д.); не може, не оперуючи облудними фактами, або не даючи їм облудного освітлення, вірити у здатність та бажання большевиків створити рай, в те, ніби «по їх слідах, облитих своєю і чужою кров’ю, виростуть хризантеми поем, романів, казок» (с. 141).
Якщо всупереч усьому, що сама знає, така людина тягнеться таки за тим облудним освітленням і якщо робить це дійсно щиро, вона може тягтися в тому напрямі не здоровими почуттями та розумом, а тільки як загіпнотизована, зневолена якоюсь психичною аномалією. Нормальна людина не може будувати свої мрії про загальне щастя на насильстві над загалом.
Ця згори зроблена оцінка дістає цілковите ствердження при уважнім розгляді психологичних чинників, що керують почуттями та діяльністю Горобенка. Безпідставна та безґрунтовна лютість на нічим ні йому, ані большевикам не повинних і так вже пригнічених людей, раз у раз зринає в ньому, тягне його знущатися з них, ображати, грабувати. Він жадібно вишукує, щоб ще реквізувати в ограбованих і то на пропаще. Його тішить примушувати порядних жінок позувати голими. Дуже часто схвачується в ньому бажання когось вбити. Він так пересичений хворобливою лютістю, що ніякої иншої міри кари за найменший спротив не знає. Часом він ладен був би зняти голови враз усій людности, пріч комуністів, так й на їх він, мабуть, тільки не сміє зважитися. Раз у раз він висловлює бажання: «винищити» вчителів, «розтрощити» селян, «знищити» інтелігентів, «розміняти» спеців, «перестріляти» українців...
Иноді в основі цієї жадоби вбивати лежить потяг до влади, бажання «загнуздати село», часом жах за себе — Горобенко боїться, що решта моральних сумнівів, які ще озиваються в ньому, перешкодять йому здобути цілковите довір’я большевиків і сподівається, когось вбивши, визволитися від тих сумнівів. «Треба вбити», гадає він, «тоді Рубікон буде перейдено» (с. 39-40) — сумніви зникнуть. В таких випадках особистий мотив виникає вперед, і вже він розбуджує лютість до наміченої жертви. Але значно частіше лютість виникає безпідставно, з нерозумілої і йому причини.
Поруч з лютістю зовсім природно для хворобливої психики йде його аморальність. З попередніх років ще залишилася в ньому свідомість, які вчинки добрі, які лихі, він ще відчуває сором од наміру зробити щось гидке (напр., донос), але тільки поки його зробить. Та його тягне
до неморальних вчинків і, вчинивши якесь паскудство, він не почуває вже ні найменшого каяття. Горобенко зненавидів мораль за те, що її приписи в’яжуть його. «Слова любов він ніколи тепер не вимовить», хоч і розуміє її невмирущість (с. 67). Натомісць хиже почуття та насильство ваблять його до себе і, слухаючи розбійничі промови чекиста Зіверта, він цілком переймається його настроями та співчуває йому. Большевики притягають його до себе тим, що, на його думку, «вони сильні», а сильними, хоч він і бачить їхні хиби, здаються йому через те, що їх не спиняють ніяка мораль, ніякі принціпи. Почуття справедливости, яке є основою моралі, загубив він вже дощенту і комуністам легко дарує значно гірші властивості їхні, ніж ті, за які лютує на инших людей.
З тих же причин ненавидить він кожну, хоч би найкращу традицію. На його думку, «це добре зруйнувати усі кладовища, щоб ні одне з них не нагадувало минулого» (с. 159).
До того — ще одна хвороблива риса. Горобенко зовсім не здатний до щоденної сталої творчої роботи. Такі роботи викликають в ньому знеохоту й призирство, навіть лють. Так ставиться він до просвітянської діяльности українців. Вона здається йому замалою та задовгою, він волить краще приневолювати насильством громадянство, аніж виховувати його або доводити йому те, що вважає потрібним. Він цурається такої діяльности, яка не викликає в ньому пристрасти і люти. Без них він не може нічого робити. Вони йому потрібні, як наркотики. Це руїнник з природи, що може й хоче тільки руйнувати, а не творити.
Здатний до акції тільки в стані перенапруженої пристрасти, він не годен стримувати її. Мов щось болюче, відштовхує він від себе критичне відношення до своїх думок та вчинків, як і справедливе та вірне оцінювання обставин та оточення. Тому його розум пробуває під безпо-дільною владою фантастичних мрій і йому здається, що по слідах большевиків, облитих своєю й чужою кров’ю, виростуть «хризантеми поем, романів, казок». А ці мрії штовхають на безглузді та дикі вчинки. Тому і спокушає його так ідея, що є самою суттю большевизму — що треба добре винищити усіх інтелігентніших, усіх здатних критично думати, усіх енергійніших, залишити тільки безбарвну людську череду і тоді ущасливлювати її проти її волі примусом.
Усі ці риси самі в повній мірі доводять ненормальність психики Го-робенка, а ще дужче підкреслюють її психопатологичність та ті садичні почування, що прокидалися в ньому ще з дитячих років. Ось на с. 148 оповідання маємо дуже показний в цьому відношенню його спогад, як він ще малим гімназистом стояв у кутку фойє театру та з пожадливістю дивився на гарних та гарно прибраних жінок і заздрив, що чорні гарні їхні очі дивляться привітно на инших чоловіків, а не на нього. А тепер кожного разу, коли встає в ньому бажання когось вбити, невідмінно в
ту ж хвилю встає і спогад про колишню кохану (вже не живу), а в той мент, коли він вперше вбив своїми руками людину, раптом уявилася йому найгостріша хвиля його відносин з тією коханою. Таке сполучення одчування вбивства з згадкою про стосунки статеві є виразною прикметою хворої психики.
З трьох менших оповідань збірника найкраще — «Тук-тук» — життя й смерть так би мовити сучасного совітського Акакія Акакієвича. Цікаве й талановите і «Крижані мережі» — образки впливу революційних подій на психику дитини, що росте власне без догляду та без виховання. Третє, найменше, — «Шкапа» — слабше за инші і має в собі теж прикмети не зовсім здорових настроїв.
1931, ч.43
