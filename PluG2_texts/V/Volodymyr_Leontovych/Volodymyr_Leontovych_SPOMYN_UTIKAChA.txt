СПОМИН УТІКАЧА
За виключенням дуже короткого часу, коли протягом усього трьох тижнів я за Гетьманського уряду (перед звільненням кабінету Лизогуба) був покликаний на посаду міністра земельних справ, — я увесь прочий час стояв осторонь від усіх урядів і взагалі участи в політичному житті не брав. Тому читач не знайде в моїх споминах багато, та ще нових, фактів з діяльности та взаємовідносин творців політичного життя. Я належав до того загалу, якому доводилося не творити його, а тільки терпіти. Мої спомини — це спомини утікача, якому, щоправда, тікаючи, досталося об’їхати величезні обшири з Києва на Катеринодар, Туапсе, Ялту, Царгород, Софію і т. д., аж до Берліна — в них читач знайде більше матеріалу побутового та психологічного, відомостей про те, як відбивалися політичні події на житті та психології загалу.
Ще заздалегідь перед другим наступом большевиків у Києві відчувався неспокійний і сумний настрій. Кияни вже мали нагоду ознайомитися з большевизмом і для них природа його, хоч не цілком, але досить була з’ясована. Але в ті часи народного божевілля сільська людність не передбачала, яке лихо несе їй большевизм, а ще й до певної міри співчувала йому, і тому армія Директорії, не вважаючи потрібним боронити рідний край, або розходилась по домах, або переходила до большевиків.
Не було сумніву, що Київ та й чи не вся Україна дістануться на якийсь час на поталу большевикам, та ніхто не вірив, що ця окупація триватиме довго. В Одесі стояли французькі війська, з розказу Франції, навозилися туди війська грецькі, сподівалися ще й військ сербських та ще якихсь — під їх охороною формувалася російська армія.
Тому українське громадянство було заклопотане тоді більше тим, щоб за допомогою Франції не були знехтувані чи порушені права української держави і народу, але ніхто не повірив би, щоб Франція, та ще після перемоги в світовій війні, капітулювала б перед большевиками, яких сили були невеликі і погано озброєні. Часописи вже тоді перейнялися звичаєм подавати фальшиві вісті, або з метою агітації, або просто за браком певних інформацій, так що в Києві були певні, що Одеса цілком безпечна від захоплення большевиками та що звідти почнеться визволення не тільки самої України, а й цілої Росії і то в найко-ротшому часі. Чому дехто з земляків, уважаючи моє становище як бувшого, хоч і короткий час, міністра небезпечним за большевиків, перевели моє обрання уповноваженим Українського Червоного Хреста в Одесі і мене відправили туди. Одеському відділові Українського Червоного Хреста надавалося тоді особливе значення. В Одесі прийшло було до оруж-ної сутички між українськими та російськими військами (росіян підтримували французи), і наслідком її лишилися там полонені українці в дуже тяжкому становищі, бо російський уряд ставився до них з умисною особливою жорстокістю. Полонених треба було обороняти і за них подбати. Сподівалися, що до Одеси прибудуть ще й полонені колишньої російської армії з Болгарії та Туреччини, за яких треба було піклуватися та подбати за їх національне осведомления. Нарешті, завданням одеського відділу Українського Червоного Хреста було впорядити свою працю без порівняння вище праці Російського Червоного Хреста, щоб тим показати французам більшу здібність українського громадянства до громадського і державного будівництва. З такими завданнями виїхав я до Одеси з моїм ближчим помічником, завідуючим лікарськими справами, д-ром Н. Н., та з секретарем. Відповідно до широких завдань призначено для відділу більшу кількість грошей, але почасти за браком грошей у хвилі нашого від’їзду, а почасти через небезпеку задля неспокою між Києвом та Одесою, грошей нам не було видано, і ми виїхали з самою обітницею, що вони слідом будуть надіслані, та з пильним наказом по змозі спішитися з цілою організацією діла. Але добре, що ми до одержання грошей не зважилися на широкі видатки, а обмежилися най-необхіднішими, бо, досидівши в Одесі аж до большевиків, я дістав для Червоного Хреста усіх тільки 3000 карбованців від посла Української Республіки П. Галіпа і 4000 від п. Мацієвича, який приїздив тоді для якихсь особливої ваги переговорів з французами до Одеси. Ці гроші мені довелося прямо випрохувати і, щоб одержати їх, я мусів протягом днів двадцяти вичікувати по дві-три години у вітальні делегації д. Мацієвича, дарма що і з д. Галіпом, і з д. Мацієвичем я був особисто знайомий і не можу жалітися на недобре з їх боку до мене відношення.
Та ні військові справи українські, ні переговори з французами не йшли добре, це нервувало українські місії і цілком забирало їхню увагу. Тяжко було дивитися, як вони кидалися від одного заходу до другого, щоб в якийсь спосіб схилити французів на бік України.
Надто прикро згадувати тепер, як доводилося представникам української нації терпіти від гордого і непривітного відношення французьких послів та генералів. Таке відношення французів мені довелося відчути і на самому собі, коли делегація українських буржуа, в склад якої було обрано і мене, їздила до пп. Анзельма та Фрейденберга з метою заперечити російським запевненням, ніби самостійність України обстоюють тільки самі пролетарські класи.
Російські урядовці, а надто військові кола, ставилися тоді до українців з запеклою ненавистю, українських полонених тримали в мокрих льохах без постелі (не давали навіть соломи), в голоді, в страшному бруді, не даючи зміняти білизни. Український представник міністерства фінансів, що приїхав з Києва протестувати проти того, що росіяне, захопивши машинку і кліше, друкували гроші українського зразка та пускали їх в курс, був арештований та сидів у в’язниці дуже довго. Кожен українець, якому доводилося входити в які-небудь стосунки з росіянами в українській справі, мусів дожидати образи, бо мало не кожен з росіян тішився, щоб сказати чи зробити щось прикрого тому, хто вважав себе українцем.
Не маючи власної сили, росіяни могли так поводитися, тільки спираючись на французів. Одного їхнього слова було б досить, щоб, приміром, полегшити становище українських полонених, а треба було стратити зо три тижні тільки на те, щоб одержати дозвіл передавати їм страву й білизну та здобути право лікарської допомоги. Я радий зазначити тут один виняток з-посеред російських організацій щодо відношення до українців. Російський Червоний Хрест все ставився до нас з відповідною чемністю і в інтересах діла визнавав можливість спільної праці. Він видав нам деякі найпотрібніші лікарські матеріяли і закликав мене як представника Українського Червоного Хреста на засідання Червоних Хрестів, які тоді були в Одесі.
Тим часом большевицькі війська наближалися. Зайняли Київ, зносини з їм перервалися, а згодом дійшли і до Херсонщини. Між тим кількість добровольчої армії не збільшувалася, в самій Одесі бідніша людність не крилася з своїми симпатіями до большевизму. Ходити по городу пізно було небезпечно, бо грабували, раз у раз доводилося чути про напади експроприяторів навіть серед білого дня.
Одного дня мені довелося бути свідком такого страшного випадку. Я їхав трамваєм по самому центру города (здається, по Пушкінській, недалеко від Дерибасівської), трамвай раптом спинився, бо на вулиці сталося щось непевне. Через вулицю перебігло кілька військових з рушницями напоготові, гукаючи «лови, лови». Пасажири понахилялися до вікон і хтось пояснив, що женуться за експроприяторами, яких захоплено на гарячому вчинку. Напереді нас, на розі Дерибасівської метлявся з боку в бік чималий натовп усякого люду, збиваючись у купу, як овеча отара, та ховаючись один за одного. Кілька кроків далі військові націлили рушниці прямо на цей натовп, а серед його, забиваючися в саму гущу та пригинаючися, кидався сюди і туди здоровий чоловік у чорному пальті. Несподівано він вихопився з-поміж юрби і прожогом кинувся за ріг Дерибасівської. Рівночасно розітнулися стріли, а коли трамвай рушив, ми побачили на пішоході за кілька кроків від рогу вулиці чоловіка у чорному пальті, що лежав навзнак з розкинутими руками в калюжі крові, а на розі, спершись на рушницю, стояв військовий і якимсь нетямучим, але лютим поглядом дивився на забитого.
У вагоні знявся нервовий гомін. Більшість була тої думки, що так і треба і все гаразд. Особливо один високий жид, із сп’янілим від нервово-сти, перекривленим та зчервонілим лицем, і якась жінка, росіянка, на вигляд крамарка, ця цілком спокійним та повчаючим голосом, висловлювали своє задоволення. А проте помітно було, що не всі у вагоні поділяють їхні думки; одна бідно прибрана жінка з дитиною на руках обтирала заплакані очі кінцем хустки, якийсь старший вже, розкуйовджений чоловік у лихій свитині, хоч мовчав уперто, та дивився на усіх, а надто на жида та на ту крамарку, таким лихим поглядом, який виразно показував, що чоловік цей не тільки протестує проти такого способу ув’язнення і кари, але що для його в тім нема сумніву, що грабіжник таки має право грабувати. Він аж тремтів весь від ненависти до військових і до тих, хто їм співчуває.
Та мимо усіх недобрих ознак, віра в перемогу французької сили була так велика, що, мабуть, і не було людей, хто б сумнівався у цілковитій безпечності Одеси, тим більше, що кількість чужинецького війська більшала, надходили нові транспорта, щоправда, більше з грецькими і румунськими військами, та і грецькі війська самі собою не потішали нікого своїм виглядом, бо ходили по городу безладними купами, без форми, вимахуючи руками й вигукуючи, та більше нагадували гультяйські кумпанії, ніж військо.
Грецького війська, як переказували тоді, було в Одесі 60000 багнетів, сподівалися, що прийде незабаром ще багато якогось іншого війська, і тому й найбільші скептики сумнівалися тільки в тім, чи схоче Франція звільнити ввесь край, чи обмежиться самою блокадою побережжя та забезпечить тили місцевих військ, російських чи українських, то вже залежно від вподоби кожного. Але ніхто не міг припустити, щоб Франція уступила большевикам. Через те і російська, і українська дипломатії звертали увагу на те, щоб схилити французьке командування кожен на свій бік.
Коли прийшла звістка, що десь коло Херсона французьке військо подалося назад ледве чи не за першим стрілом большевицьких гармат і примусило тим і греків, і росіян до відступу, залишивши їхній тил без оборони, то і це ще не зломило певности в безпечності міста. Та по городу переказували з невтіхою, що французи цілком не лічилися з тим, що може статися з їхніми союзниками, й захопивши, не пам’ятаю, чи поїзди, чи пароплави, хотіли втікати, не дожидаючи греків, та що з цього приводу знялася між ними трохи не бійка, й греки силою примусили французів дати і собі місце.
Та кінець прийшов несподівано швидко. Не пам’ятаю, якого числа по городу зранку почали гомоніти, що за два дні французи і греки виїжджають та залишають і город, і російське військо на ласку Божу. І справді, оголошено відповідний наказ французького командування. Переказували, ніби греки сперечалися та не хотіли відходити, але мусили скоритися французам, які вимагали від їх йти разом. Невеличка купка російського війська мусіла, шукаючи порятунку, йти і собі в світ за очі, невідомо куди. Пароплави не могли вмістити навіть усього чужоземного війська, і частина греків, а за ними і росіяни потягли до румунського кордону.
У городі знявся надзвичайний переляк. Мабуть, чи не усій інтелігенції, якої набилося тоді в Одесі сила, треба було кожному за себе вирі-шати питання, чи треба тікати і коли треба, то куди, як і яким способом. Проте тільки дуже невелика частина цієї інтелігенції мала змогу знайти собі якийсь притулок на французьких пароплавах, більша подалася до румунського кордону хто як зміг, хто автомобілем, хто візником, а хто і пішки — разом з військом чи сам. Українців французи на пароплави не брали, російське військо ставилося до їх ворожо, отже, їм залишався єдиний останній спосіб. Без порівняння більша кількість інтелігенції, пошукавши надаремне способу до втечі, втомившись та зневірившись, залишилася у Одесі на ласку Божу.
Як переказувалося, і ті, що повтікали, зазнали багато лиха: на кораблях, надто французьких, ставилися до утікачів з неповагою і без сорому визискували, беручи по сто карбованців за одну склянку чаю. Ті, що подалися до Румунії, були в дорозі у великій небезпеці. По дорозі грабували, декого й забили; грабували й червоноармійці, що подекуди просочилися вперед, і місцеві червоні, і так просто людці, до грабунку не ледачі, а часом і російські війська. На кордоні румуни або прогонили, або арештовували.
Французьке командування мало якусь умову з большевиками щодо вільного виступу з Одеси французького війська, а проте воно мусіло уступати так скоро, кидаючи частину свого майна, що це більше нагадувало утечу, ніж добровільний відступ. Французи були ще в городі, коли прийшла червона армія, крок за кроком вона поступала туди, звідки виходили французи, і часом між ними залишалося вільного простору тільки один квартал. Російське ж військо пробиралося поміж загонами червоної армії, і по городу чути було стрілянину рушниць та кулеметів.
Надходив вечір, залягла пітьма, город стояв неосвітлений, інтелігенція не важилася витикатися на вулицю, стереглася навіть палити світло в помешканнях. У пітьмі розтиналися стріли.
Здається, вже і цієї ночі почалися арешти, розстріли та грабування крамниць та деяких приватних помешкань, останніх, здається, з певним вибором. Так, я знаю, що тієї ночі розбито і пограбовано дім одного помітного комерційного діяча, з цінною стародавньою обстановкою і колекціями (господар кохався і знався на старовині і багато її скуповував), який ще у Петербурзі спроневірився був большевикам і втік в переддень їх приходу, бо за його голову була оголошена нагорода.
Другого дня почалися труси, що тяглися кілька день. Почекавши годин до 11, я думав було, що до нас вже не прийдуть, бо господарі, в яких ми з сином займали одну кімнату, мали невелике й нерозкішне помешкання, і налагодився йти до Червоного Хреста. Але тільки я вийшов під браму, до неї вскочила з вулиці юрба червоноармійців з револьверами в руках, з поганою лайкою та погрозами. Мене вхопили і обмацали всього, зирнули і в гаман, але як там не було багато грошей і я був одягнений просто, не взяли нічого, тільки звеліли вертатися до хати. Тут переглянули речі і господарів, і мої, та бачивши, що оселя небагата, переглядали похватки, щоб не гаяти часу. Вкрали при тому в мене годинника та ще щось, а в господарів срібну папіросницю і відійшли, тикаючи нам на прощання свої руки та називаючи товаришами.
Мене вразила одна риса: червоне військо, яке прибуло до Одеси, було раніше відділом українського війська отамана Григорієва, що передався невдовзі до большевиків. Між ними тоді, певно, провадилася українсько-національна агітація, нарешті, це ж була частина того війська, що повстало проти Гетьмана, як казали, в обороні української само-стійности; а проте більшість цих — тепер червоноармійців — балакало хоч поганою і з домішкою українських слів, а таки російською мовою (цебто, мабуть, і не хотіли гомоніти по-українському).
Це виразно показувало, що ніякої національної ідеї у цих людей не було, що пристали вони до національного гасла тільки на те, щоб здобути собі змогу грабувати та оправдання свого грабіжництва. Через те легко й зрадили вони і свою націю, і свій уряд, як тільки побачили, що з большевиками грабувати їм буде і вільніше, і безпечніше. Я зрозумів тоді, що зраджували Україну не їхні отамани, в цьому випадку не отаман Григорієв, а зраджувало все військо, набране* з гірших (босяцьких) елементів, у яких не було моральної, національної дисципліни, між якими не встигли чи не зуміли запровадити дисципліну зовнішню — примусову. Отамани ж тільки мусили йти за військом, виконували те, чого воно хотіло, вдаючи, ніби передаються самі до большевиків та схиляють до того своє військо.
Я не виправдую цим такого поводження отаманів. Воно однаково не гідне поваги. Люди, що хотять висовуватися наперед, та ще в момент величезних історичних подій, повинні б мати остільки горожанської сміливости, щоб не боятися вмерти, обстоюючи за своєю ідеєю, або щоб хоч відсахнутися від громадянської діяльности... Я тільки зазначаю факт.
Зазначу ще одну рису. Поміж червоноармійцями був при трусі і один одеський робітник. Він наче не брав в нічому безпосередньої участи і тримався осторонь, та в дійсності, мабуть, був приставлений до їх за старшого, щоб керувати трусом там, де помітить якісь прикмети контрреволюції. У нас він не бачив для себе чогось цікавого. На вигляд був він інтелігентніший від червоноармійців і часом спиняв їхнє нахабство, грубість та грабіжництво, хоч здебільшого, мабуть, «з тактичних причин» вважав за краще не чути й не бачити, що діється перед його очима.
На нараді у Червоному Хресті одноголосно було вирішено, що нам треба їхати до Києва. Цього вимагали і справи, бо хоч і переказувалося, що Червоний Хрест визнаний большевиками та існуватиме і далі, та невідомо було, у якім складі та з якими завданнями. Грошей у нас не було, і ми не знали, що маємо робити, вимагали цього і наші особисті інтереси, бо наші сім’ї залишилися у Києві. Отже, ми вирішили клопотати у большевиць-кої влади про дозвіл виїхати до Києва і про вагон на переїзд.
Наше рішення ще зміцніло, коли п. Комірний (український губернський комісар Одеси за часів Центральної Ради, а здається, і за Гетьмана), який теж залишився в Одесі, переказав нам нишком пораду свого особистого знайомого — ближчого помічника отамана Григорієва, тепер загальновідомого отамана Тютюнника. Отаман Тютюнник перестерігав п. Комірного, що між військом отамана Григорієва та між одеськими большевиками, які враз зорганізувалися і забрали у свої руки городянську владу в Одесі, між ним і ЧК незабаром мусять виникнути на національнім ґрунті непорозуміння, а може, дійде і до сутички, а тоді становище українців у Одесі буде небезпечним, бо одеські большевики гонитимуть та поміщатимуться на усіх українцях. Отже, казав Тютюнник п. Комірному, їдьте і самі, перекажіть і землякам, хай їдуть краще до Києва та гуртуються там, і дав Комірному, а через його ще й декому з земляків, в тім числі і мені з сином, перепустки на виїзд з Одеси. Я мало знав п. Комірного. Познайомилися ми з ним тільки в Одесі і то тільки в останні дні, але справив він на мене дуже приємне враження. Людина сильна й надзвичайно смілива серед урядовців часів Центральної Ради, він визначався сміливістю, енергією та державним розумом, бо не доводив свого демократизму до потурання гіршим інстинктам народу, а коли й був соціалістом (в чому я не певен), то не розумів соціялізму яко право грабувати. Тому бувши комісаром Одеси, він і за Центральної Ради провадив боротьбу з одеськими лівими потаємними большевиками і через те став він їм ненависним. Родом був він з м. Сінчи Лохвицького повіту на Полтавщині, де мав невелику (десятин 25-30) земельну посілість.
В переддень його арешту я був у його. Він передав мені перепустки від Тютюнника, і ми умовилися, що, якщо я одержу вагон для Червоного Хреста, він поїде з нами до Києва. Я радив йому змінити помешкання, бо большевики могли стежити за ним та й знати, де він живе. Але він не схотів, ще, сміючись, пожартував, що міг би ще й большевиків окрутити та серед них жити. Але тієї ж ночі його арештували й розстріляли. Як і вся інтелігенція тоді, він ще недооцінював усієї кривавої жорстокости большевиків та усієї беззахисности людини серед їхнього безправного ладу.
Вихована хоч на якому-будь, хоч не на повному правопорядку російської монархії, інтелігенція все не могла ще собі уявити, що то за лад, де карають без суду, без слідства, без закону, без змоги довести свою невинність і карають за все єдиною карою — карою на горло.
Хоч я і мало знав п. Комірного, його смерть мене дуже вразила, я не міг зрозуміти, чому отаман Тютюнник не боронив його. Та люди, що знали їх ближче, завіряли, що Тютюнник і дійсно не міг би нічого порадити і тільки сказав: «Що ж, коли попавсь, то мусить загинути». Це знов одна з прикро вражаючих прикмет большевицького ладу, де поруч можуть існувати дві влади, з яких кожна має право над людським життям, і то за протилежні вчинки, але ні одна не може оборонити того, кого схоче знищити друга.
Діставши перепустки від отамана Тютюнника, нам треба було мати такі ж і від одеського большевицького уряду, а право на вагон виклопотати в начальника медичної частини якогось большевицького лікаря Пінчука. Хто й зна, чи лікар Пінчук, людина вже старшого віку, був дійсно большевиком, бо, незважаючи на зовнішній вигляд великої влади, мав коло себе двох молодих та нишпорливих товаришів, що пильно та недовірливо стежили за кожним його рухом. За кілька день нам пощастило виклопотати усе потрібне і ми вирушили до Києва.
В Одесі я стрівався з П. Я. Дорошенком, що мешкав там у свого приятеля. Я переказав йому, що чув від п. Комірного і закликав з нами їхати до Києва, та П. Я. чогось вагався і, мабуть, через те жадав невідмінно, щоб я заїхав за ним, їдучи до двірця залізничого. На великий жаль, я не мав змоги цього зробити. П. Я. не приїхав до поїзда і залишився в Одесі. Як відомо, його теж розстріляли.
Прибувши до Києва, я не міг зважитися відразу їхати до себе в хату. Моя оселя була в Липках, себто в тій частині міста, на яку большевики гнали понагінку та й зазіхали найдужче, отже, легко могло статися, що помешкання моє вже пограбоване і зреквізоване. Треба було також довідатися, чи большевики не шукали мене самого. Отже, я залишився пересиджувати у вагоні, поки один з товаришів подорожі, який безпечніше міг вертати додому, не довідався та не повідомив мене, де перебуває моя сім’я. Показалося, що моє помешкання справді реквізоване під мешканців сусідніх домів, яких повиселювано, забираючи їхні доми під совєтські інституції та казарми, що і в моїм домі приміщено, хоч і небагато, червоноармійців, та що сім’я моя мусіла покинути хату і оселитися в двох найнятих кімнатах в дальшій частині міста. В мене у хаті залишилася поки що сім’я мого гостя та приятеля-лікаря, що втекла з Полтавщини ще перед наступом військ Директорії, якої війська тоді теж часом грабували, руйнували, а коли і забивали без суду тих, хто їм не подобався. (Згадати хоч смерть М. Устимовича, за якого мова буде на іншому місці.) Щоб вбити когось, досить було щоб знайшовся серед війська якийсь особистий ворог. Особливо небезпечне було становище заможних людей, бо загальний настрій у військах тоді був такий, що заможність вже була провиною. Обставини були тоді справді ще не такі, як за большевиків, але надіятися на які гарантії тощо, а надто на провінції тоді було б нерозумно. Влада Директорії була безсила проти сваволі військ, та й не дуже звертала увагу на ці, на її думку, маловажні речі, бо цілком захоплена мріями збудування нового ладу згідно своєму, як показалося, не зовсім обміркованому планові, не дбала про гарантії і права, переслідуючи й українців, що трималися інших політичних та соціяль-них поглядів... А тим часом цей нещасливий настрій тодішнього українського уряду, хоч і тривав недовго, а таке його відношення до права і політичних противників було одною з важніших причин того усього лиха, яке досталося перебути Україні, як і того, що Україна і досі не змогла збудуватися та себе обстояти.
Мій гість у Києві був невідомий, і його вважали тільки за лікаря і не знали, що разом він був і землевласником, тому він ще якийсь час міг залишатися в моєму помешканні, дружині ж моїй довелося серед ночі тікати з дому, бо червоноармійці, дізнавшися, що вона домовласниця, нахвалялися вбити буржуйку. О десятій годині ночі довідалася вона, що залишатися їй в домі було зовсім неможливо. Небезпечно було виходити з дому, щоб не помітили червоноармійці, добре, що ніч була темна, а на вулицях не було світла. Коли пощастило вийти, не брак ще було небезпеки. Ходити по городу в такий час було заборонено. Раз у раз спиняли й допитували патрулі. їй пощастило дійти до знайомих тільки через те, що з нею йшов лікар і на усі запити: «хто, куди та чого йде» відповідав, що лікар до хворого. Червоноармійці лаялися, але пропускали.
Що виробляли червоноармійці з помешканнями, надто коли жили в їх хоч недовгий час, мені довелося на власні очі побачити на оселі одної української громадянки, багатої людини. В тій оселі, щось з тиждень перебувала славнозвісна Таращанська дивізія. Після тижневої гостини таращанців помешкання виглядало так: дорогі меблі поскидані на купу, частина з їх порубана на паливо, коштовні шпалери подекуди обідрані, а скрізь заяложені, бо червоноармійці спирали об їх свої масні голови, горорізьба на піддашші постріляна, по всіх столах, шафах та шухлядах замки повиламувані, а добро, яке було там сховане, розтягнуте (замки залишилися цілими тільки в кімнаті, де жив управитель дому, бо його, як людину, що живе з удержання, визнавали до певної міри своїм). По долівці розкидано недопалки меблів, папери і книжки з шаф, бо в книжках червоноармійці шукали захованих грошей. На паркеті майстерного виробу вибої та знаки від чобіт — наслідки шалених танців червоних жовнірів. Здається, ніколи за нормальних часів у нашої людности не виявлялося такого замилування до танців, як за часів революції у чер-воноармійців — вони танцювали і вдень, і по цілих ночах (аби тільки тринькала яка-небудь музика). Але було щось і багато страшнішого: на мармуровій долівці під сходами стояла калюжа загуслої крові. Ось що розказували про її походження: поміж цілим загоном розбишак знайшовся один парубок, якого совість не могла погодитися з вчинками та поводженням товаришів. Якийсь час він мовчав, але сумління не давало спокою і він почав усовіщати їх. «Хіба ж на те ми робимо революцію, щоб робити так, як ви робите, хіба ж то по правді?» — докоряв він, а товариші, роздратовані докорами, намірилися його вбити. Він це помітив і почав на ніч замикатися сам у окремій маленькій кімнаті, де ніхто не спав, бо в ній було не топлено. Думав, що хоч холодно, та безпечно, та не врятувало ніщо. Днів через два увечері звеліли червоноармійці управителю, щоб не важився тієї ночі і носа витикати з своєї хати, що б не почув. «А то вб’ємо». А на ранок ненависний їм товариш десь зник. На обережні запитування: «Де він?» зразу питали: «Хто такий?» — мов не розуміли, про кого мова, а далі відповідали: «А чорт його знає, мабуть, подався на фронт!» Та коли червоноармійців виведено і управитель пішов оглядати помешкання (при них він не зважувався на це), то знайшов під сходами калюжу крові.
Через те, що сім’я моя мусіла тікати з своєї хати похватки, а перед большевицькою навалою я не був вдома і не міг приховати грошей, ми залишилися без усяких засобів до життя, бо і речі, які можна було продати, залишилися дома, а виносити їх звідти було небезпечно, скрізь довкола були совєтські інституції та совєтські війська, а червоноармійці пильно стежили за кожним, хто виходив з дому, та й базарний товарообмін тоді ще не налагодився. Треба було шукати заробітку, а з приходом большевиків усі приватні роботи урвалися, знайти службу у боль-шевиків мені, колишньому буржуєві, було не так легко, а здавалося, і небезпечно. На перший час знайомі знайшли мені невеликий заробіток перекладати російські рукописи на українську мову. Тоді деякі проворніші з київських доцентів, пристосовуючися до обставин, почали виступати нібито з філософічними творами. З одного боку, вони начебто підтримували большевицьку ідеологію, з другого — крадькома, ледве помітно «підпускали» на неї критику. Знов-таки, пристосовуючися до всяких можливостей надалі, хотіли вони видати свої твори разом і по-російськи, і по-українськи, а що мови української не знали, то й шукали добрих перекладачів. Українські ж видавництва чогось, мабуть, тішачися з того, що російські вчені українізуються, охоче видавали цей філософський мотлох, натомість щоб видавати переклади відомих всесвітніх вчених. Перекладати ту плутану мову була робота тяжка, а оплачувалася вона дешево. Ціни щодня йшли вгору, і жити з цього заробітку, хоч би й скупо, було неможливо. Доводилося таки хитрувато виносити з хати дрібні речі і їх продавати, а проте таки недоїдати, харчуватися самими рослинними стравами, без м’яса і сливе без сала, наполягаючи більше на хліб з чаєм, та й то оглядаючись. В такому стані була трохи не вся інтелігенція, хто не мав засобів або не спекулював, навіть ті, що служили на радянській службі, бо і там платня була замала. Та траплялося і гірше, я знаю два випадки, коли ще недавно заможні жінки померли в Києві якщо не від голоду, то від довгочасного недоїдання.
А тим часом нерви у всіх були завжди напружені, ніхто не був спокійний ні дома, чи не прийдуть арештувати, ні на вулиці, чи не признає хто з червоних та не затримає, або і просто перший-ліпший червоно-армійський зайдиголова, стрівши на вулиці, визнає тебе за буржуя та образить чи вилає з доброго дива. Ногам теж випадало чимало роботи: трамваї не ходили, за хлібом доводилося вистоювати цілі години в чергах, щоб купити якийсь там фунт сала абощо трохи дешевше треба було вибігати часом все місто. Часом настрашені люди не хотіли ночувати дома, боячись арешту, і йшли десь до знайомих шукати притулку на ніч. Йшли, звичайно, манівцями, щоб заплутати слід, а прийшовши, часом бачили, що й господарі чують себе в тій самій небезпеці, і мусіли знову йти далі, як коли в інший край міста. Отже, витрата енергії була велика, а підтримувати її нічим. Через те в багатьох починалася малокровність і слабла працездатність.
Тим часом на мене прийшла ще особлива напасть. Большевики наложили на Київ контрибуцію, яку мала виплатити колишня буржуазія. Був виданий список, скільки і з кого належиться. З мене вимагалося аж 100 000 карбованців, яких я не мав, та й дістати не міг, а тим часом не-платним загрожували арештом і чека.
Завважу тут невеличку рису. Не знаю, хто саме розкладав цей податок, та казали, що в тому брали участь і дехто з київських буржуїв. Проте розпреділення було зроблено зовсім несправедливо і часто з менше заможних вимагалося більше, ніж із значно багатших.
Та це лише дрібниця, і, може, деінде було і не так... Але в самій суті своїй контрибуція та була щось несвітське: держава допоминалася контрибуції з своїх горожан! Стягав її з розграбованої та знищеної буржуазії, з людей, в яких уряд вже встиг все забрати і з яких дехто згодом помер голодною смертю! Налог виправляли не способом цивільного права, а карами кримінальної вдачі. Все те робили соціялісти, що стали до влади під гаслом рівности та гуманізму!
Із сього приводу не раз згадувалася мені тоді сентиментальність буржуазного політико-економа Д. С. Міля, що, бажаючи бути безстороннім, уважно прислухувався до чужих йому соціялістичних ідей і на ґрунті їх дослідження робив такий висновок: вважаючи на те, що однакова праця для людини, до неї не звиклої, буде тяжча, ніж для звиклої, а однакове удержання менше задовольнятиме потреби людини, що звикла до кращого, таке арифметичне порівняння не відповідає принципові рівности, а тому не може вважатися справедливим з погляду соціялістів. Отже, соціялістичний уряд на випадок здійснення соціялістичного ладу муситиме з тим якийсь час рахуватися та полагоджувати на користь тих, в кого буде одібрано власність.
Не знаю, чи справдили б англійські соціялісти ці лагідні міркування цього політико-економа, якби вони стали до влади, але наше життя брало їх просто на глум. Наші робітники (а спочатку і селяни), а ще в більшій мірі проводирі їхні, наші соціялістичні партії в цілій своїй діяльності виявили цілковитий брак у їх почуття справедливости і не такого вже витонченого, як у Міля, а і просто арифметичного. Виявилося, що в їх почуття справедливости та гуманности ще значно менше, ніж було в нашій буржуазній клясі. Це і скомпрометувало остаточно наші соціялістичні партії та відібрало від їх симпатії більшости, примусило їх опертися на саму силу і буде причиною тому, що коли вони її втратять і впадуть, то вже довго не зможуть взяти участи у владі.
В тому катаклізмові, який виготовляє анормальність большевицько-го ладу, згинуть, на жаль, не самі їхні мрії, а зупиниться досягнення багатьох справді корисних реформ. Через зневір’я та економічний занепад можемо посунутися назад, може, на сотні років, і добре ще, коли не загинемо зовсім, як сталося при відповідних умовах з Афінами, Талією, Римом та інш.
Прохаю вибачення у читачів за цей відступ від фактичного викладу. Хай те, що я сказав, буде зразком тих почувань та думок, які прищеплює большевизм суспільству.
У скрутному становищі, в якому я опинився, дякуючи контрибуції, порадили мені звернутися до адвоката, сказали і до якого. Був це раніш маловідомий та моторний собі адвокат, який зразу приумів приладнатися до большевицьких порядків. По багатьох прикметах було помітно, що за старого ладу клієнтура в його, мабуть, була мала, навіть і по комісіонерських справах, якими звичайно у Києві надолужують адвокати брак судових доручень, та за большевиків він одразу зробився помітним та потрібним діячем. Користуючись з того, що хтось з його близьких зробивсь комісаром, пан N. поробив знайомства між комісарами та в самій чека, заприятелював, а може, й погодився з ними щодо поділу гонорару та й спеціалізувався на обороні арештованих та на клопотах про поменшення контрибуції. Тепер у його маленькій чекальні завжди дожидала черга по скільки клієнтів і п. N. мав нагоду і рацію раз у раз та не без внутрішнього задоволення бідкатись, що «переобтяжений працею і не має і хвилі вільної». Але він таки відчував, що од його спеціяльності одгонить чимсь специфічним і тому мав потребу розмовляти по щирості та виправдувати свою діяльність, хоч би і перед зовсім незнайомими клієнтами: «Треба ж рятувати людей, і хоч яка та робота неприємна, а може, і небезпечна, та я не можу одмовляти людям у допомозі», — казав він. А до того, знаючи, що клієнти його авжеж не большевики, він про всякий случай «давав їм зрозуміти», що большевицькій владі не співчуває, большевиків вважає за розбишак і що скоро їм прийде кінець. Проте з клієнтів він правив таки добрі гроші, виправдуючись тим, що можуть трапитись «додаткові видатки». Щоправда, тим, хто, здавалось йому, і справді грошей не мав, поторгувавшись, робив він часом таки немалу знижку, так одначе, що і йому припадав все-таки «необидний гонорар».
Тактика, якої додержувався він в обороні клієнтів чи їхніх справ, зовсім не нагадувала старої тактики оборони — на ґрунті закону доводити безневинність або право клієнта; закону не було, декрети виключали один одного та й взагалі розпатякувати про «право» у большевиків не доводилося... Це є цікавою прикметою большевицького ладу, що, не вважаючи на усі запевнення їхні, ніби вони утворюють цілком новий лад, усе радянське публічне право фатально сунеться до зразків минулих віків — часів середньовіччя, а то і первісних зародків права. Нагадаємо декілька прикладів: законів не існує, і суд кермується не законом, а власною думкою (риса первісна); суд відбувається не прилюдно (риса середньовіччя); процес відбувається письмово, і гарантії обвинуваченого нехтуються: оборонців не пускають, обвинуваченому на дають говорити, свідків не викликають (риса середньовічна); обвинувачених тримають по тюрмах до суду необмежений час (риса середньовічна); за провину відповідає не сам винний, а його родичі, а часом і люди однієї з ним верстви (риса первісна); право не виконувати незаконних розпоряджень урядовця не визнається (риса середньовічна). Те саме помічається і в інших галузях права та в житті, утвореному большевицьким ладом. Наприклад, заборона без згоди робітників братися до тієї чи іншої праці поновлює середньовічні цехи. Купівлю-продаж цілком заступає первісна форма товарообміну і т. д., і т. д.
Розуміється, при тому утворюється ґрунт для безмежного деспотизму. Большевики запровадили його за підтримкою робітничої кляси, яку поманювали обіцянками, що та безмежна царська влада належатиме їм. В дійсності царями поробилася сама невеличка купка большевиків, а робітнича кляса потрапила до їх у підданці, щонайбільше у преторіанці, яких зацитькують більшими пайками та такими ж іншими дрібницями.
Але ж повертаюся до способів оборони, яких уживав N. Наприклад, в справах про звільнення од контрибуції подавав він прохання, зміст та уґрунтовання якого і самого його дуже мало цікавили. На підставі самого факту подання прохання до перегляду його правлення контрибуції припинялося, а тоді вже завдання пана N. було якось досягти, щоб прохання усе залишалося у споді непереглянутих паперів і справа не йшла на розгляд.
Від часу до часу большевики оголошували список осіб, що не сплатили контрибуції, і тих, хто потрапив до списку, як неплатних, найчастіше арештовували, але ті, чиї прохання не були ще розглянуті, до списків не заводилися і на якийсь час мали спокій. Щоправда, справа в той спосіб остаточно не рішалася, та коли клієнти тим непокоїлися і прохали N., чи не можна одклопотати, щоб призначений з них наклад хоч знято, хоч зменшено, він одмагався тим, що то річ небезпечна, бо невідомо, як вирішать справу, що в кожнім разі треба чекати сприяючих обставин, а відволікаючи, сподівається він дотягти справу аж доти, коли большевики підуть (бо ж хіба ви не бачите, вони довго не вдержаться), потішав він клієнта.
Якось, невдовзі перед тим, як большевики і справді пішли, п. N. десь зник і щось зо три дні його не було вдома. Служниця, одчиняючи двері, мала стурбований вигляд та одмагалась невиразними поясненнями. Клієнти непокоїлися, що станеться з їхніми справами. Та за три дні N. знов з’явився у себе в кабінеті і взявся до праці звичайним рядом, мов нічого не сталося, а тільки довірочно казав усім, ніби його хотіли заарештувати, і він мусів переховуватися, поки не залагодив справу.
Не знаю вже, чи, дожидаючи зміни уряду, удав він ту комедію, щоб посилатися на своїх клієнтів, як на свідків, що терпів од большевиків, чи, справді, хтось з-поміж них, кого поминув він при поділенні гонорарів, настрахав його трохи, поки не дійшов з ними до згоди.
Повертаюся до свого становища. Щоб хоч трохи збільшити заробіток, доводилося мені йти на совєтську службу, аби тільки не на таку, що йде всупереч моїм поглядам. Знищення усіх приватних підприємств і приватної ініціативи віддали усю інтелігенцію в цілковиту залежність державі, і дивна річ, що інтелігенція, яка ніби марила про волю, співчувала тому, бо дякуючи соціялістичним мріям своїм, не зразу зрозуміла, що на нашій небездоганній планеті рівність і соціялістичний лад часто стають всупереч політичній волі та незалежності окремого громадянина.
Одночасно і деякі сумніви щодо радянської служби, здавалося, зникли. Большевицькі часописи докоряли буржуазії саботажем за те, що не хоче йти на радянську службу. Незвикла ще до постійної підступности усіх большевицьких заяв, інтелігенція почала думати, що згодитися на службу — це є так ніби легалізуватися у большевицьких очах. В додачу тоді ще здавалося, що більшість людности співчувала большевизмові. Руїна, утворена радянським хазяйнуванням, тоді ще позначалася не так виразно, тому серед інтелігенції починала прокидатися думка, що, може і справді, большевизм є новою, але сталою і міцною формою суспільного життя. З того робився висновок, що, чи подобається, чи ні воно йому самому, але громадянин мусить совісно скорятися перед волею більшости і працювати серед большевицького ладу не за страх, а за совість. І якби не та божевільна жорстокість, якою дедалі все більше і без жодної потреби переймалися большевики, опозиції проти них було б тоді ще менше, ніж було.
Не без впливу тих настроїв та під натиском необхідносте узяв і я тоді службу невеликим урядовцем у совнархозі по агрономічному відділу, де мені було доручено складати популярні агрономічні брошури українською мовою. Хоч таку роботу зручніше було б робити у бібліотеці або у себе вдома, та у большевиків вимагалося, щоб усі урядовці працювали на службі під доглядом, приходили і відходили з неї в певні часи. Це анітрохи не збільшувало працездатносте урядовців, бо вони звичайно тільки проволікали час, а робота посувалася дуже помалу.
Надійшла весна, починався наступ українців з одного боку, денікін-ців — з другого. Раз у раз надходили звістки про їхні перемоги та дальший наступ. Цікаво було спостерігати, як вони відбивалися на радянських урядовцях. У тій кімнаті, де працював я, сиділо їх п’ять. За виключенням одного, що був начальником, інші, я певен, не були прихильниками большевицької влади. Не усі вони вірили, та усі хотіли б сподіватися, що большевиків буде побито, та ніхто не важився того по-явити. З другого боку, і начальник-большевик, в міру того як больше-вицьке військове становище гіршало, почав казати, що він, власне, належить до іншої партії, і триматися так, ніби його, як сторонню людину, усе те мало обходить. Вранці по перегляді часописів кожного тягло до мапи, що висіла в нашій хаті. Одні по одному надходили ми до неї і роздивлялися мовчки, хіба часом хто відважувався підкреслити колірним олівцем пункти останніх боїв. Коли ж зрідка траплялося, що розмови з приводу військових подій обминути не можна, тоді вона провадилася в особливо об’єктивному тоні, так наче б військові учені обговорювали події з погляду військової тактики.
Тим часом за півтора місяця, що я прослужив у совнархозі, відношення большевиків до служби буржуазії змінилося зовсім. Тепер вже не обвинувачували її за саботаж, а, навпаки, збили бучу, «що буржуї повкрадалися у радянські інституції і нівечать одностайність радянської праці». Влада зголосила анкету: кожний урядовець мусів на письмі дати відповідь на низку запитань, між якими були і такі: чим був, з чого жив, де служив до большевиків, до якої партії належав і т. д.
Коли анкетні листки були заповнені і переглянуті, тоді приїхала комісія для особистого опитання. Кожного урядовця по черзі викликали і робили допит. Коли викликано мене, комісія складалася з двох осіб: молодого чоловіка причетницького вигляду з фанатичними очима у чорному сюртуці, якого він, певне, не мав звички скидати, лягаючи на ліжко, бо сюртук був ввесь в пуху, і молодої панночки з підв’язаною хусткою запухлою щокою. В панночки, очевидячки, боліли зуби, і вона, притуляючи щоку до високої стінки крісла та підобгавши під себе ноги, на-півлежала на кріслі.
Поводились зовсім чемно: руку подали, «попрохали» сісти і назвали товаришем, а тоді почали допит.
—	Де служили?
—	Не служив.
—	Але з чого ожили?
—	Мав власне господарство...
Од напруженої уваги брови допитувача піднялися вгору.
—	Яке?
—	650 десятин.
—	Ого!
Це було вимовлено многозначно!
Тоді я витяг з кишені свідоцтво, яке надіслали для мого захисту сусіди селяни і попрохав прочитати, щоб побачили, як я жив з ними.
У свідоцтві за большевицькою печаткою було прописано: «Відносно колишнього поміщика (моє ім’я) N-ська громада тримається найкращого погляду яко за поміщика-трудівника й друга народу». Далі писалося, що я ставився до людей добре, не визискував, на себе витрачав мало, а прибутки клав на поліпшення господарства. Це справило враження, і відношення до мене покращало. Член комісії, хоч, знати, і фанатичний большевик, був, мабуть, з природи незлою людиною. Йому навіть було приємно, що сим разом у провинця є деякі оправдання. Він навіть привітно осміхнувся і, передаючи моє посвідчення товаришці, доброзичливо висловився.
—	Так, так, скрізь трапляються виключення.
Потім, мов схаменувшись, що заскоро підлягає враженням, зробив для вивірки ще скільки запитань:
—	А придбали Ви за своє життя багато?
Я догадавсь відповісти, що сам не придбав нічого.
Це теж вподобалося.
Мене здивувало та дивує і досі, чому це буржуа, який лінувався, гайнув або не тямив свого діла і керував їм погано, а через те і не придбав нічого, а може, ще і перевів спадщину, вважався большевиками за кращого та кориснішого громадянина, ніж той, хто працював і тямив своє діло, а тому і не міг не придбати... Але я мусів мовчати.
— Ну, переглянемо вашу справу, дуже можливо, що все буде гаразд, — казав, потішаючи, член комісії, — зрозуміло, діставши таке добро з доброго дива у спадщину, таки тяжко було б од його відмовитися...
Я глянув на нього і мені в ту хвилю здалося, що не вважаючи на свій фанатизм, він теж ледве чи здолав би одмовитися од спадщини, якби її дістав.
Мене одпустили.
Я було сподівався, що вже клопіт скінчився, але ж помилився. Кілька день перегодом знайшов моє помешкання та прийшов до мене п. К. (мій начальник — за якого згадувалося раніше), начебто, щоб попередити, що начальство дізналося, що я був міністром.
Може, воно і не так, та я грішив на його, що то він сам донишпорив-ся та довів до начальства. В кожному разі було недобре. Щонайменше викинуть з посади та запишуть на чорну дошку (се поводилося у большевиків), а фамілії на чорній дошці, певно, звертають на себе увагу чека. Ми з жінкою почали клопотатися, щоб виїхати з Києва. Се було нелегко. Треба було знайти притулок, здобути перепустку та білет.
Ми не встигли все те зробити, як К. прийшов удруге з заявою, що мене вже кличуть до одного з головніших начальників совнархоза на допит. Розмова була приємна і тяжка, тим паче, що поки я складав пояснення, через хату раз у раз шмигляли то той, то інший товариші-комуністи, наставляючи в наш бік вуха.
Не знаю, чи допомогли тому мої свідоцтва — згадані од селян і подібне од робітників цукроварні, у якій я був членом правління, — але справа моя того разу ще не була вирішена і мене одпущено додому. Ми з жінкою не схотіли ще вивіряти долі і того ж дня виїхали до знайомих у Свято-шин, поки знайдеться кращий притулок.
Та одразу було видно, що Святошин не є доброю схованкою. Він був повен большевиками всякого ґатунку, більшість дач була заселена ними, у лісі було повно червоноармійців, скрізь розставлена варта, раз у раз полохали з рушниць. Саме тоді повстанці приступали часто аж до Києва і большевики сторожко вартували, і в Святошині треба було дожидати трусів та перевірок. Отже, пересидівши там два дні, ми визнали за краще повернутися до Києва і переховуватися там ще кілька день, поки нарешті з’явилася можливість виїхати на Лівобережжя.
їхати довелося у вагоні одної радянської інституції по перепустці як радянський урядовець, та, не дивлячись на те, не могло бути певности, що таки виїдеш. На вокзалі перевіряли документи і затримували часом без всяких підстав по підозренню. Час, коли вирушить потяг, був невідомий, він міг простояти у Києві півдоби, а за той час могли зробити перевірку по вагонах і таки затримати. Добре, що вагона нашого, мабуть, навмисне, поставлено було геть од вокзалу на останніх коліях, туди ми пройшли ніким не помічені і з перевіркою туди не приходили.
У вагонах їхало чимало незнайомих — се ніби радянські урядовці, які стереглися один одного та ухилялися од розмови, та, придивившись до їх у дорозі, я певний, що все то була інтелігенція, яка мусіла удавати з себе большевиків і здебільшого, як і ми, тікали од них з Києва.
У тому ж вагоні серед незнайомих тікав з Києва і мій найближчий приятель доктор П., але ми умовилися з ним удавати, ніби познайомилися вперше. їхав він, відгонивши вуса, в чорних окулярах, так що і признати його було важко. В політичних справах активної участи він ніколи не брав, цікавився більше своєю спеціяльністю та ще філософією, за большевиків залишивсь працювати у шпиталі, як і раніше, а в додачу був особисто відомий двом членам Київського ЦіКа п-ну П’ятакову і п-ні Бош, які віддавна були його пацієнтами і ставилися до його дуже прихильно. Але дарма, мусів тікати. Так сталося ось через що. Із службового обов’язку довелося йому якось робити медичний огляд одному члену київської чека і яко людина надзвичайно совісна мусів він посвідчити, що оглянутий слабує на прогресивний параліч. Се розлютувало чекіста і, як звичайно большевик, не знаючи іншої міри кари та помсти, він намігся розстріляти П. Двічі чека арештовувало П., але двічі П’ятаков та Бош брали його на поруки та визволяли з арешту. Чекіста се дратувало ще дужче і він завзявся, вхопивши П. втретє, розстріляти його вже без всякого, хоч про око людське, слідства, щоб ні П’ятаков, ні Бош не могли врятувати. Взагалі чекісти не звертали уваги на вимоги ніякого начальства і втручання його тільки дратувало їх. У Києві переказували, що заступництво хоч би й самого Раковського тільки погіршує становище арештованого.
П. мусів здобувати можливість виїхати, а тим часом переховуватися по знайомих. Мав він їх у Києві безліч серед усіх верств громадянства і ховався по найукритніших місцях, раз у раз міняючи схованки, та чекіст пустив в рух усю шпигунську організацію чека і, мов павук, обсновував П. її сіткою. Що чверть години до помешкання П. дзвонили по телефону з різних кінців міста, щоб довідатися, чи він вдома, та зразу і арештувати. Шпики йшли за ним слідом крок за кроком. Одного разу ледве встиг П. піти з своєї криївки, де перебував тільки кілька годин, до помешкання
вскочила якась немов божевільна жінка, ніби шукаючи свою втеклу курку, і самоправно оббігла усе помешкання, заглядаючи по усіх закоморках.
Та, на щастя, шпики десь прогавили, і П. їхав з нами.
Цікаво зазначити, що так як через місяць потому, сей самий чекіст був розстріляний большевиками за хабарі та інші злочини.
Ті декілька перегонів, що нам треба було переїхати, поїзд раніше перебігав за 6-8 годин, тепер ми їхали сливе добу. Коли нарешті вийшли на дуже маленькій, загубленій серед степу станції, і поїзд пішов, нас наче вхопило, обгорнуло своїми хвилями та понесло на їх зелене море нив. Скрізь, скільки оком кинути, хвилювалися вони. Тоді селяни ще не знали, що радянська влада одбиратиме в їх хліб, і не одкидалися од хліборобства, а позасівали не самі свої землі, але й панські. Хліб не був такий добрий, як бував по добрих економіях та в заможних господарів, але все ще нічого. Було годин 7-8 рана. Сонце вже підбилося, але ще не пекло, на мов перемитій зелені блищали краплі роси. Небо і повітря, пронизані промінням, аж сяяли, жайворонки дзвонили пісні. Десь верст зо дві перед нами, як острів серед моря, здіймався кущ саду того хутора, куди ми йшли, а довкола ні душі. Після Києва з його червоноармійцями, шпигунством, чека та заляканою людністю се безлюддя викликало на душі якийсь спокій. Здавалося, що сюди в степи ще не досягло око чека, що тут ще можна людині почувати себе вільно, жити з незагиженою та не знівеченою ляком душею, а вся істота мов виправлялася... Але то помилка. Спокійно пережили ми на хуторі тільки один тиждень, та й тому, що не знали, що наготовлялося. Сей спокійний затишок тільки здавався таким, а вже й тоді в густих кущах саду непомітно для нас ховалися та підслуховували большевицькі шпики. Сим разом вони стежили не за нами, а за нашим господарем, паном Н. На лихо, він нещодавно перед тим звільнив з посади одного урядовця, що служив під його зарядом, нероба і шахрая, та заразом і комуніста, а той, завзявшись помститися, використав те, що в одному з околишніх сіл (верст за 16-20) знялося було проти-большевицьке повстання, а два дрібних урядовця з тієї інституції, якою керував Н., пристали до його, бувши родом з того ж села. На цьому ґрунті звільнений комуніст сплів доноса, ніби Н. був керманичем та провідником повстання, ніби в хаті у нього збиралися наради та друкувалися на машинці агітаційні заклики. З доносом своїм доносчик удавався не до місцевої, повітової чека, де знали Н., а до своїх приятелів-чекістів, спеціально надісланих з губернії для слідства в те село. Не було б нічого легшого, як вияснити безпідставність свого обвинувачення, якби слідство переводилося нормально. Єдиним свідком у справі доносчик показав шістнадцятилітню селянську дівчину, свою коханку, яка служила у Н. тільки тиждень тоді, коли в його друкарської машинки ще і не було (він одержав її так як з місяць після повстання), машинки вона ніколи не бачила і не змогла б навіть признати її. Та свідків до суду не викликали, Н. не сказали, на підставі чого його обвинувачують, а навіть роблячи йому допита, силкувалися, щоб він не міг того вгадати. Чекістів найменше обходило з’ясувати правду, їм хотілося догодити приятелеві-доносчикові, а на самого Н. вони лютилися за те, що якийсь «спец» зважився усунути з посади комуніста. Наслідком сього доносу, так як через тиждень після нашого приїзду, на світанку, помешкання Н. було оточене червоноармій-цями на чолі з чекістом; мені ніколи не доводилося бачити такого злісного та лютого обличчя, яке було в його. Се був вираз не тимчасової ненависти, але сталої, ніколи не вгасаючої, що не викликалася тією чи іншою подією, а була завжди та для усіх однаковою і, мабуть, була виявом якоїсь психічної хвороби. Навіть підступність і лукавство, які теж виразно помічалися в йому, не могли затаїти цієї злости. Чекіст зробив трус і допит Н. та нам. Допитувався, чого ми приїхали, з чого жили давніше і живемо зараз, чому не служимо, побачивши у мене мій український переклад, звернув на його особливу увагу і питав, звідки я знаю українську мову і чи пишу тільки по-українськи? Взагалі помітно було, що вважав вже і тоді українство прикметою неблагонадійности. Звертав увагу і на такі дрібні прикмети, як вартість білизни; моя білизна здалася йому занадто буржуазною і він сказав з особливим підкресленням:
— Супруга ваша, вероятно, очень хорошая хозяйка.
І нам, і доктору П. він заявив, що до перегляду справи забороняє нам виїздити з хутора.
Господаря ж нашого хотів арештувати і не арештував сим разом, мабуть, через те, що з повітового міста, куди по телефону оповістили про трус у Н., несподівано прибіг загін червоноармійців з комісаром на чолі, щоб оборонити Н. від арешту невідповідною владою. Комісар цей був знайомий з Н., а по місту мешкання Н. підлягав власне сьому комісарові, а не зайшлому чекістові.
Між двома червоноармійськими загонами знялася завзята лайка, трохи не дійшло до стрілянини, принаймні рушниці вже наставлялися, але, налаявшись досхочу, вони почали порозуміватися, і повітовий комісар, злякавшись, щоб його не обвинувачували за оборону державного злочинця, усунувся.
Та перемігши, чекіст, щоб не настирюватись своїм людям, визнав за відповідне на сей раз не арештувати Н., певний, що той не втече.
Сей випадок треба було б вважати за пересторогу, і краще було б і нам, і Н. виїхати з хутора. Але Н. вагався через те, що не хотів кидати доручених йому справ, не хотів зламати слова, бо зобов’язався чекістові не виїздити, та нарешті і не чув за собою ніякої вини. Отже, він обмежився тим, що повідомив про все, що сталося, уряд своєї інституції у Києві та прохав клопотати собі оборони од вищого большевицького уряду.
Я теж рвався виїхати, і для себе, і щоб звільнити господаря од своєї присутности, але саме в той час видано було наказ, яким заборонялося переїздити без окремого дозволу відповідного комісара, а прохати у большевиків такого дозволу після того, що сталося, се було б тільки збільшувати їхнє підозріння. Перечекавши днів з чотири, доктор П. вийшов з дому глухої ночі, з маленькою саквою на плечах і подався до повітового города, перележав до світа в житах недалеко від вокзалу, а на світанку зайшов на вокзал і, користуючись тим, що мав службове свідоцтво, сів з червоноармійцями в поїзд, що саме йшов до Києва.
Тяжко і сумно тяглося життя на хуторі. Силкувалися себе заспокоїти, та не могли. Я все шукав якогось способу виїхати, та усі шляхи були засновані большевицьким павутинням, і я нічого не міг вигадати.
Днів зо три-чотири після відходу П. ми саме пообідали і ще не встали од столу. Чогось цим разом настрій був кращий, ніж завжди, і ми навіть сміялися. Обідали ми на ґанку, повитому диким виноградом і, що діялося у саду, нам не було видко. Несподівано на сходах до ґанку з’явився чекіст, той, що був і вперше. Очі йому світилися, як у звіра.
— А, кушаете себе, развлекаетесь, думалі я не прійду, а я вот опять прішол, здравствуйте!
Мороз йшов поза спиною од його слів та його погляду.
Він знову хотів арештувати Н. і знов не арештував під умовою, що той другого дня приїде сам ніби на допит до їхнього чека в те село, де було повстання.
Коли жінка Н. з ляком спитала, чи там арештують чоловіка, чи він ще повернеться, чекіст одповів грубо:
— Там відно будет.
Він погодився на се ніби з тієї причини, щоб не робити заколоту в інституції, де служив Н., та я певен, що то був з його боку підступ. Не маючи доказів винности Н., він рахував на те, що той спробує утекти, поробив заходи, щоб його на тій втечі зловити і використати її як доказ винности. Брак доказів не пошкодив йому зробити все, що надумався, та він все ж бажав мати якісь оправдання.
Я не в силі переказати того почуття безпорадности, гіркої образи та одчаю, яке обхопило нас усіх, коли нарешті ця банда, назнущавшись та вимотавши усі нерви, пішла. Усі розуміли, що кладеться на лихо, а проте, така вже природа людська, що жевріла надія, що, може, минеться щасливо, що неможливо, щоб загубили людину, ні в чім не винну... Почали радитися, що робити, тікати чи ні. Н. викликав з міста сина на пораду, вдруге послали до Києва і телеграму, і посланця до безпосереднього начальства Н., просячи заступництва та оборони... Думали, вагалися, скільки разів зміняли постанову, але врешті, на нещастя, Н. рішив не тікати і вранці поїхав на допит.
Все ще сподівалися, може він повернеться, мучилися надією і страхом, але пізно увечері коні повернулися самі. Н. було арештовано.
Величезний сенбернар його, побачивши порожню натачанку, заскиглив, обнюхав колеса і, раптом зірвавшись, побіг, нюхаючи слід, в напрямку того села, де затримано його господаря.
Другого дня дуже рано виїхали в те саме село син і жінка Н. Ми з дружиною залишилися у порожній хаті. Було моторошно і сумно. Минув день, минав другий, ніякої звістки не було, та дедалі все виразніше розумілося, що лихо неминуче, що його розстріляють. Тяжко і боляче було за його, прикро було думати в тій хвилі за себе, але треба було, бо щохвилі могли прийти і за нами, та і ніяк було залишатися у чужій хаті без господарів. Ми знали, що серед ночі йтиме поїзд до Києва і, хоч в нас таки не було дозволу на переїзд, мусіли зважитися сісти в його та їхати.
Ні в одному вагоні, як то звичайно траплялося в ті часи, не було місця, та і шукати його було ніколи, бо поїзд чекав тільки одну хвилину. Ми ледве всунулися на «площадку» одного з вагонів третього класу, де вже сиділо кілька людей, а ще тислися нові пасажири. Назбиралося на їй усього чоловіка з 15, найбільше селяни, та чоловіка 3 у піджаках, з яких один вихвалявся, що він є членом якоїсь чека. Один парубок сидів верхи на буфері, два інші на переході од одного вагона до другого. Та се, мабуть, і було нашим порятунком, бо в ту тисняву ніхто не хотів йти перевіряти. Умовившись, ми з жінкою казали тим, що розпитували, що я тяжко хворий, а вона везе мене до больниці до Києва. Се викликало до мене співчуття і мені дали місце сісти долі, де серед стоячих мене не було видно. Так доїхали ми до Києва і вже там за кілька день почули, що Н. розстріляно, дарма що київська чека телеграфувала, щоб його там не судили, а привезли до Києва, та телеграма, як все в таких випадках у большевиків, казали, спізнилася. Почули ми також, що годин 6 після нашого від’їзду чекіст приходив на хутір за нами...
Щоб не натрапити на перевірку, ми встали на другому Києві, кажучи, що нам так ближче. Та навсправжки нам довелося перейти трохи не весь Київ з краю у край. Грошей на візника в нас не було, та й боялися звернути на себе увагу, їдучи візником. Вже починало темніти, коли ми дочвалали до знайомого, в якого збиралися ночувати. Та він стрів нас переляканий: у Києві робилося не знати що, було оголошено червоний терор, переводилися загальні труси помешкань, щоб ловити тих, хто переховується не прописуючись. В господу сього ж знайомого вже скільки разів приходили когось шукати, мабуть, таки вас, догадувався він. Проте йти куди-інде було неможливо, наближався вже час, коли було заборонено ходити по вулицях, та в нас не вистало б і снаги. Треба було переночувати сю ніч тут будь-що-будь.
Повертаюся трохи назад. Коли під час мого пробування на хуторі я шукав способу звідти виїхати, мені впало було на думку, що як неможливо їхати залізницею до Києва, то, може, легше забитись у якесь глухе далеке од залізниці містечко і там якийсь час пересидіти. Верст зо 20-25 од хутора було саме таке містечко, куди, здавалося б, не було по що нікому заглядати, і де, думав я, життя плине ще по-старовині і, певно, немає большевиків, бо в додачу і великих маєтків коло його не було.
Користуючись з того, що Н. посилав туди одного з урядовців у справах урядових, поїхав і я з їм на розглядини, ніби теж по дорученню Н., бо воля особи досягла за большевицького ладу того, що їздити без діла, та ще без діла, з погляду большевицького потрібного, було небезпечно. І то вже, хоч приїхали з доручення офіціяльної інституції, над’їхали просто до комітету, появивши документи, ще й прохали допомоги в дорученій справі, а приїзд наш таки викликав підозріння у місцевих большевиків.
Комітет містився у колишній волості й по вигляду дуже її нагадував, з тією тільки відміною, що у йому, порівнюючи з волостю, менше було паперів, а більше сміття, та більше було порозкидано недопалків цигарок і головок оселедців. Як приїхали ми, в комітеті не було нікого, але зараз же збіглося чоловік з 5 представників влади; по вигляду здебільшого типи кримінальні. Розпитуючи, чого ми приїхали, пекли вони нас повними ненависти та недовір’я очима, обрадившись, приставили до нас ніби для допомоги, а власне для догляду, щоб не зруйнували ми їхньої радянської влади, або не довідались про щось нам неналежне, одного з-поміж себе. По вигляду був цей добродій найхитріший, але найінтелігентніший з-поміж їх, бо раніш, мабуть, служив у писарчуках і таки перечитав штук з 10 комуністичних метеликів. Був він перейнятий свідомістю своєї великої влади і хотів і нас у тім усвідомити, але ж тактовно і без підкреслювання, а тому і поводився з добірною писарською чемністю. Не пам’ятаю, як звали цього добродія, та нехай буде Дем’яном Івановичем.
Поки до діла, Дем’ян Іванович визнав потрібним показати нас пред-сідателеві комітету і повів до його господи. Предсідатель жив у чималій, на дві половини, ще й з кімнатою, рубленій, та дуже старій, низенькій і вже зпорохнявілій хаті. Господарство в його, може, колись і було, бо коло хати був садок із старими грушками та вишнями, але він, мабуть, давно його занехаяв, бо у дворі стояла одним-одна мала та покривлена повітка і не видко було ані плуга, ні воза, ані жадного хліборобського знаряддя. Дем’ян Іванович покинув нас біля дверей, а сам пішов до хати «доложи-ти», і нам досталося чекати щось більше як півгодини. Разів до двох виходив хтось з хати, та на наше запитання: «Чи можна до прєдсідателя?» одказували, що «він зайнятий і не можна». Але нарешті він таки вийшов разом з Дем’яном Івановичем. Ще на дверях предсідатель обтирав вуса рукою тим характерним рухом, яким звичайно обтирають їх після чарки, та ще заїденої солоним огірком. Був се літній український дід, тільки з особливо лукавими очима. Зиркнувши на нас з-під лоба, він, тикнувши нам руку, мовив: «Так ось Дем’ян Іванович вас проведуть, а мені треба до комітету». На тім і кінець був аудієнції.
В нашій справі нам треба було знайти більше помешкання. Воно могло б знайтися або у самому містечку, та там, як хвалився Дем’ян Іванович, все, що можна, вже було зреквізовано, або ж десь недалеко містечка по ближчих панських маєтках, тепер соціялізованих. Таких малося скільки, та усі дуже дрібні — в найбільшому було 100 десятин, а решта по 70, 50 і 25 десятин не дуже доброї землі. Се були маєтки здрібнілих нащадків, колись, може, і заможних старшинських українських родів, яких звичайно звуть полупанками. Невеликі і недоглянуті перегущені садки, старі, покривлені і маленькі горнички з порохнявілими полами та вікнами, з вигорілими грубками — такий загальний вигляд сих осель. У їх мерзли по зимах і ледве так-сяк годувалися здебільшого великі родини таких полупанків, що складалися переважно з жіноцтва кількох поколінь, бо сини розходилися по різних дрібних посадах, а дочки здебільшого вікували старими паннами по своїх збіднілих оселях.
Такі полупанки, хоч би і хотіли, та загалом беручи, не могли визискувати селянства, бо, не маючи власного інвентаря, самі хазяйнувати не могли і мусіли свою землю наймати селянам, а сидячи завжди без грошей, були приневолені годитися на всяку ціну, яку давали селяни, то й не могли вимагати од їх надмірної плати. І от усі ті в дійсності бідні, не здатні до роботи, може, хто і по своїй вині, але здебільшого старі та немічні люди, були визнані за кровопивців та грабіжників, випхнуті не тільки з своїх маєтків, але й зі своїх хат на всі чотири вітри, а усе їхнє добро, навіть домашні речі, забрано неначе для селян, хоч якби воно упалося справді селянам великого містечка, досталося б кожному з їх стільки, що і не позначилося б на їхньому добробуті.
Але в дійсності не упалося і того. Усі ті маєтки було оголошено державним майном та передано до розпорядження комітету, 3 доручення його керував, а власне користувався їми тепер Дем’ян Іванович, а проте, йдучи з нами, корінив в батька, в матір бувших власників, що були нероби та ледацюги, не провадили власного господарства, бо хіба б «стільки мала тоді держава з їх зиску, як зараз. А то що з такого хазяйства візьмеш? Ні присівку свого, ні інвентаря, ані насіння нема». Можливо, що ті лайки були до певної міри, так мовити, способом слідства над нами. Дем’ян Іванович увесь час не спускав з нас очей, стежачи, яке враження справлять вони на нас, бо, як ми з панів, то, може, образимося або прокинеться в нас якесь слово на оборону панів, але його таки дійсно дратувало, що в економіях, відданих йому до керування, не міг поживитися ні з інвентаря, ні з урожаю.
Протягом 4-5 годин Дем’ян Іванович усе провадив, не вгадати, чи агітацію, чи слідство, бо не вгаваючи балакав на самі пекучі аграрні та політичні теми і одночасно уважно придивлявся до нас.
—	Що наші пани? Куди вони здібні... Або так, як оці — нічого не робили, а як хазяйнував хто, то було саме здирство. Робітникові плачено самими грішми, та й які то гроші? От в Угорщині — там робітникові принаймні хату давано, а сплачувалося продуктами: хлібом, салом, молоком, всячиною з хазяйства.
З безневинним виглядом, ніби бажаючи краще зрозуміти його, я спитав:
—	Чи то ж корисніше було для робітників та для селян і через що?..
—	Аякже, — авторитетно відповів Дем’ян Іванович. — А розуміється, що корисніше, бо... бо ж... — затикнувся він, не знаючи, що й казати далі, і щоб викрутитися, раптом звернувся до старого селянина, який їхав назустріч нам зі снопами.
—	А що, Петре, везеш?.. Жито? Ну, вези, вези... — додав він, ніби ласкаво даючи на те дозвіл, і мені чогось пригадалися подобні ж запитання декого з старих панів, що зазнали ще кріпацтва і такими запитаннями хотіли появити своє доброзичливе та ласкаве відношення до селянина.
—	Та ж жито... бачите, — нерадо відказав селянин, певно, думаючи нишком: «Чи ти б, блазню, зважився раніше балакати зі мною — старою людиною...»
У першій панській оселі, до якої ми заїхали, здавалося, не було ні духа. Тільки після того, як Дем’ян Іванович довго гукав на весь голос, виліз звідкись, ледве човгаючи ногами, знати давно неголений і не вмиваний, у старому літньому пальтечку замість піджака старий чоловік такого вигляду, як, було, прохачі «з благородних» або позбавлені за шахрайство права бути оборонцями в судах чесні повірені, що мусіли після того живитися з самого писання прохань по шинках за скупий харч та чарку горілки.
Дем’ян Іванович пояснив, що се він «дозволив товаришу доглядати цього хутора», додавши: «От і добре, що є державне майно, могла людина притулок собі знайти». Чим заробив сей добродій у Дем’яна Івановича такої ласки, не міг я угадати, але, власне, доглядати тут не було чого. На усі горниці тільки у тій хатині, де притулився він, стояло два зламаних ослонця, стілець та тапчан — самі збудьки. Певно, було тут колись щось більше, та де поділося — чи переїхало до комісарських хат, чи спродане — ніяк мені було дознати.
Незабаром я почув себе в досить неприємному становищу, бо «товариш», що доглядав сього двору, пильно дивлячись на мене, заявив уголос, що десь мене бачив, а тільки не пригадає собі де. Я теж не міг його пригадати, та заява його не могла мене тішити, бо я зголосився дрібненьким урядовцем і людиною без освіти, а бачив мене він, певне, в іншому стані і
міг мене викрити. Та добре, що пам’ять йому тим разом не прислужила. Ми незабаром поїхали далі, але ще заходили в садок, такий густий, що у йому не родило нічого. Тільки на одній груші і було рясно овочів, і се добре знав Дем’ян Іванович, бо повів нас до неї пригостити грушками, їв сам на ввесь рот і надрав грушок у хустку, досадуючи, що через поспіх забувсь взяти з дому клунка. Іншого господарства біля цієї оселі не було.
У другому хуторі по паперах малася радянська економія, але у дворі знов не було ні знаряддя, ні худоби, якщо не рахувати старого та голодного пса. Не було і людей. Власне повинен був бути порядкуючий економією та сторож, але десь порозходились, і горниці стояли замкнені. А проте крізь повибивані шибки можна було побачити, що і тут меблів немає. У садку некошена трава поприсихала і поприпадала, дві величезні, давно вже знати звалені тучею, сосни лежали так, як їх звалено, ніхто і пучкою за них не зачепився. Огородину було таки посаджено, та вона вросла бур’янами, а хліба довкола були засіяні селянами, негаразд оброблені, і виглядали зле.
Не маючи змоги ні від кого нічого дізнати, полежали ми трохи у холодку, попоїли і тут грушок та й подались далі.
Ми поїхали ще в один хутір, забратий од буржуїв, у йому усіх 27 десятин, хазяйнує на їх радянський орендатор, той, що орендував і у власника. Як виявилося з дальшої розмови, був він на підозрінні в большевиків. Тут мало мешкати велике посімейство, але ми знайшли у дворі тільки саму дочку...
—А хто там! Одчиняй ворота, — грізно гукнув Дем’ян Іванович, тільки ми над’їхали. Вибігла дівчина і чогось довго вовтузилась біля воріт.
—	А швидше там! А де батько і мати?
—	Не знаю, десь виїхали...
—	А давно?
—	Днів зо три!
—	Добрі хазяїни!
—	А брати — у повстанцях?
—	Вам добре казати, — сердито одказала дівчина.
—	А де ж?
—	А почім я знаю? Може, і загинули, як поїзда розбито (невдовзі перед тим, недалеко звідти розбився поїзд, що віз переважно червоно-армійців). Вони саме того дня виїхали до Києва.
—	Хто пойме тобі віри! Стережися мені, бо ви в мене на прикметі.
—	Стережися не стережися, а хто вам замішає думати...
—	Побалакай мені. Давай їсти!
—	Та ж нема в мене нічого...
—	Ти не бачиш, хто приїхав?! — зняв вище голос Дем’ян Іванович. — Неси молока, крашанок, якщо нічого не маєш.
—	Тау нас є з собою харчі. Просимо вас з нами поїсти, товаришу, — обізвалися ми, щоб його якось вгамувати.
—	Ні, товариші, так не можна! Вона мусить мені їсти дати. Треба її приневолити... Для їх, вражих синів, їдеш, а вони будуть бойкотувати! А де ж мені у дорозі взяти? Ото вредне кодло! — гримав він далі, коли дівка, щось бубонячи, таки пішла по молоко. — Доберуся я до вас, чортове зілля!
Та на від’їзді, мабуть, щоб «показатися» перед нами, він розщедрився і заплатив дівці за їжу з своєї ласки — 20 карбованців.
Було знати, що нічого нам потрібного ми не знайдемо. Безупинна балаканина Дем’яна Івановича і потреба стерегтися перед їм з кожним словом бентежили і втомлювали, нарешті вже йшло до вечора. Ми сказали Дем’яну Івановичу, що хочемо їхати на ночівлю.
—	А де маєте ночувати?
—	УЗ.
—	А ви з ним знайомі? — пильно дивлячись на нас, спитав Дем’ян Іванович.
—	Я трохи знайомий, — поспішивсь відповісти мій попутчик, — а за товариша, — показав він на мене, — буду вже якось прохати, щоб пустили переночувати, бо тут же ночувати ніде.
—	Воно то і є де, — по заїздах, та звестно, у 3. удобніше... А їдете завтра?
—	Завтра рано збираємось їхати.
—	Ото і отлично, бо вашего діла однаково тут зробити нельзя.
3. був місцевий урядовець, що залишився служити і при радянській владі. Через те йому було дозволено жити у власній хаті, хоч половину її таки зреквізовано для «своїх». Жити йому доводилося тяжко — під постійним підозрінням.
Я і сам бачив, що переїздити в се містечко неможливо, але все ж спитав ще в 3. його думку.
—	Ніяк не раджу вам того, — відповів він, — за вами доглядатимуть і вдень, і вночі, і хоч би ви нічого не робили, а таки арештують, бо ніхто не пойме віри, що ви приїхали сюди так, для нічого. То хто вже тут жив, живе якось з бідою, а новій людині не дадуть жити.
—	Хто ж доглядатиме?
—	Ну, хто? І комітети, і комуністи, і так охочі людці...
—	А людність за їх?
—	А хто її зна ту людність? Балакати за се з людьми не можна. Раніше, то усі були з їми, а тепер не знаю. Та все ж таки, як і скрізь, є гурт людей, яких большевики прилучили до себе якимись інтересами.
Дійсно, большевики, що з початку посіли владу, дякуючи підтримці трохи не цілої людности, хоч більшість скоро і одсахнулася од їх, встигли
 за короткий час загального визнання утворити і по найменших селах купки своїх прихильників з місцевих, жадібних та активних людей, приєднавши їх таки до себе такими-сякими басаринками. Сі гуртки, хоч нечисленні, залишилися скрізь на варті для оборони большевизму, в’язали людність і не давали їй згуртуватися для боротьби. В сьому була сила большевизму, якої не мала монархія перед упадом (колись і вона її мала). В кінці сей большевицький апарат теж попсується, з прихильників хто одсахнеться, когось збавить чи якось інакше укоськає громадянство, і большевики залишаться віч-на-віч з ворожою їм людністю, та поки до того прийде, ще мине якийсь час... Цей процес вже і тоді почався — траплялися села, де люди, одностайно погодившись, не виконували большевицьких наказів, або виконували так, щоб селянське життя йшло старим ладом, не набираючи комуністичного характеру, як де починалися і повстання. Одно слово, селянство оборонялося де одверто, а де хитрощами. Для прикладу згадаю про одне велике козаче село на Полтавщині. Дуже довго не хотіли там люди обирати комбеду, а як далі ухилятися стало не можна, то обрали хоч п’яничок, та покірливої і лагідної вдачі, призначили їм платню і звеліли слухатися громади та не робити капостів. Коли комбеду було наказано зробити опис, скільки в кого в господарів мається збіжжя, щоб, як в кого знайдеться понад норму, забрати в казну, громада обрадилася і дала комбедчикам свій наказ, як робити опис, щоб позбавитися тієї грабіжки.
Відбувся той опис більш-менш так: прийде комбедчик до заможньо-го господаря, прохає: скажіть, скільки в вас хліба і якого?
—	А, на ключі, йди до комори та й подивись.
—	І чого б я по чужих коморах ходив? Ви у своєму хазяйстві краще знаєте, кажіть, то я запишу.
—	Та скілько б там не було, ти так не пиши, пиши на мене стільки, скільки у вас по нормі показано, а решту дописуй на того, у кого свого хліба мало. Іванові — 10 пудів, Охримові — 20 пуд. і т. д., — перелічував господар бідних односелян, що купують хліб. — Я їм обіцяв по казенній ціні продати, сьогодні або завтра розбиратимуть.
Так і писалося, і дукарі свого слова додержали, пооддавали свій хліб біднішим по казенній ціні, а большевикам з того села аж нічого не упа-лося.
Як прийшов згодом наказ, щоб зібрати з того села 8 штук худоби на м’ясо для червоної армії, громада знов зійшлася на пораду. Хтось було обізвавсь, що треба, щоб той наклад одбули самі буржуї, та його зацитькали: «Годі нам на буржуїв та не буржуїв поділятися, так нас і кури загребуть. Не так треба: худобу купити, щоб нікому не обідно, а на гроші розполох зробити з десятини, скільки десятин у всіх громадян знайдеться. В кого більш землі, більше і заплатить». — Та ж з худобою не дожидатимуть,
гроші зразу потрібні, а зразу не зберете. — «То нічого, багатіші скинуться і позичуть, от хоч і я частину позичу, а зберете — оддасте».
На тому і стали: гроші наскидали, худобу купили та віддали, а тоді зібрали податок з землі і позичку повернули, ще, як не дуже долічувалися, залишилося з 300 карбованців лишку, так вирішили покласти їх на початок залізного фонду для таких випадків.
Було вже годин з 8 рана, коли ми виїхали додому. За містечком випередили ми якусь дивну кумпанію, чоловік з 15 інтелігентів у блузах та піджаках, інтелігенток у модних капелюшках, але з граблями та вилами в руках, що зовсім не поспішаючи, жартуючи та й жируючи, йшла кудись за місто. Ми не могли вгадати, що то за люди, та машталір пояснив нам, що то комуна йде на роботу. їм тут з економії клаптя на комуну одрізано, то бачите, як поранилися.
Ще далі за містом побачили ми на шляху досить обідраного добродія, що тинявсь без ніякого діла та все поглядав на нас скоса. Се, очевидячки, був шпик, висланий подивитись за нами. З неприємністю побачив я, що знаю його, а він мене. Був він колись у Києві комісіонером-сахарником та дуже невдалим, якому майже ніколи не щастило зробити Гешефта і він усе «позичав» у знайомих сахарозаводчиків для «сімейства» по кілька карбованців, яких, заведено, не вертав. Тепер він знайшов більш відповідну для себе роботу.
Повернувся я до Києва авжеж не з думкою там залишатися. Декілька день довелося переховуватися по знайомих, поки здобув перепустку наче залізничий урядовець на дачі по Ковельській колії. Одні знайомі покликали мене на свою дачу, ще й самі поїхали зі мною. Місце було дуже вдатне для схованки. Садиба дві з половиною десятини густого саду. Напереді більший дім, де мешкали вже давно якісь не підозрені большевиками буржуї, а в самій глибині саду, так з вулиці не видно, маленька хатина, ніби кухня. На вулиці хіба зрідка хтось перейде. У сій криївці і просидів я, сливе не виходячи з двору, щось зо три тижні, поки не надійшла та не погнала большевиків українська армія.
Що українська армія наближається, за се знали ми з часописів, та не мали певности, чи вона таки прийде і коли, а надто, що се станеться так швидко, бо большевики, щоб не знявся заколот, подавали невірні відомості і удавали з себе байдужих та впевнених у своєму становищі. Щоб непомітно було, що евакуація іде, її переводили по ночах, а щоб мати для неї більше часу, заборонялося ходити по вулицях дуже зарання з вечора. Отже, зовсім несподівано почули ми одного дня десь здалеку гарматні постріли і ще не знали, чи нам учувається, чи дійсно
іде десь гарматний бій. Та на завтра серед дня схопилась зненацька стрілянина з рушниць вже у нашому дачному селищі. З обох боків сипало, як горохом, кулі стукалися об паркан, об дахівку, гули між гіллям дерева... Серед того стрекотіння від часу до часу бухкало з гармат і було чути, як десь близько рвало снаряди та розсипалися скалки. Добре, що то тягло-ся недовго, за три чверті години бій ущух і большевики втекли до дальшої станції (в напрямі од Києва). Звідти вдарили вони ще кілька разів з гармат на наше селище, але зразу таки уступилися далі. Після того чули ми ще велику стрілянину в напрямі Святошина, та не знали, чи скінчився бій, а тому ще два дні не рушали до Києва, поки звідти не прийшли за нами наші знайомі.
Коли ми йшли до Києва, звичайно безлюдні наша вулиця та піскуватий шлях серед бору були вкриті натовпом всякого люду неначе Хрещатик. Навіч було видко, скільки сі благословенні волинські ліси приховали та врятували людей. Через брак грошей мало хто їхав, йшли пішки, ще і несли клунки. Не звиклі до ходіння, люди йшли по 40-50 верст і часом виглядали досить кумедно. Я бачив огрядних пань, що спиралися аж на два костури. Та не дивлячися на втому, були усі радісні та веселі.
Життя під більшовицькою деспотією було в такій мірі тяжке, а роз-сатаніла жорстокість їхня така безглузда, бо вона не вимагалася навіть потребою залякати опозицію, а була просто виявом ненависти та хворобливої психології, що в перші хвилини усі почували невимовні радощі од визволення, не беручи на увагу, який буде напрям нового уряду і чи відповідатиме він їхнім поглядам. В тій хвилі у громадянства було, здається, найбільше ґрунту до згоди, до одностайної праці, навіть до компромісу, і коли так не сталося, а натомість громадянство пересварилося та розлізлося, — винні в тому політика Денікіна, а ще більше несовісність його оточення, що, користуючись з його обмежености, впливало в такім напрямі, щоб утворити обставини, сприяючі їхнім грабункам та іншим злочинствам.
Знайомі, що прийшли з Києва, принесли вже сумну звістку про сутичку між росіянами та українцями біля Думи. Усі, за малим винятком фанатичних росіян, відчували, що ся подія віщує безславний кінець перемозі, з такими труднощами добутій, та що звільнення од больше-виків не триватиме довго.
Та большевики так усім осоружилися, і радість була так безмірна, що се почуття забивалося іншими. Хотілося вірити, і люди вірили. Громадянство не зразу розібралося в становищі. Молодь лавами записувалася в добровольці, у Києві, казали, їх записалося 300 000. Не вважаючи на конфлікт коло Думи, не вважаючи на антиукраїнський декрет Денікіна, записувались навіть дехто з людей українського напрямку. Селяни теж, хоч не цілком були задоволені, але годилися на обмеження своїх аграрних вимог і зразу ставилися до денікінців миролюбно, але сі дуже скоро зуміли все те розвіяти «яко дим»...
Під час другого приходу на Україну большевики перебували тут значно довше, як за першого, і встигли спроневіритися селянам. Селяни переконалися, що большевицький програм не відповідає їхнім інтересам. Не могли погодитися ні з невизнанням власності, ні з забороною торгу, ні з реквізиціями, ні з деспотизмом та жорстокістю большевицької адміністрації, з її втручанням у селянські справи. «Що мені з того, що він мене «товаришем» іменує? — казав мені кучер цукроварні, — а він з цим товаришем поводиться так, як зі мною і справник не поводився. Якось віз я нашого комісара на фаетоні, а він, п’яний, одно гука— «швидше», та вихопив шаблюку з пихов та й вимахує мені нею над головою». «Що то за порядки, — казали селяни, — що вони найрозумніших людей порозгонили, а самі посідали порядкувати — та все або злодії, або неуки». Казали, що «на все наше село залишилося з-поміж селян тільки три большевики, з яких один дурень, а двоє підсипалися до большевиків за всякі баса-ринки». Сих двох дуже не любили. В одного з їх згоріла на хаті покрівля. В селі гомоніли, що хату підпалили вдень і трохи не при людських очах два москалі-денікінці, і не тому, що був большевик, а за те, що заспорився з їми за покрадений мед. Людей сей випадок дуже обурював, гомоніло все село з великим роздраженням, але не тому, щоб жаліли погорільця, а тому, що кожен почував себе небезпечним од такої сваволі москалів. Проте, коли я подарував тому чоловікові кілька штук верб на покрівлю, декілька селян докоряли мені: «нащо я подарував такому. Се ж що ні є нанайлихіший чоловік, ворог-большевик».
Я відповів, що насамперед того не знав, по-друге, большевик він, мабуть, несправжній, мабуть, заморочили чоловікові голову та й вже, а нарешті треба в біді і ворогові помагати...
— Ні, я б так не зробив, — одказали мені. — Голови йому ніхто не заморочував, а поквапився на лихі заробітки. Та й що йому за біда, думаєте, він зігнувся б, купивши оті крокви? Хіба він мало за большевиків насмикав? В його тепер, певне, є більше, ніж у вас.
Більшість бідніших селян у нас на Лубенщині в ті часи мріяли про Петлюру, багатіші та хазяйновитіші — за Гетьмана. Од одного селянина, і не дуже багатого (мав чотири з половиною десятини), та статечного господаря, мені довелося почути такі слова: «Воно і сором сказати, а з усіх тих військ, що тут були, найсовістніше поводилися оті чужі люди, німці». Щодо денікінців, то, хоч вони і були селянам чужі, і хоч перемога їхня будила в селянах деякі сумніви, проте стріли селяни їх одразу без ворожнечі, навіть з деяким співчуттям саме через те, що большевицький лад надто вже осоружився, але денікінці поставилися на селі так, що дуже швидко селянство зненавиділо їх і ненависть та зростала навіть не з дня на день, а з часу в час, і ввечері була вже дужчою, ніж вранці. «Ми зустріли їх, — казав один селянин, — їй Богу, таки без ворожнечі, думали, не наші вони, та хоч большевиків здихаємось та порядок буде, — так не можна терпіти, що ж се за порядок?! Се ще од большевиків гірше!..»
Цим миролюбним відношенням людности до денікінців пояснюються їхні великі військові успіхи з початку їхнього наступу, те, що в короткий час вони встигли відсунути большевиків аж до Орла. Засліплені побіда-ми денікінці того не зрозуміли, і всі успіхи віднесли на свій карб, а втративши останні симпатії в людности, мусіли ще швидше усуватися перед большевиками, як наступали. Спробую дати хоч деякий матеріал для з’ясування складних і численних причин раптового розбиття Денікіна.
Денікінці прийшли до Києва з виразно зазначеним антиукраїнським настроєм. Такий настрій був не тільки серед їхнього штабу, а і серед багатьох офіцерів денікінської армії, заведено не в усіх, бо в армії було багато, хоч не свідомих, українців по походженню, набраних під час посування армії по Україні. З українців по походженню хіба тільки люди цілком позбавлені власної (не кажу вже про національну) гідности, або особливо підупалі на голову, могли не відчувати образи од поводження росіян. І то треба, на жаль, признати, що серед наших несвідомих земляків замало було тієї гідности та замало упорности, бо, складаючи помітну частину денікінської армії, вони могли б самим моральним впливом примусити росіян з більшою повагою ставитися до нашого краю та з більшою обережністю виявляти свої ворожі до його почуття. Проте відношення росіян до всього українського викликало і серед несвідомих українців знеохоту до денікінської акції, що виявлялося у пониженню військового захвату, в припиненню добровільного запису до армії, шукання способів звільнитися з неї. І ця знеохота українців поруч з неохотою інших покривджених частин людности багато спричинилася до зменшення військової здібности денікінської армії.
Я не був в Києві під час сутички українців з росіянами, і тому не можу про неї свідчити, тим паче, що не було події, за яку переказували б в такій мірі неоднаково ріжні люди, та се часто доводилося мені спостерігати, що вона підсікла в дуже багатьох людях віру в сталу перемогу Денікіна.
Як далекий од тодішніх політичних кіл, я можу тільки в самих загальних рисах нагадати дальший плин подій, як вони уявлялися загалу. Не бажаючи здіймати ворохобню в Києві та дати тим змогу большевикам одразу повернутися, українська армія вийшла з Києва. Переказували, що Петлюра ще шукав ґрунту для порозуміння і засилав делегацію до Денікіна, що ніби десь близько Києва відбулося побачення Петлюри чи з самим Денікіним, чи з його найближчими дорадниками. Петлюра закликав тобто до одностайної боротьби з большевиками, ставлячи умовою вихід денікінців з Києва та з Правобережжя одразу, а в міру дальшого наступу і повільний виступ їх з Лівобережжя, визнання тимчасово, до кінця війни, самостійности України і остаточне вирішення сього питання Українськими Установчими Зборами. Миролюбиві заходи українців пішли марно. Денікін на це не пристав і, замість щоб піти на згоду, розпочав війну проти української армії. Пояснити цю немудру політику можна тільки особливою зарозумілістю та засліпленням Денікіна. Перед і без того дужчим ворогом він не тільки одкинув союзника, а ще і переполовинив свою армію, одірвавши частину її од війни з большевиками для війни з українцями. Одночасно видано було україножерні декрети, що важили вже на український культурний розвиток, знищували українські гімназії, університет, академії, театр і т. д. Не диво, що невдоволення українців зростало. Дуже багато українців подалося до української армії, інші повернули до агітації по селах і навіть ті, хто вважав денікінську владу кращою за большевицьку, бо вона могла чинити беззаконня тільки тимчасово до кінця війни, а тоді мусіла б підлягати закону, а се дало б можливість законної оборони національної справи, навіть такі помірковані українці тратили хіть та вдатність говорити за компроміс.
Сливе разом денікінський уряд збудив велике невдоволення до себе і серед донських, а особливо кубанських козаків, за що мова буде далі. Ще більше переслідування зняли денікінці на жидів. Дякуючи тому, що жиди справді брали в большевицьких русі та уряду велику участь та були за большевиків неначе упривілейованою частиною людности, людність почувалася до їх вороже і, якщо сама не чіпала, то не хотіла і заступатися за їх. Кожен жид був підозрений у співчутті большевизму. Верхи денікінського уряду, здається, теж поділяли сей погляд, а низи — місцева адміністрація, офіцери та москалі — поспішили той настрій обернути собі на користь. Жидові, через те тільки, що він жид, не можна було їздити не тільки степовими шляхами, а і залізницею, багатьох з їх арештовували та розстрілювали, а в малих містах жид не був безпечний і в своїй хаті. В Лубнях військові вдерлися до хати одного жида, як на те, по загальному визнанню як жидів, так і християн, найкращого в місті, і вбили його. І се не був одинокий випадок. Можливо, що між розстріляними були і комісари, але, напевно, були і безневинні, бо се все робилося без суду і навіть без перевірки post factum, по бажанню першого офіцера чи москаля. Дякуючи тому це обернулося в промисел: убивали для грабунку або грозилися вбити, щоб взяти одкуп. В якій би мірі не було безтактним та злочинним супроти місцевої людности з боку частини жидівства зусилля захопити в свої руки всю владу, шляхом обсадження жидами сливе усіх большевицьких урядових посад та зусилля накинути місцевій людності божевільний большевицький лад, якого вона не бажала, се не міняє того, що відношення до жидів денікінського уряду було і нелюдським, і не державним. Люди, що йшли під гаслом боротьби з большевизмом, самі повторювали його способи управління. Боротьба тратила принципіальність та набирала прикмет зоологічних. З другого боку, людність, що годилася на таке нехтування прав якоїсь своєї частини, деморалізувала свій уряд та своє військо і утворювала ґрунт і свого безправ’я. Я сам на собі трохи не зазнав того. їхав я з села до Лубен фаетоном. Шлях ішов степом і був зовсім безлюдним. Я не звернув уваги, що навперейми мені біжать навзаводи з бічної степової доріжки дві повозки, а на їх чотири москалі з рушницями. Вирівнявшись зі мною, вони зняли крик:
—	Гей, хто їде, стій!
Я сказав кучерові спинитися. Вони підбігли з рушницями:
—	Землевласник з хутора Оріхівщини, брат предводителя дворянства, — сказав я, гостро дивлячись їм в очі. — А вам що тут треба?
Москалі виразно були невдоволені. З хвилину вони простояли мовчки, очевидячки, вагаючись, — то блукаючи очима по землі, то зазираючись поміж собою і нервово перекладаючи рушницю з руки в руку.
—	Ну, їдьте! — мовив один з їх нарешті знеохоченим голосом, і я певен, що в ту хвилю вони пошкодили за большевицьким ладом, коли було вільно грабувати та розстрілювати саме землевласників.
Згодом дехто з офіцерів додумався ще до такого промислу. Вони годилися за великі гроші їздити та обороняти од всяких небезпечностей жидів, яким неминуче треба було їхати, кидали для сього службові обов’язки часом на кілька день та їхали за кілька сот верст, роблячись таким чином наймитами, хабарниками та дезертирами одразу, і часом той самий офіцер, що раніше убив чи пограбував кількох жидів, робився жидівським тілохранителем. Деякі з них так дбали догодити своїм тимчасовим хазяям, що не обмежувалися самою охороною, а приймали на себе ще й інші послуги. Так, коли десь у містечковому заїзді не було вільної хати, вони не вагалися вигонити і росіян з вже зайнятого номера, щоб звільнити його для свого наймателя. На ґрунті такого відношення до жидів кількість агітаторів проти уряду надзвичайно збільшилася, а боротися з їми ні шляхом переконання, ні шляхом адміністративних заходів не було кому.
Як я вже те згадував, невдоволення селян на денікінців незабаром теж зробилося дуже великим, і сим разом не аграрне питання було тому головною причиною, бо вже і тоді, хоч ще і не в тій мірі, як зараз, селяни значно знеохотилися до есерівських лозунгів. Ті самі люди, які раніше доводили мені, що «землю в мене треба забрати дурно», тепер казали: «Ні, ми вже бачили, що ви правду казали, дурно вашої землі забрати не можна, бо тоді в нас все дурно братимуть».
Одного разу я розмовляв чоловіка з двадцятьма моїх односельців, і один з їх сказав, а усі присутні з їм погодилися: «Ми згодні, щоб вам і 200 десятин залишили, щоб ви з нами жили та збудували нам якусь фабрику».
Національні вимоги, навпаки, дуже зросли в селянах. І тоді вже можна було раз у раз почути од селян бажання, щоб була своя держава. Якось один молодий селянин, що менше знав мене, почав мені доводити, що ми повинні найдужче Україну любити та за неї дбати, та інші засміялися і не дали йому скінчити: «І що ти їм будеш казати, як вони ще і тоді те казали, як з нас ніхто і не думав».
Можна сказати так, що коли на початку революції аграрне питання у селян займало перше місце, а національне останнє, то за часів Денікіна значення аграрного питання зменшилося, а національного збільшилося, і вони стали поряд. Але ж до повної сили зросли національна свідомість та національне почуття тільки аж тепер, і тоді не вони ще були головною причиною невдоволення селян на Денікіна. Придушене протягом двох з половиною століть національне почуття віджило не зразу. Щоб в народі цілком усвідомилося своєї національної одрубності та бажання самостійности державної, треба було, щоб він відчув своє національне почуття ображеним, себе ж самого на користь іншої нації покривдженим, та побачив, що той лад, яким хотів би жити, не може в себе запровадити через перешкоди іншої нації. Відношення до нас з одного боку денікінців, а з другого — большевиків (і саме найдужче останнє їхнє сьо-горазове панування) найбільше спричинилися цьому процесові, та тоді він ще не був викінчений, а пробував останні творення.
Найдужче розпалило невдоволення в селянах не розпорядження центрального уряду Денікіна, а поводження представників місцевої влади, офіцерів та москалів армії Денікіна, їхні грабунки та насильства, зневажання їми людських прав та гідности селян з одного боку, та те презирство, яке почували до їх селяни за таке їхнє поводження, за цілковиту нехазяйновитість, за байдужість до державних та громадських інтересів і т. д.
Центр денікінського уряду спроневірився селянам не так своїми законами, як тим, що посилав до місця невдалих представників влади, подавав такі гасла і плекав такі погляди в армії, які виховували в їй вороже відношення до людности та заохочували до усяких зловживань.
Наприкінці серпня я поїхав на Полтавщину і прожив на селі в своєму маєтку Оріхівщині півтора місяця. Маєток мій за большевиків вважався радянською економією, переданою акціонерній цукроварні, акціонером якої був і я. Частина землі оброблялася цукроварнею, частина селянами, яку я їм поздавав ще за Гетьмана. Отже, ґрунту для непорозумінь не було, а з другого боку, я й їхав на село з твердим наміром нічим не порушувати доброї згоди з селянами, а і вони не тільки не зробили мені ніякої шкоди за большевиків, а ще скільки могли обороняли од їх і мене, і моє добро. Весь час, поки я жив на селі, до мене приходила сила людей, хто по справах, хто посидіти, побалакати, розпитатися. Добрим відносинам до певної міри сприяло ще і те, що денікінці, грабуючи людність, так само шарпали й мою економію, не знаю, чи поводилися вони так і по інших маєтках, чи тільки в мене, через те що знали мене за українського патріота. В кожнім разі я був з того тільки задоволений, бо се звільняло мене від фальшивого положення упривілейованого.
В економії від большевицьких часів залишився радянський управитель, молодий хлопець, хоч не дуже тямучий на господарстві, та моторний і повороткий. Поставлено його за управителя, мабуть, через те, що за большевиків признавався до їх, та тепер він зрікався того так завзято, що се ще дужче нахиляло до такого підозріння. Проте большевиком він таки, мабуть, не був, а був звичайнісіньким економічеським паничем з якоїсь великої економії при цукроварні, де за рік чи за два перед революцією почав свою кар’єру табельщиком або помічником бухгалтера чи економа, себто належав до того стану людей, які професійно гризлися та суту-жилися з селянами і сі свої професійні звички перенесли з приватного і в державне господарство, з тією тільки відміною, що ті з їх, які йняли віри в міцність большевицької влади, поводилися рішучіше. До речі, згадаю один факт, свідком якого я був під час моєї служби у совнархозі: один з таких паничів приїхав з якоїсь цукроварні з повідомленням до мого начальника. Розказуючи йому про становище господарства, він у присутності багатьох урядовців на весь голос коренив селян за те, що не хочуть полоти буряків, і вимагав, щоб прислали військо провчити селян за саботаж, а начальник-большевик слухав його з цілковитим співчуттям, визнаючи, мабуть, зовсім слушним з пролетарського погляду такий спосіб оборони економічних інтересів держави. Та оріхівський управитель не так покладався на міць радянської влади і волів мирити з селянами, од-магаючись перед начальством довгими рацеями про потреби та інтереси господарства, про свою їм відданість та енергію і т. д.
Коли я приїхав до себе в маєток, весь мій дім, в якому було 15 кімнат, був зайнятий офіцерами, і ніхто не подумав звільнити для нас хоч одну найменшу. Пріч того, офіцери зайняли ще і контору, так що я ледве знайшов собі дві кімнати в помешканні управителя. Мій маєток був в 5 верстах од великої перехресної станції Ромодан, біля якої застроїлося містечко, а в двох верстах од цукроварні, де, як звичайно по цукроварнях, було багато помешкань для служачих та робітників. Тому, мабуть, і розташувалися тут ніби для формування кілька нових полків саме ті, що за Денікіна прозивалися «гвардейськими» його та її величності полками. Навсправжки, проте, ніякого формування не робилося, і як було з початку в кожному полку по 20-50 душ переважно офіцерів, сливе по стільки залишилося в їх і при кінці.
Офіцери проволікали час, щоб довше не йти на війну, жонаті повиписували жінок, вигідно розмістилися по реквізованих помешканнях, з ранку до вечора гуляли хто з дамами, хто в холостім товаристві чи то верхи, чи на реквізованих екіпажах, з ранку до вечора щось варилося для їх на куховарні; пригонилося і різалося щодня по кільки штук скоту, за який ніби плачено власникам, та по реквізійним цінам вчетверо нижчим од базарних. Десь добувалася і в гомеричних кількостях випивалася самогонка. Та офіцерам того не було досить, хотілося більше ріжноманітної їжі, і москалі десь здобували гусок, качок, поросят, за які не платилося вже нічого, а невелике порося, яке офіцери вчотирьох з’їдали до кісточок, коштувало тоді п’ятсот карб.
За приводом офіцерів не марнували часу і москалі. Бачачи, що начальству ніяк їм щось казати, вони никали по ночах по околицях, забирали мед з вуликів, овечат з кошар, крашанки, дробину і т. д. Закриваючись тим, що ніби роблять труси, вишукуючи большевиків, москалі їздили хурами за 10-20 верст по селах та переважно по хуторах заможних селян та козаків і обдирали людей до нитки. З скаргою на їх на моїх очах разів з 10 приходив до полковника один такий пограбований козак Синяговський, власник 39 десятин, — стародавнього козачого роду, статечний господар, який, очевидячки, не був та й не міг бути большевиком, а проте до його на хутір серед білого дня наїхали москалі без старшинства, зробили трус, перевернули усю господу, наробили глуму, потрощили замки і, випорожнивши усі схованки до решту, вивезли його добро на трьох хурах, навантаживши так, що коні ледве рушили з місця. Синяговський вперше прийшов скаржитись з повною вірою, але ходив, ходив і, не знайшовши оборони, дедалі ставав чорніший од хмари. Він не тільки був ображений, не тільки втратив те добро, що в його забрали, але втратив надію, що большевики не повернуться, не заберуть і землі, та не пустять його на чотири вітри. «Прийшов ти большевиків шукати, то й шукай», — спорився один чоловік із москалем. — А чого ж ти мерщій до мене у гаманець зазираєш, хіба там большевик сховається?»
А москалі робилися дедалі все нахабніші. Траплялися випадки, що з людей, які поприходили здалеку, коли почалися вже осінні холоди, здіймали силою серед базару чоботи; москалі почали грабувати не тільки по дальших селах, а і там, де жили, де кожен їх знав або міг признати. В самій Оріхівщині чотири москалі з тих, що жили на цукроварні, себто за дві версти, ограбували чоловіка та поранили його шаблею. Син його вистежив, куди пішли грабіжники, і прийшов до полковника, який жив у моїх горницях, прохати, щоб поїхав до цукроварні зробити слідство, бо і сам покривжений, і люди признають злодіїв. На людях полковник ніби погодився і нарядив офіцера їхати з позивальником до цукроварні. Посідали у бричку та ледве од’їхали півверсти од економії, офіцер спинив коня і звелів позивальнику вилазити з брички: «Ото вилазь та йди, коли хоч, додому, а то щоб не було тобі гірше». Так переказували селяни цю подію.
Коли я пішов до одного офіцера, щоб заступитися за пограбованого односельця, я почув таку дивовижну відповідь:
— Что же это вас так удівляет? У нас у каждого все наше также разграблено, должны же мі чем-либо возместить потерянное...
Од такої аргументації у мене полізли очі рогом, але казати щось далі язик був вже не годен.
Та пошесть деморалізації, що почалася в нас ще за кілька років перед революцією і все зростає і досі, пояснює до певної міри вищесказане, та на Україні багато сприяв деморалізації війська і такому його поводженню ще й російський шовінізм. В армії Денікіна весь час плекалася та підогрі-валася не національна, а націоналістично-мілітаристична російська ідея. Для денікінців Росія, якої вони бажали, не була тільки усією цілістю самого свого народу, але Росія в старих межах, з усіма колись повойовани-ми територіями та народами, до яких, проте, ніхто з росіян не ставився ні як до своїх, ні як до рідних. Кожен, хто мав інші погляди, народи, що бажали самостійности, а навіть самоозначення, в очах денікінців були вже зрадниками, яких треба було знову приєднати силою. Побиваючи на українській землі большевиків за допомогою та дякуючи співчуттю української людности, денікінці, засліплені шовінізмом та зарозумілістю, не зрозуміли сього. їм здавалося, що вони повойовують не самих большевиків, а й Україну, і вони ставилися до української людности як переможці до повойованих, грабувати яких військові звичаї до певної міри дозволяють. В моїй присутності один полковник журився, що як армія піде далі на північ, економічне становище її погіршає, бо там немає, казав він, жидів, і не буде з кого брати контрибуцій (які справді бралися з самих жидів), а й ті ніби добровільні датки (в дійсності вони зовсім не завжди були добровільними), реквізиції та грабунки, які бралися з усіх, та, що не згадав поруч з «жидами» і «хохлів» тільки для обачности.
Згадане відношення до українців виявлялося не в самім грабіжництві, айв зневаженні прав та гідности людности, в згірдливому та нахабному поводженню з нею. Тут відбувся своєрідний взаємовплив: ідеологія виправдувала грабіжництво і знущання, бажання грабувати нахиляло до ідеології, а в різних людях ці елементи сполучалися в різних пропорціях.
В тому ж напрямі впливало і класове роздратування, яке до певної міри роз’ятрили селяни тим, як поставилися до інтелігенції на початку революції, та яке, проте, годилося б перебороти і якого не сміли появля-ти насамперед військо та адміністрація. Справді, відношення денікінсько-го війська до селян було вороже, нахабне та грубе. До селянина зверталися тільки на «ти», попускалися на лайку, знущання і навіть на бійку. А тим часом селяни вже і перед війною почали звикати та вимагати більше людського з собою поводження. За часи революції було кілька моментів, коли селяни почували себе панами становища, найдужчою силою в державі, весь час до їх зверталися з гаслами, що все мусить діятися згідно з їхніми інтересами та з їхньою волею, все те не тільки розвинуло в селянах почуття гідности та дражливість до ввічливого з собою поводження, а ще й поманило їх оманою влади. Отже, відношення та поводження денікінців до селян було як запалений віхоть, вкинутий до бочки з порохом. В додачу і в іншому діяльність ділових денікінців не викликала до їх поваги у селян. В більшості це були страхополохи, що пішли у військо, аби якось пристроїтись, але од війни ухилялися і виявляли цілковиту байдужість до державних та народних інтересів і повну нездатність до якого-будь діла — риса, яку селянство найбільше не поважає.
Безперечно, і в денікінській армії були чесні люди, навіть герої, що несли своє життя, щоб врятувати рідний край од большевицької руїни, були і люди, що краще ставилися до народу, але такі здебільшого гинули на фронті і їх мало хто знав і бачив, або, зневірившись діяльністю уряду й тилу, хто міг кидав військо, а тил був здебільшого обсаджений людьми згаданого типу, щонайбільше людьми легковажними та непринципіальними, які дивилися крізь пучки на злочинства товаришів і потурали їм. Сі були перед очима у всіх, руйнували край та виготовляли шлях большевикам.
Маючи якщо не право, то силу робити без контролю реквізиції та наряджувати людність на різні роботи, денікінці робили це не ощадно та не по-хазяйськи, не оглядаючись на потреби господарів, чи не зруйнує їх така реквізиція, чи не перешкодять примусові роботи поробити молотьбу, посів, оранку чи які інші найважніші господарські діла. Реквізиції робили вони не в міру своїх дійсних потреб, часто забирали і непотрібне і, не використавши, викидали зреквізоване, а при тому нівечили і переводили багацько людського добра через неохайність та недогляд. Дякуючи війні, в тому році дуже спізнилися жнива, возовиця та молотьба, а через те й оранка та сівба. Як на те лихо вкинулася посуха, і сходи виглядали недобре, непоорана земля запеклася, і орати її було тяжко, доводилося запрягати у плуга більше як звичайно худоби, а її після реквізицій большевицьких та денікінських у людей значно поменшало і на ярину сливе нічого не було поорано. Все те вимагало б, щоб без особливої потреби не одривати селян, а надто з худобою од господарства, а тим-часом з нашого невеликого хутора (120-140 хат) денікінці щодня вигонили та тримали коло штаба хур з ЗО вдень і хур ЗО вночі. На випадок, чи не треба буде кудись їх послати. В дійсності з їх використовували в день, може п’ять-десять, а вночі дві-три, а то хіба як треба москалеві піти кудись за гони, то сіда та жене хуру. Як набирали де сіна або соломи, то не так як годилося, одрубавши частину ожереду згори донизу, а скидали весь верх так, що, будь-лі б пішов дощ, то весь ожеред мусів би затікти та загнити. Я бачив те на своєму господарстві. Дрова їм привозили; якби не стало, могли б нарубати у лісі чи у саду, та москалям не подобалося, що не сухі, і вони розібрали на дрова єдину, яка була в моїй економії, дерев’яну будівлю (інші були муровані), розібрали паркан довкола саду, який вистояв через усю революцію, а далі почали трощити і більше штучної роботи огорожу у дворі. Овочі в садку оббивали ломаччями і під кожним деревом лежало купами пообламуване гілля. Як реквізувалася худоба та як виконувалися накази про реквізицію, видані денікінським урядом, показує такий випадок. По наказу не можна було реквізувати коней в тих, хто мав тільки одного. Один молодий селянин мав раніше дві дуже добрих коняки, він кохався у конях і, як сам казав, купував добрих «не по своїй силі». Одну з їх забрали большевики, «та на лихо оце тільки з тиждень я її знайшов, приблудилася у чужий хутір, як тікали большевики, сі ж таки офіцери присудили її мені вернути та зараз і забрали собі, а мені дали на заміну свою каліч. Залишилася, було, в мене хоч одна добра, та тепер і ту забрали, бо в мене то б двоє. Як не прохав, не помилували. Тепер я вже не хазяїн!» — аж плакав бідний чоловік.
Щоб захистити людність од такої сваволі та грабіжки, лубенське земство і предводитель клопотали, щоб постачання війська, яке перебуватиме у повіті, було передано земству. Земство зобов’язувалося постачати все потрібне по дуже низьких цінах з очевидною втратою для себе, але військовим те не подобалося і відповідь все відтягалася, а коли з великими труднощами здобули згоду начальства, денікінці почали вже відходити. Отже, як і в селянстві, революція виявила два протилежні типи: один хазайновитий, що обстоював за власність, не йшов на грабунки, згоден був задля спокою і порядку на компроміси, другий руїнницький. Так само ті два типи виявилися і серед нашого панства та інтелігенції, і революційний, і контрреволюційний: один дбав про заспокоєння, про державні інтереси та збудування держави, другий грабував, шарпав, насильничав та ні за які державні інтереси і в голову собі не клав. В обох верствах сей руїнницький елемент, на жаль, був активніший, здіймав найбільше голосу, вилазив наперед, часто захоплював владу, а в денікінсько-му війську він ще був значно збільшений чужими російськими людьми, що складали значну його частину.
— Ви побачите, — казали селяни, — вони тут довго не всидять. Он у попівських лісах (великі ліси на горішньому, зритому глибокими ярами березі річки Хорола, верст 15-20 вище Миргорода, довкола села Попівки, що здавна мало недобру славу злодійського) вже збираються повстанці, їх там ніхто не знайде, у їх є і зброя, і гармати, а збереться їх більше, то сі (денікінці) бігтимуть, аж п’ятками світитимуть.
У сьому виявлялося зневажливе відношення селян до денікінців, як до страхополохів. «Може, між їми й є де хоробріші, та не всі», — казали люди. Проте революційного захоплення між селянами не помічалося, а тільки повна незгода мирити з тим, що було. Небезпечність становища відчувалася багатьма з селян і багатьох з їх турбувала. «Хоч би знати, хто ж прийде, чи добродії, чи товариші? Ой, мабуть, товариші...» — казали люди, і по голосу було чути, що вони знепокоєні. Безнастанна зміна урядів, їхні експерименти по перебудуванню державного та соціального ладу вже і тоді почали обридати селянам. Вони хотіли б мати більше твердий та сталий лад, досадували, що «не дають робити і не можна хазяйнувати як слід». Безперечно, і постійні заколоти, і державні та соціальні експерименти відбивалися некорисно на селянському добробуті. Село ходило у дрантях, в латках, не було гасу, ніде було купити не те машини, а і заступів, кіс, якогось мастила на колеса.
З одним моїм приятелем-селянином ми зробили підрахунок вартосте його майна перед революцією і в той час. Селянин сей був середньої заможносте, але з таких, що вміють придбати і багатіти. Починав він з нічого. В його батька було аж шість синів і тому йому впалося спадщини тільки три чверті десятини. Дарма що замолоду він був чотири роки у війську, отже, в ті годи не міг заробляти, все ж перед революцією мав п’ять десятин землі, крамницю на хуторі, 5 штук худоби і 2000 карбованців в ощадній касі. В той же час, як ми робили підрахунок, у його залишилося ті самі 5 десятин землі, худоби тільки 2 штуки, бо решту зреквізува-ли, крамницю ж він мусів спродати, а хоч і мав тисяч 15-20 карбованців, та вони менше були варті, як колись 500. А в додачу протягом 6 год не справляв нічого ні собі, ні сімейству, і вже ні в кого з сім’ї не було запасної одежі. «Отже, бачите, — казав він, — що я за сей час не збагатів, а збіднів. Може, ті, хто грабували, і багатіли, а хто жив совісно, той зубожів».
Я власне не знаю, хто був отаман Шуба, що зорганізував тоді повстанців у попівських лісах, і які були його переконання, отже, можу скласти свій погляд на його тільки по діяльності та по поводженню його війська. Знаючи симпатії біднішого селянства до Петлюри, Шуба розпускав чутки, ніби є його прихильником та виступає з його доручення, але ні сам він, ні його військо не виявляли ніякої державної свідомосте. Справжнє, хазяйновите селянство до загону не приставало, складався він з гультяйського парубоцтва, про яке народна пісня співає, що йому «нема впину», та інших руїнницьких елементів. В сьому він різко відрізнявся од повстанців пізніших часів, яких я вже не бачив та за яких і переказували, і писали, що вони виступають з яскраво зазначеною ідеєю державного відбудування України, грабування вважають не гідним лицарської чести і переслідують...
Військо Шуби було ще останнім шумовинням революції, виразного державного принципу не мало, ідеологію, чи, певніше, настрій, мало кармелюцький, нападало на оселі заможних людей, на їдучих на шляхах, грабувало, а декого і забивало цілком випадково, по підозреннях, збуджених якимись прикметами, які нічого не доводили. Мені невідомо, чи накладав тоді Шуба з большевиками або чи не був їми спровоциро-ваний, але ясно, що своєю діяльністю українській справі допомогти не міг, а допомагав тільки большевикам.
Вивівши свій загін з попівських лісів, Шуба пішов на село Великі Сорочинці і далі аж під Полтаву. Одночасно, десь коло Канева, переправився через Дніпро на Полтавщину другий загін вже чисто большевицький, одрізаний од большевицького війська чи, може, умисно большевиками одряджений, і пішов на Горошин, Хорол і Кобеляки. Дуже довго денікінці чомусь не робили йому ніякого опору і вже десь аж у Кобеляцькому повіті було його розбито і сливе знищено.
Зачувши про виступ повстанців, денікінські полки, що формувалися довкола ст. Ромодана, раптово почали пакуватися та одступили до Лу-бень на сполучення з тими своїми військами, які там малися. Сей одступ був прямою втечею, переляк між денікінцями був такий великий, що вони не могли заховати його хоч задля сорому перед тією людністю, з якої ще в переддень коверзували. Та дарма на переляк, пакуючись, вони не забули запакувати між своє та завести між іншими багато і усяких моїх речей. Нарешті забрали і останніх двох коней, які ще в мене тоді залишалися, так що якби не сусіди-селяни, мені нічим було б і виїхати.
Залишатися на селі далі мені і моїй сім’ї було не можна. Загін Шуби проходив верст за 12—15 од нашого хутора з одного боку, большевицький загін верст за 15 — з другого. Хто б з їх не заблукав до нашого села, становище землевласника і його сім’ї в своєму маєтку не було б безпечне, які б відносини з сусідами-селянами в його не були. Але їхати нам, дякуючи денікінцям, не було чим, і я мушу щиро дякувати селянам, що вони врятували мене і сім’ю і дали змогу виїхати. По нараді кілька чоловік, один з їх заявив мені, що одвезе нас до Лубень своїми кіньми, і так і зробив. За кілька день перед тим сей чоловік торгував у мене два берести, верхи яких почали усихати. Ми тоді одіклали торг, щоб розпитати, чого ті берести варті, бо тоді ціна на все раптово змінялася через занепад грошей, потім події не дали вже згадати за ту продаж. Тепер, бажаючи хоч чим-небудь віддячити чоловікові за коні, я попрохав його, щоб зрубав та забрав берести дурно. Та він не хотів і слухати. «Я не на те се роблю, я хочу вам віддячити за те, що ви мені багато колись робили», — казав він твердо, і знати було, що образився, так що я почув себе винним перед їм і повинен був прохати вибачення. Ми поцілувалися. А тим часом одвозячи нас, чоловік брав на себе великий ризик. По дорозі нас могли стрінути большевики і як не причепилися б до його за те, що допомагає тікати панам, то могли б забрати його коней, визнавши їх панськими, те саме могли зробити і денікінці. Стурбований, я в той час навіть не подумав про се, і тільки згодом се прийшло мені до думки.
Сидіти довго у Лубнях я не мав чого, та довелося перебути там з тиждень, бо поїзди чомусь не йшли, здається, десь по дорозі до Києва, чи коло Гребінки, чи коло Яготина наступали чи большевики, чи повстанці. Міська інтелігенція непокоїлася та хмурилася, але все ще чіплялася за надію, що сей наступ большевиків не є початком їхньої перемоги та що якось пощастить їх перебороти. Сливе усі розуміли, що причиною їхнього успіху є поводження денікінського війська, і шукали способів полагодити його гріхи, але через те, що се військо було єдиним, на що можна було оперти надію на порятунок од большевиків, городяни одночасно ремствували на селян, повстанців та агітаторів за те, що не хотять перетерпіти, не допомагають денікінцям боротися, а ще йдуть проти їх.
Нарешті через тиждень на передніх станціях заспокоїлося, і можна було їхати. Покидав я свій город та свій хутір в пригніченому, сумному та якомусь неусвідомленому настрої. Розум підказував, що так само як звідси, дістанеться тікати і з Києва, і далі, і, мабуть, з рідного краю надовго, може, назавжди, що може і не доведеться вже бачити тих місць, з якими зв’язане з малих год все життя, всі його події, робота та спогади, де є вулиці і дома у місті, дерева у садку, краєвиди у полі, що нагадують поодинокі події з життя з такою яскравістю, з якою збільшуюче скло кладе малюнок краєвиду на папір, і не самі тільки події, а і постаті людей, їхні рухи, вираз їхнього обличчя, блиск сонця, подих вітру, шелестіння листя, пахощі квіток — все, що було під той час, що сполучалося в ту хвилю з тими подіями в єдину цілість, переходячи з небуття в небуття... Серце тихо ниє і квилить од тієї десь в глибині напосідаючої думки, а розум підказує далі, що доведеться їхати не знати куди, в чужі краї, між чужі люде на невідоме і, певно, тяжке життя, бо все, що придбав за довге життя, щоправда, розумовою, не фізичною, та й не восьмигодинною, а часто 12-18-годинною працею, на що пішла вся молодість, якої не повернеш, чим думав забезпечити свою старість і озброїти дітей в сучасному підступному, лукавому та холодному житті, все те буде розтягнуте тими, хто зробив з мене не пролетарів навіть, а старця, і хто, поживши усе моє, таки не визнає мене рівноправним із собою, узиватиме буржуєм і залишить утворені їм для пролетарів привілеї тільки для себе, навіть і тоді, коли, награбувавши, зробиться багатшим, ніж був я?..
Та розум нашіптував свої сумні пророцтва тихо, помалу. Жаль, збуджений їми, не вибухав гостро, а тужив безперестану десь в глибині, муляв тупим болем, як поріз гострою бритвою. А біжучі справи не давали прислухатись до його, треба було двічі, тричі на день ходити на станцію довідуватись за поїзди, клопотати за білети, перевідати, може востаннє, знайомих, доводилося товктися цілісінький день між людьми, дбати про всякі дрібниці, та й самому хотілося усунутися од сумних думок, не лякати себе, не лякати інших, не показатися страхополохом в очах людських, а в додачу почуття не давало вмирати надіям, і вони забивали перестороги розуму... І часто тепер, коли живу вигнанцем на чужині, гнітить мене жаль, чому тоді не спинився я уважно над тими думками своїми, чому не попростився, як годилося б, з повною свідомістю і чулістю з тими дорогими для мене місцями, не глянув на їх уважним поглядом, як на померлого при останнім прощанні, не пішов навіть на могили рідних, що робив завжди, і на коротший час виїздячи з дому... Хватався тікати, хватався поробити біжучі дрібниці, було ніколи, не думав, що їду так надовго?..
Ми, сільські люде, приростаємо до землі, до рідного краю серцем... Немає для мене на землі кращого куточка, як мій хутір, немає кращого краю од України. Ніде в світі не голубіє так небо, ніде немає тих кольорів хмарок і повітря, як у нас в червні, ніде не зеленіє так степ, не блищать так роси, не світяться зорі...
Один з наших полтавських селян, заїхавши до Петербургу, як зайдуть було місячні ночі, все ходив часами висиджувати у скверику, з місяцем розмовляти, земляка побачити. Єдиний місяць був йому у Петербурзі однаковий, як і на Полтавщині, і був він для його не який, а полтавський...
Нарешті ми виїхали. їхати досталося вже ж не інакше, як у теплушці, на своїх речах. Добре ще, що пощастило втаскати їх у вагона, а не здавати до багажу, бо в ті часи сливе усе, що здавалося «у багаж», розкрадалося. Як скрізь, так і серед залізничників, крали за малим усі. І завжди крадіжка була у нас у всіх верствах суспільности так ніби побутовим явищем, а за часи революції злодійство зробилося якоюсь пошестю. Дуже рідко траплялося стрівати людей, не запаскуджених нею. Незабезпеченість життя, загальний потяг до збагачення штовхали на крадіж людей хоч трохи хиткої вдачі. Згодом дійшло до того, що чесній людині, коли вона не мала особливих зв’язків, не можна було знайти посади ні в якій інституції, однаково, чи революційній, чи білогвардійській, чи громадській, чи державній, бо присутність такої людини усім в’язала руки. Хто крав сам і за себе боявся, таки не хотів чесних співробітників, бо вони могли б не йти на шахрайські афери на користь самої інституції, які скрізь стали звичними. Справдилася стара приказка: «Що двір, то й злодій, а в попа нема, то піп найма».
Чимало сприяли сій деморалізації соціялістичні ідеї. З думкою, що всяка власність є неправною, легше людям пускатися на крадіжку, бо коли і власник придбав своє добро неправно, то ні перед ким почувати себе винним укравши, а коли усяка власність набувається злочином, а проте заможних людей суспільство поважає, чому б не поважало б воно і тих, хто набуде собі добро крадіжкою. Стримуюча сила громадського осуду при такому погляді затрачується. Соціялістична агітація, почавшись у нас зразу після того, як ми вийшли з кріпацького ладу, який не міг сприяти розвитку моральности, саме тоді, коли в нас мала б зміцнитися повага до власности та моральність в особистих відносинах між людьми, перешкоджала тому і залишила нас на ступні первісного морального погляду: добре, коли я вкраду, а погано, коли в мене вкрадуть. З приватного добра таке відношення згідно з народною приказкою: «Звикне собака за возом, побіжить і за санями» переносилася і на громадське. Те, що наші перші соціялісти з «кающихся дворян» самі були бездоганно чесні, не заперечує цьому. Самі вони могли бути дуже чесні, а їхні ідеї таки деморалізували загал і самі соціялістичні кола, серед яких дійсно під час революції моральність зовсім не стояла так високо, як серед давніх революціонерів. Щоправда, на те маються ще й інші причини. В революцію за останні часи пішла вулиця і принесла з собою свої прикмети і звичаї, а не треба багато психологічного аналізу, щоб зрозуміти, що со-ціяліст із заможного класу, який ламає свій інтерес для того, що здається йому правдою, і соціяліст, який пристає до соціялізму в оборону своїх інтересів і підхиляє до їх свої принципи, се можуть бути зовсім не однакові типи. Для першого потрібні одні риси, для останнього інші. Тоді одбиралися до революції найальтруїстичніші з цілого класу, тепер більше егоїстичні, яких не спиняють необхідність жорсткої боротьби й інші негативні предмети кожної революції.
Що ж дивного, що з таким «матеріалом» серед громадянства, так знівеченого морально, наша революція перевелася на те, на що вона перевелася. «Чисте діло треба і робити чистими руками», а ті чисті руки знайшлися тільки в одиниць, а ще з їх значна частина не змогла йти поруч з революцією, яку роблено нечистими руками.
* * *
У Києві за час мого перебування на селі становище і настрій значно погіршали. Большевики, яких на Правобережжю українці відігнали були за багато станцій від Києва по києво-ковельській колії, тепер знову присунулися аж до Ірпеня. Раз, здається 1-го жовтня, вони навіть вдерлися до Києва. Щоправда, просиділи вони у Києві тільки дві з половиною доби, і їх знову було відігнано до Ірпеня, та це наробило такого переляку, що в день їхнього наступу втекло з Києва, кажуть, аж 100 тисяч людей. Тікали без грошей, без одежі, пішки, кіньми, на дахах вагонів, кому як пощастило. Дехто забивався аж до Лубень і не тікали далі тільки тому, що за Лубнями була нова небезпека од Шуби. Ще разів зо два большевики приступалися аж до Святошина і під самий Київ, а на Ірпені трималися стало. Там раз у раз здіймалися бої, і у Києві було чути гарматну стрілянину. Через те що большевиків так довго не могли одігнати, настрій киян робився дедалі турботніший, тим паче, що і на півночі, на Орловщині денікінське військо захиталося, подалося назад і вже не могло знову почати наступати. Це відразу позначилося на комерційному житті. Після приходу Денікіна почалися були купля-продаж домів, підприємств, а надто помешкань, на які тоді у Києві була велика недостача, але тепер покупці або зовсім усувалися, або тільки проволікали час балачками, вичікуючи, до чого йтиме. Курс грошей спадав, з Києва почали роз’їздитися хто на південь, хто за кордон, і якби не сила незаможніх жидів, що тікали до Києва з малих міст од погромів, то в йому, певно, значно б зменшилась людність. Покажчиком цього був вигляд натовпу на Хрещатику, де сливе не видко було давньої київської інтелігенції, а збільшилася кількість жидів маломіського типу. Дедалі все частіше доводилось чути пораду скоріше виїздити з Києва, та й умови життя зробилися тут дуже тяжкі. Наприклад, коли захолодало, довелося моїй сім’ї переходити з свого помешкання у дві малесенькі кімнати в підвальному поверсі, бо там були грубки, а весь дім отоплювали центральним опаленням; за большевицьких часів всі старі квартиранти пороз’їздилися, натомість понасідали якісь інші по кілька сімейств в кожному помешканні. Опаленням і взагалі господаркою будинку мусів завідувати домовий комітет, а не домовласник, як колись, але комітет не міг купити опалу, бо ніхто з нових квартирантів на те грошей не давав, та й ціни на нього були страшні. І все-таки більшість була певна, що виїздять з Києва ненадовго, на 2-3-4 місяці, що абсурдний большевицький лад не може триматися довго, що незабаром хтось: чи українці, чи Денікін, чи якась чужоземна інтервенція або і сам народ звалять його...
Недооцінювалося, що большевики захопили центри, де за старої влади скупчені були величезні грошові і збройні засоби, гарматні та інші заводи і стара державна організація, що, дякуючи тому, людність сама не в силі буде їх побороти, а чужинці не мають інтересу обороняти нас своїми силами. Щоб большевицький лад завалився, достанеться чекати, аж поки він зруйнує до решти весь край, поки большевики, подібно як хо-робнотворчі мікроби, сповнять весь державний організм продуктами свого розкладу, отруйними і для них. Та загинуть од витворених їми токсинів...
Я поспішав впорядити необхідніші справи, зібрати хоч трохи грошей, щоб швидше їхати. їхати я збирався на Одесу, бо на те були в мене важливі особисті причини, та й думалося, що звідти легше втікати за кордон, якщо буде треба. Але саме в той час, як ми виїздили, на Одесу проїхати було не можна. На Херсонщині порядкував Махно, біля Черкас якийсь інший менший отаман, вони спиняли поїзди, грабували та забивали людей без розбору. Найбільше радили їхати поки по полтавській колії до Криму або Ростову. Я зважився на те, сподіваючись звідти передатися пароплавом до Одеси.
Треба було знайти спосіб подорожі хоч в трохи легших умовах, ніж були тоді звичайні: в тісноті та в холоді в товарних вагонах. Після великих клопотів пощастило упрохатися до вагону одного з Червоних Хрестів, що посилав саме вагон до Катеринодару по борошно. Вагон був багажний, набралося в йому проханих пасажирів душ 20, але не 60 і не 80, як у звичайних теплушках; своїм коштом поробили ми в йому піл для спання та поставили залізну грубку, а то вже були виключні вигоди для того часу.
Знов-таки і багаж міг їхати з нами. 26 жовтня нам переказано скоріше сідати у вагон, бо поїзд має вирушати того дня, невідомо в якій годині. Це було не так легко, як колись, візника заледве знайшли на речі, носильщиків на вокзалі сливе не було, все коштувало дуже дорого і вимагало великих біганини та клопоту. З одного боку, це було може і добре, бо ніколи було дуже журитися і думати, кидаючи і сю другу свою оселю та прощаючись з близькими. Дочка наша не могла їхати з нами і мала приїхати до нас пізніше, наша стара хазяйка, що жила з нами двадцять три роки, правдивий друг нашої сім’ї, людина надзвичайно гарного серця і душі, не схотіла їхати з нами, скільки ми її не благали. Вона надумалася залишитися, щоб зберігати наше добро од большевиків, хотіла жертвувати собою і не згодилася ні на які умовляння. Знов і ми не могли дуже настирюватися, не знаючи, що чекає на нас та чекало б і її в тій подорожі. Само собою, вона не змогла нічого зберегти, большевики роз-тягли з хати все, навіть перекопували долівку в льохах, і вона мусіла покинути нашу хату і переїхати десь на село.
З приятелів дехто зайшов попрощатися, але мало хто. Події революції почасти розхитали старі відносини, а ще більше, що кожен мав досить своєї журби. Наближення небезпеки і тяжких злиднів залякувало людей і нищило в їх кращі почуття. Наслідки того — збіднення людської природи, яке принесла нам революція, відчуватимуться довго після неї в пониженні громадських та альтруїстичних почуттів, в побільшенню егоїзму, скаредства, лукавства і т. ін.
Хоч нам і загадано сідати у вагони 26-го жовтня з тим, що виїдемо того дня, але поїзд рушив тільки 28 ввечері, і повезли нас не так, як збиралися, не по полтавській, а по курській колії на Бахмач, Ворожбу, Харків. Хоч з начальства ніхто не поясняв через що, та усі розуміли, що десь на шляху чи до Полтави, чи за Полтавою неспокійно. Але і курський шлях теж не був зовсім безпечним. Большевики вже насували на Чернігівщину і з півночі, і з-за Дніпра. Подекуди ще до приходу їхнього виникали місцеві повстання їхніх прихильників, і вже не раз по курській колії переривався рух, хоч і на короткий час. Особливо вславилася тим станція Носовка, біля якої було величезне большевицького напрямку село. Сим разом, мабуть, тут знов було щось недобре, бо ми простояли на маленькій станції перед Носовкою 8 годин уночі.
І взагалі їхали ми помалу, немов намацуючи дорогу, на станціях вистоювали годину, дві, три; часом не вистачало палива, часом щось псувалося у паровозі чи у вагонах, часом дожидалися звістки з передніх станцій, все те будило неспокій, але простояти 8 годин серед ночі на сій невеличкій станції, куди легко могли пробитися большевики з-за Дніпра, де напереді могло знову знятися повстання у Носовці, було особливо моторошно. Проте ляк не виявлявся гостро. Ми всі знали, чого можемо дожидати од большевиків, але ніхто не думав ні про втечу, ні про оборону, усіх мов пригнітила апатія, мов кожному думалося: «Я зробив все, що міг, більше нічого не вдію, то хай буде, як буде».
Наладнати хоч трохи по-людськи життя у вагоні було нелегко, важко було здобути води, вмиватися доводилося прямо мікроскопічними порціями і тільки раз на день, їжу і чай доводилося варити самим, бо на станціях, пріч хліба, нічого не продавалося. Червонохресні дрова скоро вийшли, залізниця дров не давала і купити було ніде, досталося розживатися крадіжкою, тягнучи дрова з залізничих парканів або і зовсім нові дошки з вагонів по станціях. Поки з нами їхали кілька військових, все робили вони, але на якійсь станції вони повставали, і тоді довелося ходити красти дрова нам самим, в тім числі і двом товаришам прокурорам, що їхали з нами. Я не пішов ні разу, і всі бачили, що те було б мені дуже тяжко, і звільнили мене від того, хоч трохи і жартували з мене, а я не міг нічого відказати, бо таки користувавсь тими дровами і по совісті не був певний, що якби не було кому того робити, чи не пішов би і я красти, намерзшись та наголодавшись.
До Ростову ми їхали щось біля трьох тижнів, і усі у вагоні перезнайомились, хоч розмовляли мало, бо як починалась розмова, переважно ставала сумною, читати теж не читали, було темно та й не хотілося, здебільшого бавилися хто в карти, хто в шахи та ще чимало часу забирало гріти воду, варити страву і т. ін. Дедалі все виразніше виявлялося цілковите розбиття денікінців. Перед Бахмачем знов простояли трохи не цілу добу, щось напереді було неспокійно. Нарешті рушили, і поки їхали до Сум, вже почули, що большевики захопили Бахмач. Під Харковом оте саме почули і про Суми. У Харкові простояли чогось п’ять-шість день, мабуть, через те, що усі шляхи було забито поїздами утікачів та з військом, яке посилалося на фронт. Але з військом діялося щось непевне. Повз нас проходило багато військових поїздів на північ, а одночасно в поїздах, що тікали з півночі, було повно військових. Здебільшого це не були окремі частини, які йшли б на переформування чи на спочинок, а поодинокі офіцери і солдати, що тікали з фронту, дехто вистаравшись на командіровку, а більшість — без всякої законної причини. їхали вони мішма з утікачами різного стану, що розбігалися, не знаючи куди та що робитимуть далі. Сим разом тікали не самі заможні буржуї, а багато селян та робітників. У вагонах було мов напхано людьми та їхнім багажем, страшний бруд, скрізь лазили воші, од яких в тій тісноті не можна було врятуватися, і як наслідок того починалася пошесть тифу, поруч із здоровими лежали слабі, навіть мертві. Ні догляду, ні допомоги недужим не було ніяких, і в темноті та тісноті не зразу додивлялися, чи лежить слабий, чи вже померлий. І на великому Харківському вокзалі така тиснява, що ледве можна просунутися. Не тільки по вокзальних залах, де ще сяк-так топилося, товпилося стільки люду, що доводилося переступати через лежачих, айв холодних коридорах залишився тільки вузенький прохід, скрізь сидять та лежать люди на купах брудних жмутів, шмаття, та усяких збуйвиків; холодна плиточна долівка від наношеного з вулиці за ногами розтавшого снігу вкрита рідкою гряззю, з холодних стін патьочками стікає масна брудна вогкість, що осіла од людського дихання. Ні на вокзалі, ні у ближчих крамницях сливе не можна діждати черги, щоб здобути якоїсь їжі або окропу до чаю. Посуд, ножі, виделки не милися, аж гидко було не те їсти, а дивитися на подану страву.
В тих обставинах усі страшенно перевтомлювалися і зденервували-ся. На око і весь натовп, і кожна окрема людина, здавалося, цілком піддалися апатії, але досить було найменшого випадкового приводу, щоб викликати у кожному з тих людей скрайню лютість, сльози і розпач.
Настрій військових був прямо зловісний. Вони втратили всяку надію, всяку віру, передбачали свою неминучу загибель, і з одчаю більшість втратила усяке почуття чести та обов’язку й нехтувала усіма суспільними звичаями, які для середньої людини часто мають більшу обов’язкову силу, ніж совість чи честь. Військові трималися звичайно своїми окремими од іншої публіки гуртками. З ними їхали якісь молоді дівчата чи жінки, мабуть, милосердні сестри. Серед цілого натовпу людей поводилися вони з жінками занадто вільно, не стримувалися ні з якими словами, ні з якими лайками, вголос переказували масні анекдоти, прилюдно обіймали і загравали; погані слова, силуваний безсоромний регіт сповняли хату. При тому, що в тих обставинах і чоловіки, і жінки були перевтомлені, неохайні, не прибрані, навіть брудні і не викликали ніякого естетичного почуття, сі непристойні блягускання та поводження не мали в собі навіть краси еротизму, а здавалися робленими та бридкими.
Дисципліна і навіть проста чемність до старших зовсім затратилися. Не раз довелося бачити, як старий генерал підпирає стінку, коли тут-таки поруч з ним, вивернувшись, розлігся на раніше зайнятому місці молодий прапорщик. Один дуже милий генерал без усякої образи, але з жалем, що походив од свідомости, що все йде до загину, коли хтось з цивільних назвав його «превосходительством», відповідав з сумним осміхом: «Ну, що тепер варто оте превосходительство? Ось зараз треба його превосходительству йти самому з чайничком по окріп, та й будуть його прапорщики з черги одпихати».
Часом траплялося помічати серед військових людей з більше тонкою вдачею, що до такого поводження товаришів ставилися з огидою. Поводячись самі з підкресленою і навіть перебільшеною чемністю, вони проте не спиняли інших, та це і ні до чого б і не придалося, хіба б викликало грубу лайку та сварку. Сих, справді, треба було жаліти, їм, мабуть, було особливо тяжко серед сього оточення.
Саме в той час, як ми виїздили з Харкова, на Крим поїзди не ходили, робив десь нальоти Махно, а дожидати, поки його одженуть, здавалося небезпечним, бо наш вагон пішов би, а в іншому нелегко було знайти собі місце, та й большевики дійшли вже з одного боку до Білопілля, а з другого — до Вовчанську. Я рішив їхати на Ростов-Новоросійськ, а звідти на Одесу і сказав перевести на Катеринодар гроші, які повинні були виплатити у Харкові та чогось спізнилися. Од Харкова до Ростову ми їхали вже швидше, тут малося ще паливо, транспорт був менше зруйнований і повстань по тій дорозі, якою нас повезено, не було чути.
В дорозі з Харкова до Ростова я випадково глянув у газети і мені трапилося саме те число, в якому сповіщалося про непорозуміння між Денікіним та Кубанською Радою, про насильство, вчинене над нею дені-кінцями з-поміж кубанського ж війська, про повішення Кулабухова та втечу кількох інших кубанських представників. Як не силкувався урядовий часопис виправдати цей вчинок, з його можна було зробити тільки один висновок, що усі обітниці Денікіна щодо федеративних прав козацтва не варті нічого. Справа, через яку сталося непорозуміння, не стосувалася до військової сили, в розпорядженні якою і то з обмеженнями вимовив собі право Денікін, він вплутався в обсяг справ цілком йому згідно з умовою між їм та кубанцями не підлеглих. Отже, як тільки автономний кубанський уряд схотів зробити відповідно своєму праву щось, що не подобалося центральному уряду, цей зламав умову і пустився на насильства і то у хвилю, коли був без сили. Чи ж можна було сподіватися од його більшої поваги до прав сфедерованих країв і надалі? Очевидячки, всі розмови про федерацію і не з самою тільки Кубанню, а й з іншими краями провадилися тільки з метою тим часом заспокоїти їх і піддурити. Було ясно, що на козацтво мусить те справити найгірше враження, і те, що воно зрадило свого представника і видало його головою, не могло бути запорукою, що серед козаків не залишиться надалі почуття образи та роздратованості. Так сталося і навсправжки і не серед самих кубанців, денікінців, а й серед донців, і на Україні. Та подія збільшила ненависть та недовір’я до Денікіна і витворила переконання про неможливість федерації з росіянами, які просто нездатні розуміти обов’язковість для себе поважати вимовлені автономні права сфедерованих з їми країв. Козаки загадково мовчали, але досить було придивитися до їх, прислухатися до поодиноких висловів, щоб відчути, що серед їх росте і нагромаджується бажання помсти і рішучість порвати союз з Денікі-ним. Се робило його справу цілком безнадійною, бо більшість його війська складалась з кубанців та донців. Козаків стримував ще ляк перед большевиками, та коли почуття розпалене, воно все знайде виправдання для вчинків, які вимагаються тим почуттям. Відтоді серед козаків почала ширитися ідея, що свій край вони в силі обороняти і самі й що краще їм взяти усю оборону його на себе, а денікінців таки спекатися. Ся ідея наростала не тільки серед ідейних автономістів, а й серед козаків політично байдужих. Настрій їхній засновувався на природному та напівсвідомому почутті своєї окремішности од Росії та почутті образи. Він знайшов собі дуже просту і неуґрунтовану державно-правовими ідеями формулу: «прийшли до нас, обороняють себе нашими руками, а вже кладуть ноги на стіл та поневіряються з нас». Незабаром кубанці об’єдналися коло цієї ідеї, змінили отамана, не схотіли обороняти чужих територій і подалися з фронту додому, та допустили большевиків аж під самі межі кубанської землі. Щоправда, самі вони не в силі були оборонити себе. Багато з їх тяжко постраждало, але і справа оборони цілої Росії і справа самого Денікіна на тому не виграла. Він мусів тікати серед ворожої йому людности. Несовісний і нерозумний вчинок його дав відповідні наслідки.
Ростов справляв враження скоріше якогось бівуака, ніж нормального міста. В центрі крамниці московських та петербурзьких великих фірм з багатим крамом, якого раніш у Ростові, мабуть, ніколи і не бачили, трохи далі од центру звичайні, мабуть, для Ростова, напівазіатські крамнички. Сила всяких кіно, театрів, кафе, трактирів, повних переважно військовими та столичною публікою, очевидячки, чужою Ростову. Безліч оголошень, афіш, плакатів, наказів влади, все мішма на стінах і на парканах. Сила інституцій в реквізованих помешканнях, де товчуться у великій тісноті, заважаючи один одному щось робити, урядовці, у виразно непотрібній кількості прийняті на службу через протекцію. Ніяких вільних помешкань, так що приїжджому ніде приткнутися, розгардіяш і безладдя у всіх справах та по усіх інституціях. Сила усякого люду, що кудись поспішається із заклопотаним виглядом, не знаючи де подітися, куди тікати далі. Щодня надходила сила поїздів з валявою утікачів, переляканих, перевтомлених, з подражненими нервами, зі зневір’ям до усіх і до усього, що стурбовані шукають порятунку, надії, поради і метляються по місту, не знаючи, що робити... Щодня надходять все неспокійніші та безнадійніші чутки. Люди приїздили, розгубивши родину, не знаючи, де хто з дітей, де дружина, розгубивши майно, обікрадені злодіями. Було багато і таких, що вихопилися без усяких засобів, в чім стояли, на одчай Божий. Усі силувалися завірити себе, що ще є надія, що не все пропало, бадьорилися, заспокоювали один одного, але в очах світився неспокій, у настрої помічалося напруження. З одчаю люди боліли, інші пускалися на те, на що зроду не попустилися б раніше: крали, мошенствували, жінки торгували собою... Скільки гірких від одчаю, од сорому, од зневір’я сліз виплакано тут десь наодинці, найбільше серед темних ночей.
У Ростові я зустрів багато рідних і знайомих, що теж мусили тікати од большевицької навали. Скільки з їх не витримали сього тягаря, скількох большевики таки нагнали і забили. Скількох вже немає на світі. Тяжкий жаль тисне душу за їхні страждання, муки та смерть...
Ми збиралися перебути в Катеринодарі яких два-три дні, щоб одпочити та одержати гроші, переведені з Харкова на катеринодарську контору державного банку, і після того зразу ж їхати через Новоросійськ на Одесу, а звідти десь за кордон пересидіти там, поки упадуть большевики, бо тоді ми, як і усі, були певні, що те мусить статися, хоч і невідомо яким способом, та невдовзі. Але переведенню сього плана сталася несподівана перешкода, така чудна і разом така характерна для денікін-ського безладдя, що обминути, не розказавши її, не можна. З державного банку не хотіли видавати грошей, одмовлялися тим, що вони не одержані. Тим часом в мене був перевод, а відповідати за цілість їх у дорозі повинен був банк, а не я. Щодня протягом двох тижнів ходив я до банку довідуватися та споритися з директором, поки нарешті він признався, що справа, власне, виглядала ще чуднішою. Гроші фактично прийшли вже давно, але видати їх він таки не може. «Чому?» — «Бо є такий наказ з Ростову нікому не видавати». — «Та ж то мої гроші!» — «Се мене не обходить, у мене наказ не давати нікому. Можу видати, тільки хіба буде особливе розпорядження». Довелося мені в тій справі їхати до Ростову. Всі видатки на подорож і на життя в Катеринодарі — це був завеликий наклад за пересилку через банк невеликих грошей,
а якби не протекція до міністра фінансів, то дарма на все, я б таки і не одержав їх. І з протекцією водили з тим довго, перевели мені ще днів 10, і мусів я ще раз телеграфно нагадувати в Ростов про своє діло.
Се затримало нас у Катеринодарі більш як на місяць, а тим часом прийшло до справжньої біди. Вийшов наказ, що кликав до війська всіх гімназистів старших класів, яким минуло 16 років. Дорослі військові самі не хотіли воювати і посилали дітей на смерть. Сей наказ виразно виявляв, до якого становища дійшов вже денікінський уряд. Він не дбав вже далі як про ближчу хвилю, бо однаково дітьми врятувати становища було не можна, а у края, який і так розгубив усю інтелігенцію, одбира-лась спроможність збільшити її новими кадрами. Син мій був у 8-му класі, мав 17 год і підлягав сьому наказу. З тим я не міг помиритися. Як одинак, був він по старих законах вільний од військової служби, не про військову дорогу для його я мріяв. А коли вже доля вимагала і йому йти на війну, мусів би йти в українському війську. Сама думка про те, що він може загинути та ще за чуже мені діло денікінської армії, здавалася мені несвітською. Та скільки не змагався і не клопотав я, міг досягнути тільки того, що його прикомандировано в науку до тракторної школи у Новоросійську, се відтягало на три-чотири місяці той час, коли йому досталося б йти на війну. Довелося самому мені одвезти його до Новоросійська. Після сього їхати нам за кордон і в Одесу було неможливо. Покинути сина ми не могли, і думали оселитися в Новоросійську, пережили там у вагоні щось з тиждень, шукаючи помешкання. Та знайти хоч якусь хатину у Новоросійську було тоді неможливо, довелося повернутись до Катеринодару.
У Києві між земляками переказувалося, що на Кубані мається великий український національний рух. З першого погляду се здавалося зовсім природним; людність українська, та ще із запорозькими традиціями, дуже багата, так що мала змогу цікавитися вищими інтересами. Козацтво весь час мало деяку автономію, впливу центру так обруситель-них з його боку заходів на Кубані було менше, як на старій Україні. Українська стихія справді тут велика, зо кілька раз трапилося мені помічати серед кубанців симпатії до українських діячів та всього українського, але широкого свідомого національного руху я не помітив. Може, тому винні мої обставини, що особисті справи забирали в мене стільки уваги й часу, що не дали познайомитися з місцевими українськими діячами, та багато з їх тоді, після конфлікту з Денікіним, були розполохані і мусіли виїхати з Кубані, але і об’єктивні прикмети показували, що коли на Кубані і мається національний рух, то, безперечно, замалий для цілої великої української території, одірваної од України, себто такої, якій потрібні особливі зусилля для оборони своєї національности. У Кате-ринодарі, наприклад, не виходило жодного українського часопису, не видавалося, а навіть і не продавалося, українських книжок, не було і української книгарні. Щоправда, і російська книгарня була на весь Катери-нодар, здається, тільки одна і невелика, з дуже невеликим добором книжок. І взагалі тут не помічається великого нахилу до книжки. Більшість катеринодарської інтелігенції задовольнялася читанням самих часописів, а хуторяни то й в часописи здебільшого не заглядали.
Не було в тім нічого дивного. Край був культурно замолодий. Ще яких років 75 тому не був він навіть і хліборобським. Людність жила переважно з скотарства, мисливства та військового здобутку. Війна була постійним і найголовнішим її ділом. Надзвичайні природні багатства краю забезпечували довільне життя й без ретельного господарювання, отже, і практичні потреби не вимагали шукати поради в науки. Жодної ідейної боротьби — ні релігійної, ні політичної в краї теж не було...
Українська стихія тут справді була сильна, та в ненормальних умовах натиску чужої російської культури, що намагалася зденаціоналізувати людність коли силою, коли зневажливим відношенням до всього українського, при слабості своєї національної культури, набирала вона неприродних собі небажаних рис.
Ще діди і батьки кубанського хуторянина збройною силою ствердили своє посідання сим краєм; сам він поорав та засіяв сі простори дикого степу. Він почуває дійсним господарем їх, почуває повагу до себе. Коли на його наступає чужа культура, що вихваляється перед їм, ставиться до його звисока, хоче зденаціоналізувати, він не хоче скоритися їй та й не бачить для цього рації. Але ж не маючи своєї інтелігенції, сам часто неграмотний, не знає, як одбиватися, не вміє сам собі довести своє право і свою вищість перед тією навалою, насторожується, стежить за кожним словом своїм, за кожним рухом, боїться ступити, боїться вимовити слова, щоб не осрамитися. Приїхавши з хутора, де він все привітний і гостинний, бо почуває себе господарем, до міста, де все йому чуже та підступне, де люди, на його думку, не варті й доброго слова, а заносяться перед ним, робиться він непривітний, мов здичавілий, переймається фальшивим соромом і сам почуває, що мов розгублює розум та стає десять раз дурніший, як дома.
Городяни ще безпорадніші перед тією навалою. За нею сила і влада. Вони по своїх справах не можуть, як хуторяни, врятуватися від неї в степу, мов у фортеці, вони завжди під її натиском. Несвідомі і неідейні, вони, може, і радніші б цілком їй піддатися, та своя стихія переважає і не дає, раз у раз відчувають вони своє фальшиве становище, часом се здійма в їх образу і роздратованість, та здебільшого, позбавлені ідейної свідомо-сти, вони скоряються, пристосовуються, хитрують, запобігають, і витворюються
 поміж ними типи «хитрих малоросіян», яких у свій час було багато і на Великій Україні. Брак же вищих інтересів витворює між ними замилування їжею, пияцтвом, усякими нижчими втіхами.
Большевики все насували, становище Ростова було непевним. Через Катеринодар почалася евакуація, із дня в день на станцію з півночі надходило все більше і більше поїздів з інституціями, приватними людьми, військом. Поїзди ті забивали колії, мусіли, чекаючи черги, перестоювати в Катеринодарі по кілька день. Офіціяльно казалося, що одступають тим часом до Новоросійська, а звідти почнуть знов наступ. Та вже мало хто тому няв віри. Хто міг, виїздив за кордон, та здобувати візи було нелегко, не в усіх була змога виїздити і через брак грошей.
За Одесу надходили вісті, що вона не в силі оборонятися. В Криму становище було теж непевне. Війська було там зовсім мало, але чомусь сподівалися, що у Криму, може, скоріше складеться якась нова анти-большевицька сила, що зразу оборонить хоч цю невелику територію, а далі може і перейде в наступ. І туди і виїздила більшість, а ті, хто вже зовсім зневірився, поспішалися до Одеси до надходу большевиків, вважаючи на те, що там терор буде менший, ніж в Криму, коли востаннє прийде черга і на його.
Саме в той час я випадково стрівся в Катеринодарі з однією знайомою родиною і ми надумалися разом з нею їхати залізницею до Туапсе, а звідти морем чи кіньми до Грузії, сподіваючись, що нам, як українцям, грузини таки дадуть дозвіл перейти їхню територію. Треба було умовитися з сином, щоб і він, коли буде змога, подався до Грузії, а там вже світ широкий, думатимем, що робити далі. З тією метою ми з жінкою поїхали ще раз до Новоросійську. Тут усі колії були цілком забиті поїздами, в вагонах було людей набито так тісно, що спати могли тільки сидячи або по черзі, коли сусіди виходили чи стояли, у городі оселі знайти неможливо, настрій у всіх нервовий, наляканий. В горах довкола повно зелених, яких денікінці не тільки не можуть розігнати, а ще вони від часу до часу роблять наскоки на сам Новоросійськ, нападають на поїзди, грабують, забивають пасажирів, відчіпляють вагони... Для прикладу тієї нер-вовости, яка панувала скрізь, розкажу про наш поворот з Новоросійська до Катеринодара. їхали ми в товарному вагоні, яким прибув один наш знайомий інженер і пересилав його назад. Інженер подав заяву, що ми їхатимем в його вагоні з його доручення, отже, ніхто вже пріч нас не міг сідати в той вагон, та і без того у поїзді було просторо, бо тоді всі їхали з півночі до Новоросійська, а поверталося назад дуже мало. Поїзд рушив вже пізно ввечері по-темному. Вагона нашого було причеплено з самого заду останнім. їхати самим в порожньому та ще скрайньому вагоні здалося моторошно, і ми запрохали їхати з нами якогось невідомого нам генерала. З генералом їхав денщик, здоровенний чолов’яга, що за малим не підпирав стелі вагона головою і займав своєю статурою трохи не половину його ширини. Нечуваного розміру волосаті кулаки і розкуйовджена нечесана голова надавала йому вигляд людини з якихось диких нетрів. Називав він себе графом N., якого дід перевів велике майно, а він вже був дрібний власник, скінчив тільки 3 кляси гімназії і до війни жив на селі, але на титулованого він так мало був подібний, що се навіть викликало наше підозріння. Непевним здавався і генерал, мав він стурбований та таємничий вигляд, на запитання «куди їде» відповідав неохоче і не в одно, часто розмовляв про щось пошепки з денщиком. Щоправда, з плутаної його відповіді виявилося, що його викликає начальство здавати обрахунки, а по звичаях того часу се легко могло пояснювати його нервовість, але все ж таки в нас почали закрадатися сумніви, чи наші попутчики таки справжні генерал і денщик, чи може переодягнуті грабіжники...
З Новоросійська поїзд довго йде все в гору по дуже стрімкому узвозі. Залізну колію обступають звідусіль гори — подекуди скелясті, подекуди оброслі лісом, вагони не освітлювалися, ніч була темна, хоч в око стрель, важко сопучи, поїзд сунувся так помалу, що якби трапилися близько зелені, могли б вскочити на поїзд і під час руху. Нарешті в паротягу не стало сили, і ми стали десь серед лісу та скель і далі рушити, дарма на усі заходи, не могли.
Ся несподівана зупинка викликала велику тривогу в цілому поїзді. Кондуктори і машиністи бігали прискореною ходою, перегукуючись між собою притишеним голосом, з вагонів висувалися пасажири, стурбовано питаючи, що сталося. Генерал схвильовано радився пошепки з денщиком, скинув генеральську шинелю, зодяг денщикову, і обоє пішли з вагону. Усіх, знати, лякала думка про можливість нападу зелених. Город лежав в глибині долини прямо під нами, городські огні було видко, як на долоні, та до його було верстов вісім-десять, і що там діялося, розібрати було не можна. Раптом серед стурбовання з порту почулися гук сирени і рев пароплавів, попереду одного, другого, а за хвилю ревли кілька десятків пароплавів, а одночасно стрекотіла швидка та безладна стрілянина. Враз усім впала думка, що то почався напад зелених на город. Зелені були, очевидячки, тут близько, а ми безпорадно стояли, не можучи рушитися, і тепер годі було сподіватися, що з городу надішлють на допомогу другого паротяга, за яким було послано. Знявся переполох, по вагонах пригасили свічечки, що світилися подекуди, якщо в пасажирів були власні, — може, зелені подумають, що темні вагони порожні і не заглянуть. Дехто з пасажирів тікали з вагонів і ховались по кущах, інші військові почали і собі стріляти з рушниць та револьверів навмання у ліс, сподіваючись налякати зелених, інші лаяли сих, що дурно витрачають набої і тільки приваблюють зелених. Увесь той рев і гук у городі, переляк та замятия на нашому поїзді тривали з півгодини, і враз усе урвалося, зробилося тихо. Незабаром прийшов на допомогу другий паротяг. Виявилося, що ні нападу, ні зелених не було. Се було 18 грудня по старому стилю, себто 31 по новому, саме вдарила дванадцята година і англійці та французи так стрівали Новий рік, а нікому не прийшлося за те згадати. Незабаром поїзд рушив.
Ще з тиждень ми перебули в Катеринодарі. Дякуючи співчуттю кубанців до України та українських діячів, що таки було в більшості в їх, дарма на національну несвідомість, нам пощастило здобути місця в ото-пленому вагоні 3-ї кляси, призначеному для інженерів замість салон-вагонів, в яких вони раніше їздили. Вночі перед самим виїздом до нас несподівано приїхала дочка, що залишилася була у Києві, але потім виїхала на Одесу, а звідти пароплавом до нас. їхала вона з Одеси аж два тижні в неможливих умовах, виїздила звідти, коли на Кубані справи виглядали ще краще, принаймні так здавалося в Одесі, але приїхала під час загального переполоху. В дорозі заразилася на плямистий тиф і прибула до нас, вже почуваючи себе не зовсім здоровою. Недуга ще не цілком виявилася, розпитувати лікарів не було часу, — поїзд рушав о 3-й годині вдень того ж дня, а большевики вже були недалеко, ми потішали себе, що в неї може звичайна простуда і зважилися їхати. В дорозі вона заслабла дужче, тиф був сильний. Весь час лежала вона непритомна. Лікаря ніде не можна було знайти, тільки двічі пощастило на якихось станціях запрохати фельдшерів. Пріч неї у нашому вагоні лежало ще двоє слабих на тиф. їхали ми до Туапсе аж 8 днів. За Армавіром з якоїсь малої станції довелося вертатися назад до ближчої великої, де малась військова охорона, і перечекати там цілу добу, бо напереді йшла бійка із зеленими, на другій — простояли годин десять, бо шлях було зупинено броньовиком, який зійшов з рельсів під час бою.
Нарешті ми прибули до Туапсе. їхати з недужою далі було неможливо, треба було на якийсь час оселитися тут. Ні до Грузії, ні до Сочі пароплави не ходили, не йшла і залізниця до Сочі. Наші попутчики збиралися їхати в малій шаланді, де доводилося сидіти або в холодному трюмі, такому низькому, що ніяк було і стати просто, або на чердаці* на холодному вітрі. Море було холодним і дуже хвилювалося, шаланду кидало, як тріску. Проте, хто не був слабий зважилися їхати, та в дорозі так настраждалися, що, не доїхавши, встали у Сочі, хоч знали, що Сочі того самого дня була захоплена зеленими.
Я пішов шукати помешкання, та знайти його було сливе неможливо. Туапсе належить до типу тільки перед війною заснованих городів, які планувалися на щось велике згодом, а поки що мало чим відрізнялися від села, яким і були нещодавно. Величезний, ще не викінчений порт, з невикінченим елеватором та майстернями, великий вокзал з пакгаузами, розрахованими на велику торгівлю, дві-три коротенькі вулички двоповерхових кам’яниць коло порту і маленькі, здебільшого з абичого постулені особнячки, порозкидані по долині і по узгір’ю. Ген вище скелі та гори з вирубаним лісом, врослі чагарником, за річкою — слобода Вені-яміновка, то вже справжнє село з чисто селянськими, за малими винятками, садибами та будівлями. В се мале місто набилися тепер і утікачі, і декілька інституцій, і невелика військова залога, яких тут не було раніше. Усі гостинниці, яких тут було мало, повні, в приватних помешканнях усі кімнати, що мали найматися, позайматі, а якби і була де вільна кімната, за неї не робилося оголошень, бо господарі боялися реквізиції. Виходив я по городу, заходячи з хати до хати, два дні, поки найшов дві кімнати, та й ті були вільні через те тільки, що за кілька день перед тим в їх померли од тифу жінка та син господаря. Мусили оселитися в їх, та ще й не самі, а з подругою дочки, яка теж заслабла на тиф.
Потяглося нужденне, беззмістовне життя — з дня в день без мети, без певности на будуче, без відповідного діла, хоч праці незвиклої і тяжкої було багато: доглядати слабих, ходити на базар, носити воду, рубати дрова і т. д.
Випадково зустрів я якось на вулиці одного знайомого росіянина. Був він на Україні за п. Гетьмана як фахівець директором департаменту міністерства земельних справ. Виявилося, що у Туапсе в садовій школі жило кілька чоловік урядовців денікінського міністерства земельних справ, бо один чи два департамента з того міністерства, не маючи місця в Ростові, перебували в Туапсе і відсіля зносилися з Ростовом. Більшість з їх теж були росіяни і теж були фахівцями в українському міністерстві. Тепер, коли денікінський уряд евакуювався з Ростову, згубили вони з їм зв’язок, сиділи без діла і без грошей, дожидаючи своєї долі, і заробляли тим часом, копаючи грядки для школи. Усі вони, хоч і признавалися, що з усіх влад, які виникали після революції, тільки на Україні за п. Гетьмана була справжня організація, і міністерства робили справжнє діло, а проте марили тільки про єдину-неділиму і, здається, не могли подарувати Україні й того, що якийсь час мусіли проти своїх переконань та симпатій служити їй, а не Росії.
Туапсе лежить у глибокій долині серед гір, що тягнуться в найкоротшім од його напрямі верстов на 75. В горах людности сливе немає. Переїздячи їх, я тільки раз помітив дві хати. Людність у Туапсе зайшла з різних країв, переважно з України, та багато було вірмен і греків. Серед українців були й свідомі, переважно з людей без вищої та середньої освіти. Відповідно настрою того часу хилилися вони до есерівського напряму, та не мали стало вироблених поглядів, так що за більшість з їх не можна було б певним, чи не пристануть вони згодом до яких інших напрямів. Денікіна вони не полюбляли переважно з національного погляду, радянської влади теж не хотіли, та, щоб повалити Денікіна, згодні були б перебути і большевизм. На перестороги, що большевизм запанує надовго і приведе до руїни, недовірливо посміхувалися і казали, що без народної згоди жодна влада не проіснує довго і народ все поверне по своїй уподобі, а на те, щоб витворилося щось нове, треба, мовляв, вперед все зруйнувати. Найбільше нахиляла їх, як і взагалі есерів, до таких поглядів надія, що влада прийде до їхніх рук. Проте, порівнюючи з туапсінськими лівими росіянами, були вони врівноваженіші та спокійніші, і не було в них такої лютости, як в останніх. По громадському становищу були се почасти робітники, але переважно дрібні буржуї. Головні керманичі з-поміж їх мали хист говорити з юрбою і керувати нею, вміли, де треба, промовчати, де треба — догодити їй приємними для неї гаслами та обіцянками, приходити до згоди з потрібними їм серед тієї юрби людьми. Мимо того, були вони з природи досить порядні люди, а всі демагогічні хитрощі були в їх не стільки виявом природного лукавства, скільки наслідком умов життя і витворилися напівнесвідомо, бо коли над усім запанувала незвикла до громадських справ і несвідома в їх юрба, без того лукавування не можна було на неї впливати і ніякого громадського впливу мати. У звичайні часи керували вони в багатьох громадських інституціях, а тепер честолюбство штовхало їх на політичну арену, вони накладали із зеленими, а коли ті прийшли, дехто з цих українців в суміш з іншими зеленими позаймали було вищі урядові посади, та протрималися на їх недовго, незабаром їх поспихали большевики. Український патріотизм був у їх зовсім щирий, але говорили вони по-українськи добре тільки про життєві звичайні справи, а як тільки переходили на загальні теми, зразу ж в їхній мові домішувалося багато з фразеології російських агітаційних брошурок.
Дім, в якому ми оселилися, належав старому інженерному генералові німецького походження в одставці. Був він, знати, раніше цілком інтелігентною людиною, але, довго живучи в Туапсе та ще, як можна було догадуватися, не в добрій злагоді зі своєю родиною, він задичавів і тепер деякими рисами нагадував Плюшкина. Усього може яких днів 10 перед тим вмерли йому од тифу жінка і син, з якими він давно вже був у спору. Син той був денікінський офіцер. Був у старого ще старший син, та од його старий не мав вістей два чи три роки. Дім його, як будувалася сочинська залізниця, був призначений до відчуження, та через незгоду господаря із залізницею за ціну, воно не було цілком переведено: одну половину дому займала якась залізнича установа, і мешкали там два дрібних залізничих урядовця чи робітника, а на другій жив власник і здавав нам дві кімнати. Біля дому був чималий садок, по-хазяйськи доглянутий, а за садком на тісному ґрунті притулилася звичайна міщанська хатина, де жила коханка небіжчика, генералового сина, зовсім неінтелігентна і некультурна жінка із сестрою, якоюсь подругою та двома дітьми. Вона надходила часом услуговувати генералові і приводила чи присилала до його свого старшого сина, якого старий, знати, любив, намагався напучувати на добре та втовкмачував йому простіші моральні основи. Мабуть, од скаредства генерал жив дуже нечепурно, у нетопленій хаті, хоч на дворі були великі морози, і харчувався дуже скупо. Десь він заразився і заслаб при нас уже на плямистий тиф. Дарма на великі года, та на недогляд, та на холод у хаті, міцна природа його довго змагалася, і, непритомний у маренні, він жив ще більше тижня. Під час його хвороби одного дня несподівано знялася стрілянина та тяглася недовго, і за півгодини Туапсе було зайняте зеленими. Козаки місцевої залоги передалися на їхній бік, поначеплювали хто червоні, хто жовто-блакитні стрічки, а дехто і большевицькі зірки, хто як хотів по своїй уподобі, та й писалися до зеленого війська, а офіцери, яких було у місті чоловік з чотириста, — сливе стільки, як і козаків, хоч дехто і казав, що могли б самі одбитися, того не зробили, і хто розбіглися, а хто був забратий зеленими у полон.
У місті стала нова влада, переказували, ніби есерівського напряму, але поки вона була такою, можна було якось жити, принаймні вона сама не робила лиха, хоч нікого і не од кого не обороняла. Тяглися без упину мітинги, представники нової влади все промовляли до цілковитої втоми, і небезпечно було тільки од свавольства поодиноких громадян, якого припиняти не було кому.
Тим часом господареві нашому все гіршало. У маренні йому уявлялося, ніби хтось збирається розтягти його добро. Він раз у раз схоплювався та носив на піддашшя стрімкою драбиною усякий мотлох та десь там приховував. В міру як йому гіршало, коханка його сина із своєю приятелькою все частіше прибігали і годинами товклися чи в його хаті, чи у кухні. Вони все щось радилися пошепки і почали вимагати од хворого, щоб склав заповіта та одписав все своє добро незаконним онукам, оминаючи родину відсутнього сина.
Коли з хворим почалася агонія, обидві жінки цілісіньку ніч нишпорили на піддашшю, в коморі, в хаті та одно носили якісь клунки через сад до свого дворища. Вранці навели вони щось з вісім залізничих робітників, щоб були за свідків при заповіті. Один з них і списав той заповіт, а тоді усі гуртом приступили до слабого, вимагаючи, щоб підписав його. Та генерал був уже зовсім непритомний і нічого не розумів, хоч жінки кричали йому в саме вухо, що він повинен зробити. Як се не помогло, вони разом із свідками підняли його, посадили та встромили перо до рук. Все те непокоїло слабого, він стогнав, плакав, але перо падало йому з рук. Підписати він не здолав чи не хотів. В захваті приятелька коханки гукала на одного із свідків: «Подерж йому руку, поводи йому ручку, поможи». Але свідки, що одразу таки дуже бралися, щоб витягти од непритомного підписа на користь своїй приятельці, нарешті схаменулися, що діло кладеться на кримінал, не схотіли далі брати у їм участь та порозходилися. Може і наша присутність в суміжній хаті, куди було все чути, злякала їх. Проте жінки таки, мабуть, підробили заповіта, бо, коли слабий упокоївся, зразу почали усім хвалитися, що він леговав дітям синової коханки, а вона, як природня опікунша, має усім розпоряджатися. Як тільки небіжчика було поховано, вона приступила до нас з вимаганням, щоб одразу звільнили помешкання. З погляду якого б не було права ті домагання не мали жодного ґрунту: надворі була зима, тільки починалася весняна роз-сталь, а виселятися доводилося хоч на вулицю — не можна було знайти вільної хати. Дочка моя і її подруга ледве почали видужувати з тифу, і їм було заборонено виходити. За помешкання було виплачено небіжчикові тижнів за три наперед. Та коли я посилався на право, мені нахабно відказували, що то старе право, а тепер право народне, і тому я, як буржуй, мушу поступитися робочій людині, а щодо виплаченої рати*, то маю прошукува-ти з небіжчика, а його спадкоємців те не обходить. Щоб присилувати мене скоритися, нова господарка звернулася за допомогою до своїх приятелів-робітників (приятельство те, як мені розказували інші робітники, засновувалося на тому, що в неї в хаті було щось ніби гулящий дім для робітників), і ті надходили по три-чотири чоловіка вранці, коли ми ще спали, грюкали в двері, з криком та погрозами вдиралися до хати і, світячи злими очима, нахвалялися викидати нас на сніг, а жалітися на їх не було кому.
Не сама тільки господарка дому зазіхала на наше помешкання. Якогось інженера нова влада встигла вже викинути з його хати і, не знайшовши іншої, він намагався забрати нашу, спираючись на те, ніби дім мав бути відчужений для залізниці. З тим він звернувся до комітету залізничих робітників, а ті підтримали його і надходили по двічі-тричі на день, нахваляючись нас виселити і то без якого-будь суду самі. Те, що на се не було правних підстав, не обходило ні їх, ні інженера, він тільки соромився напосідати на нас одверто, а робив се через комітет.
Од тієї напасти не було спокою, треба було тікати. Пощастило знайти дві невеликі кімнати на самому краю слободи в скрайній хаті над річкою Туапсінкою в старого діда родом з Полтавщини, з Опішні. В Опішні він заробляв бляхарством, мав власну хату, жінку й дочку, а син його служив на залізниці у Туапсе. Старий ще перед революцією приїхав його перевідати; тут захопили його події, і він вже не зміг повернутися додому, купив собі невеличкий ґрунт і стулив хату з такого-сякого абияк, рахуючи на теплий туапсінський клімат. За першого надходу большевиків син його був обраний за якогось комісара, а як повернулися добровольці, трохи його не розстріляно, та він втік із жінкою на Ставропольщину, там якось легалізувався та заробляв з майстерства, але до Туапсе повернутися не зважувався. Старий увесь день порався на своєму малому городі, часом робив якийсь бляшаний посуд на замовлення, сам варив, жив він у кухні, а дві кімнати віддав нам. Пріч того, у його домку була ще і третя, дуже маленька, та її він ні за які гроші наняти не згоджувався. Була вона для його як святощі. У їй лежали купою на двох невеличких столах книжки його сина, здебільшого популярні брошурки соціялістичного напрямку. Не було тут ні так багато, ні особливо глибокої думки, та на діда справляла вона приголомшуюче враження і вважав він свого сина, що стільки науки переборов, надзвичайно розумним та вченим, а те, що він був обраний за комісара, ще стверджувало старого в такому погляді, і, хоч дещо з того, що казав і робив його син, і здавалося дідові не до речі, та він не важився того казати, схиляючись перед незрозумілою йому мудрістю. В кімнаті нашій висів великий портрет сього політичного діяча з його жінкою. Дарма на соціялістичні переконання, вони обоє, знати, силкувалися підробити себе під можливо буржуйський вигляд — прибралися в буржуйські строї, прибрали, знати з великим клопотом, чепурніші пози, але олив’яні баньки і напіврозчинений рот таки не виявляли в йому ні особливо глибокої думки, ані особливої культури.
Як видко було з дідового оповідання, не все було по-соціялістичному і в приватному житті цієї пари, не все було навіть по-доброму в їхніх стосунках з батьком. Дід показував фотографію своєї опішнянської хати, де під вікнами цвіли жоржини, а на передньому плані сиділи він з бабою та дочкою в доброму українському вбранні. Цю фотографію дід привіз на спомин синові та невістці, але ж невістка не схотіла вішати напоказ людям фотографію таких простацьких родичів і закинула її в комору між усякий мотлох. Дід образився і забрав її назад, хоч сердитися дуже не зважувався, визнаючи, що, мабуть, невістка мала якусь рацію так зробити.
Беручи з нас чималі гроші за маленькі кімнати та знаючи, що інших ми не знайдемо, тримався він супроти нас трохи звисока і часом давав зрозуміти, що робить нам велику ласку, наймаючи хату. В такому відношенні виявлялося і почуття переможця до переможеного і, коли наші звички здавалися йому буржуйськими, а наша праця невдалою (нам доводилося все робити самим), починав бубоніти, навчаючи, що тепер ми так не можемо жити по-панськи, треба привчатися до роботи. Але власне він не був лихої вдачі і, коли був в доброму гуморі, брав часом
з моїх рук пилку чи сокиру і показував, як треба рубати чи пиляти, або робив життєві поради.
— От треба вам витрачатися на дрова, он скільки шпал лежить, пішли б уночі та принесли яку, наскільки б часу тих дров вистачило, — казав він.
Повз дідову хату йшли колії сочинської залізниці, і обапіль їх було по-накладувано багато усякого залізничого майна, в тім числі дощок та шпал. Щоночі чути було біля тих стосів шепотіння та метушню, і стоси помалу зменшувалися. Розкрадала їх ціла околиця, та й в повітці в нашого діда було понаскладено чимало таких дощечок, і він вихвалявся, що придбав стільки дерева, бо під часи велося так, аби переніс хто щось із залізничої землі до себе у двір, то вже вважалося його правною власністю. Коли ж ми відказали, що до таких заробітків не звикли, дід тільки головою похитав, певно, подумав, що таким злидням, як ми, не годилося б так «царемонитися»...
Так тяглося наше життя в тяжких умовах. Без найменших вигод, без усяких надій та й певности надалі. Я клопотався про дозвіл виїхати до Грузії, звертався з тим і до земляків, з яких дехто були тепер на великих посадах, вони і хотіли мені допомогти, один з їх сам ходив зі мною до тієї установи, що давала перепустки, але одмовили і йому. Ніяких дозволів на виїзд з Туапсе не те що до Грузії, а й до Сочі не давалося. Один земляк, що приїхав із Сочі, завіряв мене, ніби голова уряду у Сочі Ф. одержав од представника Української республіки у Грузії п. Красковського телеграму з проханням за мене, яко письменника, та що Ф., який вважався старшим над туапсінським урядом, зробив телеграфічно розпорядження в моїй справі, але туапсінський уряд одмовлявся, що телеграми не одержав і перепустки не дав. Коли я розслухався, справа зробилася для мене ясною. Зелені захопили на побережжю зразу Сочі, потім і Туапсе. Складалися вони переважно з селян есерівського напрямку і одразу поставили уряд із своїх людей, та поміж зеленими були помішані і комуністи, командіровані од большевиків. Поки вони були в горах, вони не признавалися про свій комунізм, та, прийшовши до Туапсе, поначеплюва-ли комуністичні бинди і зірки і заходилися провадити агітацію та обкручувати зелених, спираючись на частину місцевих робітників. Насамперед домагалися вони скликання виборчого зібрання, сподіваючись, що буде обрано більшість комуністів, та на виборах не тільки комуністів, а й усіх соціялістів перейшло не більше четвертої частини. Тоді большевики зайшли з іншого боку і почали доводити, що армія також має право на представництво, а як в перших виборах вона участи не брала, то треба скликати ще виборчий з’їзд до війська. Зелені, взагалі більше совісні і щирі та менше тямлячі на політиканських хитрощах та теоріях права, ніж комуністи, піддалися на те, бо їм здалися сі домагання справедливими. Мобілізувавши саме під час виборів, ніби для оборони, робітників в Туапсе та іншими хитрими заходами комуністи досягли того, що од армії було обрано сливе цілком комуністичне представництво, дарма що склад зеленого війська не був в такій мірі комуністичний. Тоді, спираючись на те, що вибори військові і горожанські дали представництво не однакової партійности, большевики, знов ніби в ім’я справедливости, примусили зелених погодитися віддати військову владу комуністам, а горожанську зеленим. А коли так було зроблено, забрали до військових частин, які перебували в Туапсе, виключно комуністів, вирядивши неко-муністів на фронт, і незабаром перевели зелений горожанський уряд на становище підозрілих та примусили у всьому собі коритися.
Перевести се комуністам пощастило тільки в Туапсе. У Сочі робітники чомусь були поміркованіші, і там влада залишалася в руках зелених. Тому туапсінська влада і не хотіла ні в чім коритися центральній в Сочі, а між іншим не випускала нікого до Сочі. Поки не було зв’язку з московськими большевиками, туапсінські ще не виявляли себе в повній мірі. Мені довелося раз почути, як один кацап-робітник похвалявся в тісному колі робітників з особливою злістю в голосі:
— Ми только того ожидаем, когда нам можно будет на верх товарищам руку подать, а дайте нам с ними связаться, ми шайбу наложим да так гайку прикрутим — только держись.
Але велика зміна в порядках позначилася одразу по переході влади до їх. Перші десять день, поки порядкували зелені есери, доводилося терпіти тільки од безладдя та свавольства поодиноких робітників, сама ж влада не виявляла жорстокости. Щоправда, офіцерів зразу було арештовано та скоро звільнено, і розстрілів не було. Але після того, як перемогли комуністи, усі відразу почули над собою тяжкі утиски та погрозу чогось ще страшнішого напереді, почалися розстріли, за кілька тижнів свого панування комуністи розстріляли понад 140 чоловік, переважно офіцерів, почали прокидатися і якісь таємничі вбивства на вулиці. Одного разу, йдучи до садівничої школи, я натрапив на п’яти кроках од вулиці в кущах на площі величезного вбитого турка в калюжі крові.
В ті часи Батум був окупований Антантою, і між Батумом та Кримом підтримувався зв’язок пароплавами. Вони переходили недалеко повз Туапсе. У комуністів не було жодних кораблів, як не лічити двох-трьох невеличких захоплених ними шаланд. Отже, не можучи проводити справжньої морської війни, комуністи потішали себе хоч тим, що виставили на березі дві великі гармати і бахкали з їх на мимо ідучі пароплави, ще й носилися з думкою, ніби в той спосіб зможуть захопити декілька пароплавів од добровольців. Так тяглося кілька день, поки один пароплав після двох-трьох пострілів з берегу не спинився проти Туапсе і не почав його обстрілювати.
У місті знявся переполох. Багато туапсінців кинулося тікати в гори, інші ховалися по льохах та інших схованках, та, не звіряючись ні на жодну, перебігали з однієї до другої і метлялися по вулицях. Справді, ся стрілянина могла дуже загрожувати місту. Між їм та слободою Ве-ніяминовкою понад берегом річки стояли пакгаузи з гарматними набоями. Якби якийсь зі стрілів впав на такий пакгауз, неминуче почалися б вибухи, а після їх, певно, не лишилося б багато од Туапсе, але тим менше рації було ховатися. Між небагатьма, хто не піддався страху, був і наш дід. Як почалася стрілянина, він саме копав грядки, застромив заступа у землю, подививсь з-під руки на корабель і узявся знову до копання. До його з лементом прибігла сусідка грекиня, прохаючи поради, де б сховатися. «Маєш роботу, то роби, — суворо одказав їй дід. — Авжеж не вгадаєш, де воно впаде». Стрельнувши разів 20-25, пароплав подався у море, і помалу все стишилося. У місті було забито дві коняки, двоє чи троє людей, розбито мура в одному будинку, підбито одну з гармат на березі та подекуди порозривано брук на вулицях.
Ще за кілька день в Туапсе помітили невеликий військовий катер, що з білою хоругвою йшов з моря просто до міста. Се викликало велику сенсацію. Люди дотовпилися на березі та на високій горі коло церкви, звідки видко було геть усе море. Усі розгадували, що то за поява, та силувалися подати свої пояснення. Катер постояв коло берега з годину, до його виїздили вищі туапсінські урядовці. Згодом виявилося, що приїздили англійські військові з якимись вимогами до туапсінського уряду, але з якими, ніхто не знав.
А події плинули далі. Кубанська армія, розбита і на кубанських землях, покинула свій край на поталу большевикам і почала уступати на Туапсе. Се було прикрою несподіванкою. В кубанській армії налічувалося до сімдесяти тисяч багнетів та шабель, у большевиків не було багато більше, то усі були певні, що од їх можна було б одбитися. Та кубанців покинула значна частина їхніх старшин, пішовши до Врангеля, в армії були незгоди, знеохота до війни та поширювалася большевиць-ка агітація. Ніхто також не міг зрозуміти, чому кубанці уступали на Чорномор’я. До Криму йти вони не хотіли. Грузія, щоб не поспоритися з большевиками, зрікалася пустити їх до себе, а Чорномор’я, хоч і було захисне та придатне до оборони, та голодне, свого хліба там сливе не сіялося, а через брак запасів не можна було там держатися. Можна було навіть догадуватися, чи не направив її (армію) сюди хтось із старшинства умисне, щоб в кінці примусити рятуватися на кораблі та пристати до кримської армії, що почала формуватися.
Чутки про відступ кубанської армії доходили вже кілька день. Нарешті надійшли і перші ешелони. Сумний був вигляд її. Поруч з військовими частинами йшла і їхала сила утікачів. На возах, на повозках, на натачанках, позапрягуваних потомленими вкрай волами, кіньми, де в кого і верблюдами, навантажених всяким мотлохом та обмазаних грязею, сиділи жінки, діти, слабі в кожухах, обгорнуті ряднами. За багатьма возами пленталися поприв’язувані корови і молодняк; похмурі господарі йшли поруч возів, затьопані в чоботях у грязюці до самого верху халяв. Люди не знали, куди та на який кінець ідуть, але дома залишатися, очевидячки, не могли і тікали за військом, хапаючися за його, як потопаючий за соломину. Все те йшло поруч, а часом і мишма з військом, а прийшовши до Туапсе, отаборювалося просто на площах та вулицях, бо іншого притулку знайти було не можна. Більшість, переночувавши, рушали далі, та натомість надходили все нові. Протягом кількох день з города можна було бачити безперестанний рух війська, обозу утікачів. З’являючись високо над городом на звороті дороги з-за скелі, вони тяглися без перерви безконечною стежкою через город, через міст, через слободу і зникали десь в протилежному кінці, як прийшли, за закрутом долини. Виглядало те військо скоріше на якусь орду, ніж на військо, але кількість його була така велика, що в перші дні в тих, хто не дуже знався на військових справах, виникли надії, чи не збирається командування відновити армію на захисному Чорномор’ї та розпочати звідси новий наступ. Переказувалися навіть такі чутки за певні. Само собою, що з першою появою кубанського війська комуністично-зелений уряд зник, багато з урядовців повтікали в гори, та дехто залишився у Туапсе як приватні люди, і треба сказати, що їх ніхто не зачепив через те, може, що було не до їх.
Дуже скоро виявилося, що усі ті сподіванки на новий наступ були дурницею. По трьох-чотирьох днях у Туапсе було все з’їдено. Починався голод. Пріч кукурудзяного борошна і то в малій кількості інакшого не залишилося. Пекарні зменшили порцію хліба на покупця і продавали самий кукурудзяний. Траплялися дні, коли і ніякого хліба не можна було купити. Зате м’яса, щоправда схудлого, з’явилося на придозвілля, і ціна на його зменшилася, бо худоба здихала з голоду, і втікачі її різали та випродували. Козаки, щоб хоч чим-небудь нагодувати коні, рубали по садках гілля, на якому тільки почали розпукуватися бруньки, або гонили коні на гори пастися в поруби, але там трави ще не було, може зрідка зеленів ряст, а то худоба живилася знов-таки самими бруньками. Той пастівник не був і безпечний, за ближчими узгір’ями за яких дві-три версти од міста вже по лісах ховалися зелені, забирали коней, забивали як коли і козаків.
Ще за кілька день прийшли з Криму пароплави за військом, та більшість козаків їхати не схотіла (здається, туди попервах виїхало тільки шість тисяч чоловік), тому не боронили їхати і приватним людям. Хоч і Крим був у непевному стані, та рятуватися од большевиків, які ось могли надійти, більше не було куди, вагатися було не можна, і ми виїхали до Криму.