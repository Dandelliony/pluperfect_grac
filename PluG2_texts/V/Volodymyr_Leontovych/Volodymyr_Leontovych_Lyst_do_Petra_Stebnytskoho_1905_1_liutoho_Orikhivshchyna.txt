III, 52453
Любий Петре Январовичу!
Не писав Вам довго, все сподівався, що пришлете мені газетну звістку про подання до Синода, яку Ви обіщали прислати. Тим часом перебалакав де з ким з селян і все налагодив, щоб послати відповідне прошения. Думав разом писати Вам і прислати його. Але тим часом від Вас не маю досі потрібної газети. Я ж якось прогледів, де була та звістка і через те діло стало. Будь ласка, пришліть її швидше. У Петербурзі я не збираюся бути. Юл[ія] Вл. поїхала у Петербург днів [на] чотири — їй треба порадитися з лікарями, а мені треба зостатися було з дітьми, та і справ усяких тепер дуже багато.
Ви прислали мені квитка за збори, зроблені через мене торік. Але я не можу зрозуміти, навіщо вони мені? Бо ж я мав книжку (корінець якої вислав вам) і вже повидавав з неї квитки. Що з ними робити? А тим часом нової книжки секретар мені не прислав, а вона була б мені потрібна, щоб робити нові збори.
Щодо адреси дідові, то у Лубнах нічого не можна зробити. Лубенські українці кажуть, що згодні послати йому хіба лайливу адресу, таку, як на попередній ювілей.
Через те можу прислати хіба тільки телеграму від себе, коли прийде до того. Будь ласка, тоді дасте мені звістку.
Не пишу нічого. Одно тепер ніколи, а друге — і найголовніше — переконався з приміток літературних про українську літературу і з розмов з багатьма земляками, що загальний погляд на моє письменство такий, що мої твори нічого не варті. Тяжко було мені се видихати, але мушу думати, що, може, і справді я невірно оцінював свою літературну діяльність і для того рішив не писати більше, щоб і не соромитися. Щоб не вагатися, не тільки нічого не пишу, але і попалив те, що було написане і недруковане. Мушу признатися, що стати на сьому було тяжко. Ще і досі се мене мордує, але нема що діяти — так треба. Пишу Вам се і досадую на себе за те, що пишу, але як Ви вже спитали, треба відповісти, щоб вияснити питання, щоб вдруге Ви не питали, бо так буде легше... Напишіть, будь ласка, які новини? Між іншим, що чуть про те, як повертається питання про нашу літературу.
Ваш Леонтович
1905 р. 1 февр[аля]