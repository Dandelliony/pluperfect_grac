СОВІСТЬ
Малюнок з життя
В окружному суді невеликого повітового городу N відбувається суд. На лавці підсудних немолода вже і негарна дівчина. Мало розуміє вона, що діється та що говорять довкола, знає тільки свою провину, свій гріх, що завів її сюди. Той гріх почуває вона наче щось живе, що існує само собою, має своє власне життя. Часом їй здається навіть, що його треба десь затаїти, якось сховати, щоб його не побачили сі чужі і ворожі їй люди, яких повно в суді. Вони можуть і хочуть її загубити, та чомусь не роблять цього зразу, а поводяться на диво ввічливо, наче граються, як кіт з мишою... Вони щось питають її, часом велять сісти, часом встати... Вона не може не слухатися їх, хоч почуває, що все те роблять вони на біду їй. Вона не знає, як від їх боронитися, але мусить оборонятися, і думка її напружено борсається, шукаючи на те способів, а на виду задуб вираз нерозуміння і боязти.
В сеї дівчини була вже одна дитина, — хлопець, йому тепер п’ять год, а отеє кілька місяців вона породила ще одно і задавила його. Се було, се її гріх, і сі пани кажуть, що вони знають про те і хотять засудити її. Щось страшне, хто й зна що, вони заподіють їй, і вона мусить брехати, що сього не було, хоч часом, мов віхор, набіга такий настрій, що хотілося б з плачем крикнути на ввесь світ, що вона винна, що се її гріх! Тоді вона змагається з собою, здушує той настрій і таки каже: «Ні, не винна!» Іншим разом її слухають, іншим разом велять мовчати і вона не розуміє, через що так. Кликано свідків. Свідки, хоч свої люди, не покривали її, казали все, як було, як присягалися. Виявилось, вона жила в батька, має вже одну дитину, а то завагітніла і вдруге. Батькові важко годувати доччиного сина, не закон воно, та він не обиджав її, не відав... Заведено, часом лаяв, на те
й батько, та не було за що і хвалити. Невістка не гризла, вона в їй, як ластівочка, — живуть у согласії. Невістка давно помічала за нею, та і не натякала, не казала і батькові, старий і не знав... Матері немає. Через дев’ять місяців злочинниця радилася тільки сама з собою і дожидала... а як прийшов час, встала вночі з полу, пішла з хати у хижку, і коли перегодом невістка зайшла до неї, знайшла коло матері дитину, та вже неживу.
Лікар, що оглядав дитину і породіллю, казав: «Дитину задушено руками, — затулено рукою ріт і носик і не дано дихати, на носику знак — задрапнуто. Особливих страждань у матері не було, — не могла вона зомліти і непритомною задавити дитину».
Присяжні, здебільшого заможні селяни, а поміж ними три чи чотири інтелігентів чи напівінтелігентів сиділи саме насупроти провинниці і ввесь час перед очима в їх було її невиразне, а проте, таки страшне обличчя.
Промовляв прокурор, молодий, довготелесий чоловік із зовсім непримітним і незначним обличчям. Промовляв негарно і недовідно. Не цікавили його ні ся, ні яка-будь інша судова справа, ані ті люди, на яких він силувався накласти більшу кару. А про се він дбав, бо був певний, що йому для кар’єри корисно, щоб було більше суворіших присудів. Через те він не тільки ніколи не говорив, а не хотів і думати про те, що могло б виправдати або полегшити кару підсудним. Тільки ж і для кар’єри не в силі був він приневолити себе пристати пильніше до при-порученого йому діла. І сим разом, поки відбувалася справа, не дуже прислухавсь він до неї, а думав про своє хатнє, та ще нав’яз і пригадувавсь чогось йому новий анекдот, який почув він вчора у клюбі.
Тому промовляючи, говорив якісь сухі неварті слова, яким і сам не йняв віри, ніби про всі такі злочини взагалі, а не про сей саме злочин і не про сю людину, що з болючим переляком прислухалася до незрозумілих їй слів того пана, що стояв до неї спиною і так ганьбив її, чомусь говорячи ніби до всіх людей, хто був у сій хаті, тільки не до неї...
Прокурор і сам почув, мабуть, млявість своєї промови і, шукаючи якогось ефекту, почав переказувати слова лікаря, додаючи подробиці зі своєї уяви, як саме зчинила провинниця свій злочин. Як вона затулила дитині ротик, здушила ніздрі і надушила трохи на шию...
Присяжним видко було, як затіпалося і стрепенулося обличчя злочинниці, як вкрилися млостю її очі, губи розтулилися. Здавалося, ось вона заголосить з одчаю і покається за свій гріх. Та сей рух на її виду затіпався і закляк, мов конаючи, придушений напруженням божевільно зляканої волі. Чомусь здавалося, що так само, мабуть, затіпалася і витяглася під її рукою задушена нею дитина.
За прокурором промовляв адвокат, товстий, низенький чоловік з запухлим видом, проворним язиком і заспаною душею, але з претензією
на психологію і красномовство. Адвокат був по наряду суда, себто без гонорару, і тому теж не цікавився ні справою, ні підсудною. Він, як і прокурор, не знав справи, і вишукуючи, що б сказати глибоке і розумне, казав те, чому не йняв віри ані сам, ані присяжні. В додачу він образився на предсідателя суду, що зробив йому якусь увагу, і замовк, не скінчивши промови, а демонстративно розсівся недбало на своїм ос-лонці, підкреслюючи тим своє обурення на образу.
Коли наостанці спитали підсудну, чи не має вона сказати щось в оборону себе, вона зайорзалася, видко хотіла щось говорити, і тільки безнадійно заметушилася.
— Ні, не винна! — змогла вона одно вимовити з якоюсь силуваною упертістю.
Зайшла черга резюме предсідателя суду.
За кілька день, поки відбувалася сесія, голова суду справив на присяжних сильне враження, і вони звикли прислухатися до його погляду та коритися його впливові. Ні прокурор, ні адвокати не вміли нахилити їх до своїх думок. Тільки сам предсідатель знав кожного обвинуваченого, знав і брав близько до серця кожну справу, розумів і закон, і людське серце, вгадував практичним розумом помилки слідчих і безсторонньо виправляв кожну справу на ясну путь, відбуваючи і за прокурора, і за адвокатів.
Та сим разом предсідатель суду не міг бути таким безстороннім. Старий мораліст, він ненавидів те, що вважав розпустою, обурювався на зникло легке відношення присяжних до дітовбивства і, бувши певним, що сі злочинства треба суворо карати, нахиляв і присяжних до карного присуду.
Він підкреслював неморальність та безжальність злочинниці, нагадував, що злочин знято проти немовляти, безсилого оборонятися, до якого від кожного, а надто від матері, треба вимагати особливих жалощів і милости. Знов, казав він, в сій справі не було нічого, щоб полегшувало провину підсудної, ні особливого сорому, ні страху, ні страждань, ні мло-сти, і через те вимагав кари, бо, казав він, коли не карати такі злочини, вони розповсюдяться ще більше. Для багатьох посидіти на лавці підсудних не яке страховище, якщо вони сливе певні, що присяжні їх виправдають. В кожнім разі ся неприємність не переможе нахилу до розпусти, яка тепер розростається скрізь.
Дарма що сим разом предсідатель не був так безсторонній, як завжди, все ж його переконаність, а може, і його авторитет знов впливали на присяжних. В додачу і справа була цілком видна. Як не хотілося б їм, ніхто з їх не міг ні сумніватися в самому злочині, ані знайти щось, що виправдувало б провинницю. З неохотою, наче з примусу, корилися вони думці, що в сій справі не може бути іншого присуду, як той, який
радив предсідатель... Ся думка здавалася їм якоюсь гострою, холодною і... чужою, і вони радніші були б визволитися від неї, а проте корилися таки їй ще, поки були тут, у залі суду.
Та з-поза усіх тих, здавалося, так непорушних доказів, в кожного з присяжних вже й тут прокидалася інша, більше чи менше виразна, думка, а скоріше, не думка, а якесь соромливе почуття. Кожен з сих дванадцяти дорослих, а вполовині вже старих, чоловіків скоріше відчував, ніж думав, але відчував гостро, що сам він, яко чоловік, міг бути, а може, коли і стався причиною такого лиха для якоїсь жінки, тільки ніколи не могло се лихо статись з ним, ніколи він не міг його перебути, то й не знає, що зчинив би він сам у такій пригоді і чи мав би силу стриматися від злочину?.. Чи ж має він право судити в такій справі...
З тим настроєм почувалося важко, він муляв, і присяжні, самі того не помічаючи, перейшли кілька кроків до своєї хати, стишуючи ходу, як се буває, коли люди йдуть на немилу роботу, хоч се ані визволить їх від неї, ані відсуне неприємну хвилю. З кожним кроком се почуття свого неправа, почуття сумління набирало сили і наче йшло назирці за присяжними, як щось живе, і мов стало невидиме серед їх, ледве зачинилися за ними двері їхньої хати.
Під впливом його ніхто не квапивсь до діла, розійшлися по кутках, мов обминали великий стіл посеред хати, біля якого завжди відбували свої наради. Ті, хто курив, з особливою охотою запалювали цигарки, шукаючи приводу ще протягти час.
До столу сів тільки старшина, старий генерал в одставці.
Він невпевнено поглядав на товаришів, але, чуючи свій обов’язок старшинувати, запитав знехотя і не звертаючись ні до кого особисто.
—	Ну що ж, як?
Нікому не хотілося відповідати, всі дожидалися, чи не відповість інший, і усі мовчали. Дехто пильніше потяг цигарку, дехто звернувся до сусіди, вдаючи, що зацікавлений розмовою.
Старшина не зразу спитав вдруге. Сам не помічаючи, він підвівсь і знов сів на своєму ослоні, так ніби уся неприємність, яку почував в ту хвилю, залежала тільки від того, що сидів невигідно, але по хвилі звернувся тепер вже просто до одного з присяжних, який єдиний між ними був з університетською освітою.
—	Ну, яка ваша думка?
Низько похилившись і втупивши очі в землю, той відповів, очевидячки з неохотою, та й не скінчив своєї думки.
—	Ну що ж, хвалити ж нема за що, та й немає нічого, щоб виправдувало... — і замовк.
І в ту ж хвилю, мов зовсім випадково, і не до всіх, а тільки до свого сусіди, але так, що почули всі, обізвався у дальшому кутку один селянин.
— А там же ото п’ятилітнє ще зостанеться і хто й зна на кого?..
Се було запитання, але у йому чулася відповідь...
Змовкли знов.
По хвилі обізвався невеличкий, літній вже, в сивих кучерях, колись, знати, дуже вродливий дід.
— Та чи можна ж знати? Може, воно і само задавилося, те дитинча?.. Справа була зовсім видна, і дідів сусіда мимоволі посумнівався.
— Та же лікар казав, що ні...
Слово вихопилося, та, ще не скінчивши його, чоловік той почув досаду на себе і, захватавшись, додав наперекір собі:
— Але справді, чи ж не помиляються і лікарі? Ще й як! Хіба можна на їх покладатися.
Се всіх зацікавило, усі звернулися в той бік, кілька чоловік забалакали враз, мов кожен хапався за своїм.
Згадували все лікарські помилки. Кожен наводив свій приклад... Лікарям досталося, так ніби всім вони в’їлися, але власне до їх було байдуже, запитувалися, чи не доведуть собі тим, що підсудна невинна; лікарі трапилися по дорозі.
—	Овва! Ще й як! Ось у мене...
—	Та й які в його ті прикмети, що по їх він признає, ви ж чули?
—	То прикмети такі, може, вони і те показують, що він каже, а може, і не те. Господь його знає?..
Але скільки не гомоніли, почували свою нещирість. В глибині розуміли, що сим разом лікар не помиляється, і бачили, що говорять не те, що думав сам собі кожен і чого не важиться сказати вголос.
Тягли ще розмову та почали знеохочуватися і примовкати...
Аж ось обізвався молодий, із спокійним і розважним обличчям, селянин, що досі не встрявав до розмови, а лише прислухався уважно до всього.
—	Ні, ще й не те. Ось нам казали, що, як милувати за такі діла дівчат, так вони всі побалуються і буде велика розпуста. Так се не так, хіба ж їм, тим дівчатам, мало є чого в таких ділах боятися ще й страшнішого, як той суд?.. Так природа ж! Наспіне такий мент, то й помилиться...
І разом, зачувши сі слова, схопився на рівні ноги з канапи, де сидів, нервово смикаючи свою чорну, як вугіль, бороду, дуже високий, з нервовим обличчям, сильно чорнявий і сильно врослий бородою чоловік годів сорока.
Наче злякавшись, що через те, що не кажуть правди, зчиниться зараз щось недобре, наче розсердившись і на себе, і на товариство за те, що бояться сказати ту правду, і разом наче зрадівши, що ось хоч нарешті почув хоч одно ближче до діла слово, він одним кроком сягнув із свого кутка, мов стрибнув, до столу і загомонів швидко та палко.
—	Та що там казати? Треба казати правду. Одно слово, як мовляв Господь наш, Ісус Христос, хто сам не грішний, перший кинь в неї камінь... Воно і негаразд, та не нам судить, хай сама кається! Буде їй того каяття і без нашого суду! Буде! Я так думаю: оправдать!
Наче якась весела хвиля перейшла по людях, наче всім полегшало, коли почули, що можуть не критися і сказати те, що хотіли та боялися сказати.
І враз обізвалося кілька голосів.
—	Так що ж, господа, оправдать?!
—	Питайте вже! — звернувся хтось до старшини.
Але той не встиг вимовить ще своє запитання, враз почулося відусіль одинадцять разів: «оправдать!»
З веселою і ласкавою, та разом трохи торопленою ухмілкою, збитий з пантелику несподіваністю, старшина не зразу вгадав, як годиться йому до сього ставитися та як повестися. Все муляло його, чи не встид буде поважним людям — присяжним появити своє співчуття розпусті та злочину, хоч разом і сам він дуже боявся карного присуду. Через те ввесь час морочив він собі голову безнадійною думкою, як би зробити так, щоб кара була, тілько сама маленька, хоч знав, що і найменша, призначена для таких злочинів законом кара, буде таки тяжка.
Тепер, почувши присуд присяжних, він і зрадів, і злякався відразу, і радісним та і сторопілим голосом, і радісними та і сторопілими словами появив свій хисткий настрій.
—	Так усі, оправдать?.. Се і добре... але, як же ж так?
—	А ви ж як? — спитав його хтось.
—	Та я і ні, так що ж я сам... — наче радіючи, що його погляд не має сили, одповів старшина. — Воно і добре, та признаюся я, ніяково мені, як я такий присуд читатиму?
—	От-бо тоже ви, — шуткуючи, заспокоювали його, — не своє ж читатимете, а наше, а ми усі позад вас стоятимем! Що там вже, пишіть швидше: «невинна»!
І присяжні посхвачувалися зі своїх місць, мов поспішаючи виголосити свій присуд, а один кинувся до дзвінка, щоб швидше викликати судового пристава.
Старшина ледве встиг записати присуд, так поспішалися і непомітним впливом примушували і його поспішатися присяжні. Коли він вичитав той присуд, серед публіки, що зібралася в залі суду, почувся радісний рух, навіть на стриманому обличчі председателя суду, який обстоював за карним присудом, перебіг лагідний та даруючий промінь.
Люди раділи — чи тому, що інші люди дарували найбільше непо-боримий гріх людський, чи тому, що совість перемогла закон, і чоловіки не зважилися засудити жінку за гріх, в якому самі не могли провинити,
 та, може, тільки через ласку природи. Не зраділа тільки виправдана... Напруження, з яким вона оборонялася, поки відбувався суд, враз згасло. Як темна важка хмара насунув смуток... і пригадалося страчене немовлятко так виразно...
Перед очима в неї закублилися тумани. Серед їх уявлялося їй щось маленьке, бліде, мабуть, неживе... Вона глянула непритомно, напнула низько платок, так, що він звисав аж на очі, і, похилившись, пішла з хати.
