КУМПАНЬЙОНИ
Молодий, франтикуватий, гарний з себе жидок Лев Мойсійович Хмельницький, який завжди поводився з великою самоповагою, був родом з Гомеля, а в Гадячому оселився, коли висватав дочку гадяцького крупчатника Халамейзера.
Рік чи і два був він у тестя за помічника, та «такому інтелігентному» не випадало над чужим ділом свої сили збавляти, і він закидав думкою своє діло розпочати.
Коло тестя він до млинарства придивився, у Гадячому для сього місце підхоже, то немає чого ні іншого місця, ні іншого діла шукати. Надумавсь Лев Мойсійович і собі другу крупчатню у Гадячому поставити, хоч, може, тестеві і не вподобається, що зять йому конкуренцію робитиме. Треба було тільки кумпаньйона знайти, бо своїх грошей не вистачало.
Та кумпаньйон знайшовся швидше, ніж хто б сподівався. Крутився коло Халамейзера не дуже то і грамотний жидок Дувід Хапкін. Високий, незграбний, з довжелезними руками та ногами, з незграбними та хапливими руками, з крикливим, мов з сурми, голосом. Вважали його у Гадячому як і не за зовсім бідного, так таки за «халамидника».
Бігав він по базарах, скуповував з возів пшеницю, ще усі пам’ятали, яких років три давніше, купить він, було, на базарі клунка та й тягне додому на плечах. Правда, останнього часу завів він на виїзді з міста комору, збирав збірку та продавав її Халамейзеру, але як ходив давніше замазаний, так і зараз ходив. Халамейзер і досі на його «ти» казав та посилав скуповувати для себе пшеницю, бо Дувід проворний, продавця затуркає і ніхто дешевше за його не купить, а щоб був у Дувіда капітал, ніхто б у Гадячому не сподівався.
Надумавшись поставити крупчатню, покликав Хмельницький Дуві-да> щоб доручити йому шукати кумпаньйона.
—	А скільки треба грошей? — якось боком глянувши, спитав Дувід.
—	Багато не треба, — тисячів з тридцять.
—	Тридцять тисяч?.. — перепитав, розтягаючи слова, очевидячки, дуже зацікавлений Дувід, наче над чимсь роздумуючи.
І враз здивував Хмельницького.
—	На такі гроші візьміть мене кумпаньйоном, я вам найкращий кум-паньйон буду.
Так здивувався Лев Мойсійович, що не зразу і згодився. Казав наперед показати, що дійсно ті гроші є.
Але незабаром умовилися, заклали товариство «Хмельницький і Хапкій» та на досаду Халамейзерові поставили крупчатню з другого краю міста.
Де треба «інтелігентної розмови» з механічними заводами, з банками, купцями, що партіями мливо купують, — там діло Хмельницького. Де купували пшеницю, а надто дрібними кількостями, де дрібний продаж борошна, з робітниками, з фірманами лаятися, — там Хапкін переривається. Лев Мойсійович таки ходив на ніч додому, а Дувід з ряду п’ятнадцять років у конторі на тапчані, без простирадла спав. Краще йому і не треба, разів по десять на ніч схоплюється, перебіжить по двору, по крупчатні, по всіх куточках зазирне та знову на свого тапчана падає.
І пішло в кумпаньйонів діло краще не треба, ото тільки чудно було гадячанам на їх дивитися, як вони десь разом: один гарний, добре вдягнений, поважний, другий незграбний, довготелесий, руками мотає, кричить, мов на базарі, картуз на потилицю збився, голова у пуху, пальто у борошні. Та байдуже, приятелюють вони якнайкраще, а кумпаньйонів таких, щоб так зрідка спорилися, мало хто й бачив.
Так в їх за п’ятнадцять років діла добре пішли, що заманулося їм вигоди та розкошів, — надумалися собі доми поставити. У Хмельницького в першого ця думка прокинулася, та не зважувався довго Хапкіну і похвалитися нею, боявся, що то він скаже.
Та на диво, коли зважився, то ледве закинув здалеку, а Хапкін хитро посміхнувся, прищулив ліве око і зразу згодився.
—	Гаразд, через що не так? Нехай усі бачать.
До кінця своєї думки, хто та що мусить бачити, він не висловив, та помітно було, що в тій думці мається для його приємного.
Ряд на будуванні: який план вибрати, як кімнати прикрасити, які меблі покупити, давав Лев Мойсійович. Хапкін і сам знав, що нічого в тому не тямить. Він тільки і вимагав, щоб і в його у хатах було усе так само однакове, як і в Хмельницького, щоб його зайвої копійки на Хмельницкого не перейшло, та й певен був, що так у його в хаті краще буде, ніж якби він сам вигадував.
Лев Мойсійович з тим не змагався, розумів, що Хапкін має рацію, і робив усе до дрібниці так само.
— Ну, аякже ж, та ж ми кумпаньйони.
На осінь два доми, як двоє близнят, стояли біля крупчатні.
Зрозуміло, такі гроші запакувавши, як-таки людям не вихвалятися... Отже, коли хто з панів або з городян на крупчатню було навернеться, то, чи з того, чи з іншого приводу, а хтось з хазяїнів невідмінно поведе їх свої нові оселі показувати.
Тієї осени пшеницю у мене купив Лев Мойсійович. Починаючи писати умову, питаюся: «А як ваше прізвище по-російському пишеться, через «Е» чи через «И»?»
— А як прізвище вашого гетьмана писалося? — підкреслив він, знати, дуже втішений тим, що таке прізвище має.
Через якийсь час був я у Гадячому, заїхав до крупчатні порахуватися за приставлену пшеницю, і Лев Мойсійович запрохав мене до себе на каву. Ніколи він того не робив, так же треба було вигадати якийсь привід, щоб будинком своїм похвалитися.
Поки каву пили, розпочав він розмову про будівництво і повів усі кімнати показувати, і жінка його з нами.
Зайшли в одну кімнату: тапети дорогі, понад їми широченний бордюр, а на йому голубки парами помальовані цілуються.
Господиня, знати, дуже втішена.
—	Се кімната нашої дочки, — каже. — Вона за рік гімназію кінчає. Ну, що в панночки на думці? — Так же кохання, то нехай дивиться.
Показали і ванну. На стелі небо розмальоване і білі чайки літають, по стінах — море, хвилі бурхають, а у хвилях гола німфа полощеться, а в неї голий амур стрілу пускає.
Не втримався я, питаюся: — А це ж навіщо?
—	Ну, се треба розуміти, — протягла господиня.
Вийшли у двір. Двір невеликий, нема і прикмети, щоб десь малося квітника зробити, а садку посадити то і нема де. Стоять: комора, повітка, льох, а довкола паркан, надто од двору Хапкіна височенний.
—	Знаєте ви, що то є жіноче питання? — лукаво питається Лев Мойсійович. — Так я ж вам скажу. Бачите ви цей паркан?
—	Ну, так ви же знаєте, ми з моїм Хапкіним кумпаньйони, — докінчує господар, — так я поставив собі дім і йому дім, собі коморю і йому коморю, собі льох і йому льох і усе однакові і поставив між нами паркан заввишки чотири аршини, бо ми з моїм Хапкіним ще, може і за десять тисячів помиримо, так наші жінки і за одну курку не помирять... Так се вам жіноче питання.
А господиня привітно осміхалася та кивала головою.