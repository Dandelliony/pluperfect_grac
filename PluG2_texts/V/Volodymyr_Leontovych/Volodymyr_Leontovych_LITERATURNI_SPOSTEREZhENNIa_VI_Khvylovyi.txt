VI
Хвильовий
Од часів революції на Наддніпрянщині виросло нове покоління белетристів. Дехто з них дістали вже, більше чи менше справедливо, громадське визнання їх талану. До таких Єфремов залічує у своїй «Історії Української літератури» і Хвильового.
Твори цих письменників тим більший мають інтерес для еміграції, що малюють переважно життя післяреволюційне, якого еміграція на свої очі вже не може бачити.
Щодо Хвильового, репутація талановитого для його до певної міри є справедливою, не зважаючи на досить важливі та мов навмисне самім автором підкреслені та виплекані хиби. Я маю на оці його розшарпану мову, якої часто не можна зрозуміти, його залюбленість у нелогичних порівняннях, висновках, думках, його нахил до непослідовного, несистематичного викладу та його хибні та шкідливі соціяльні погляди.
Але поруч з цими хибами у Хвильового є дуже цінна властивість, яка, на жаль, не часто трапляється у сучасних письменників. У його є справжній хист до тонкого психологичного аналізу часто дуже складних психологичних явищ, а разом є хист спостерігати в людях типове і творити типи та яскраво окреслити образ людини иноді кількома дрібними подіями та кількома висловами. Ця властивість у Хвильового виявляється не тільки в більших його творах, а майже у всіх дрібніших його оповіданнях. Тоді як у більшості письменників в менших оповіданнях дається здебільшого тільки аналіз певного психологичного настрою, а не той чи инший тип, у Хвильового і в дрібних оповіданнях часто встають перед читачем виразні людські постаті, от як, напр., учителька в оповіданні «На глухім шляху», староста та міліціонер в «Солунськім яру», «дедушка» в «Шляхетнім гнізді» або Мазій та Юхим в «Бараках, що за містом» та Макс в «Кімнаті число 2».
Ця особливість Хвильового тим більше цінна, що у сучасних наддніпрянських письменників її здебільшого бракує, вони звертають увагу переважно на змалювання соціяльних відносин або окремих настроїв людських.
Але, як ми і зазначили вже, в творчості Хвильового маються і великі хиби, і ці хиби заважають йому досягти тієї художньої вишини, якої можно було б сподіватися від його, і не дали йому створити досі якогось дійсно видатного твору; не дадуть, певно, і далі, якщо не переможе він в собі ті психичні нахили, які і є, власне, корінем тих небажаних рис його творчости.
Насамперед мова. У Хвильового є якийсь хворобливий нахил до штучних та неприродніх образів, до химерних, нічого не пояснюючих порівнянь. Візьмім для зразка такі: «Зализує на могилах свої рани осіннє сонце, потім крутить хвостом і ховається за небесним тином» (с. 216, т. І). Чому на могилах? Які в сонця рани? Що розуміє автор під соняш-ним хвостом? Або: «булькають зорі». Або ще: «Одступали дні і тягли за собою, і відчував старий газетяр — десь тліє торішній гній і падали сили».
Та Хвильовий каже: «Я фантаст» (с. 307, т. І) і цим виправдує ці негарні і штучні свої вигадки. Каже: «реалізм к чорту, навіть у прізвищах,
бо я його органично не виношу». Як в окремих виразах, так і в цілих довших висловах, в будові цілої мови у Хвильового той самий нахил до порушення логіки. Ось, наприклад: «Чоловік живе і він не знає, що він мавпує... Один зробить: гав — другий зробить: гав. Між иншим чом ми так любимо бабине літо? Я думаю, не тому, що ми бабники. Ви як гадаєте? А Латвія — ніби то ріка і тихенько струмкує, це тому, що Латвія нагадує латаття, а біля латаття вода якось завжди струмкує» (с. 228, т. І).
Або: «На краєвиді купчаться хмари, збірається на вечір. Але то не буде потоп, а впаде звичайна роса.
Тоді забуяє рослина.
А в потопі (пам’ятаєте?) були голуби?» («Дорога і ластівка»).
Чим це краще од: «На городі бузина, а в Києві дядько»? А автор каже: «я хочу говорити не на тему і говорю», вихваляється, що відчуває «радість бунту проти логіки» («Елегія»). Та бунт проти логіки тільки заважає читачам зрозуміти, про що каже та що каже автор, тим паче, що така химерна балаканина вривається у твори Хвильового часом довгими уступами по одній, дві сторінки серед оповідання. Адже ж вони одривають увагу читача од теми, перебивають і тим ослаблюють його вражіння од твору. З подивом спиняється він на їх, надаремне хоче зрозуміти думку автора, губить на це час, а вражіння од твору гасне.
Бунт проти логіки не обмежується у Хвильового на самій формі його творів, на мові та способах вислову, він так само ворогує з логікою, залишається фантастом і в своїх соціяльних та політичних міркуваннях, так само його висновки і ті передуваги, на яких мусіли б ґрунтуватися ті висновки, не мирять між собою. Передуваги, з яких він виходить, мусіли б, здавалося б, привести його до зовсім инших, навіть протилежних висновків, ніж ті, які він з них чи, власне, всупереч їм робить. Факти, події, які складають основу більшости його оповідань, мусіли б зневірити його у большевицьких ідеалах, витворити в йому вороже відношення до большевицького ладу, а в його хоч од часу до часу і прокидається якесь обурення проти большевизму, та воно обмежується окремим фактом чи подією, а не узагальнюється, не робиться постійною основою його відношення; і зненацька Хвильовий всупереч тим фактам, всупереч своїм поодиноким настроям зголошує свою відданість до большевизму, своє ним замилування.
Не можна ж сказати, щоб він не розумів лихого антигромадського впливу большевизму на людність. Не під чиїм же впливом складається у його селянина таке розуміння волі: «Це значить воля й свобода. Як ти набиваєш собі пельку, то й иншим не перешкоджай» (с. 46, т. І). «Не печи, не вари, все буде» (с. 268, т. І, «Легенда»). «Ввечорі прийшли.. Ой було ж молока та ковбас, хоч собак годуй». Большевики-санітари, коли хворі молять їх помогти їм, дати води, ставляться до хворих так: «По-
дождешь, не пужарь» (с. 214). «Багато вас... Все одно завтра в яму» («Бараки за містом»).
Інтелігенти приходять серед большевицьких умов до висновку: «Практика — річ велика. Це життьова пошлість, але й життьова мудрість. Треба жити. Так після пожежи стоїш на руїнах — важко, бо смердить і нагадує, та треба жи ги». А в півінтелігента під вражінням совітського ладу склалося таке розуміння комуністичної ідеї матеріялізму: «У нас все благонадежно. Більше. Скажу по щирости — матеріялізм. Підеш у гімназію — матеріялізм, підеш у просвіту — матеріялізм. Навіть в автокефалії про матеріялізм чуєш» (с. 136, т. І).
Знає також Хвильовий, що людність зовсім не задоволена больше-вицьким ладом, що не тільки не все в йому їй подобається, а встають у неї ще і сумніви щодо моральної гідности большевизму.
Баба Христя («Сілуети») розповідає: «Прийшла я в презідум. Що ж ти, кажу, за презідум, що в тебе нема нікоторої правди?» (с. 129, т. І). Робітник з оповідання «Юрко» висловлює свої сумніви: «Ще з Мах-ном ходив, а що до чого й досі не добрав. Як вип’ю пляшку, то і за власть совітів. Большевиків подавай і квіт» (с. 85, т. І), а в «Легенді» сумніви ці прибрали такої форми: про большевицького повстанця Стеньку, дарма на симпатії до його, «йшла чутка, що Стенька з лісовиком валандається». «Думку цю люде ховали, не казали, а тільки ховали» (с. 272).
А інтелігентка-комуністка каже («Сантиментальна історія»): «Але потім, побачила... що прийшла якась нова дичавина і над нашою провінцією зашуміла модернізована азіятчина» (с. 273, т. II). І далі: «Але скепсіс уже з’їдав мене. Мені вважалося, що я по суті виконую дрібну і зовсім непотрібну роботу дрібних і нікчемних людей» (с. 338-339, т. II). А відомий маляр Чаргар (там-таки) бідкається: «Ну, навіщо ці комуністи, ці ячейки. Боже мій, ну навіщо? Я задихаюся» (с. 321-322).
Самого автора часом охоплюють подібні ж почуття. В «Елегії», напр., він каже: «Газети з нудними традиційними гаслами, з статтями про всесвітній пожар». Часом у його виникає навіть жаль за тим, що зруйновано комунізмом, так, напр., в оповіданні «Шляхетне гніздо» у його помітно співчуття до знищених большевиками куркулів, навіть жаль, що вже не буде того доброго, що він визнає і показує в тих людях в своєму оповіданні. «Не світло на душі. Щось минає, щось не вернеться» (с. 148, т. І). «Скоро, скоро одійде дедушка у вічність і не буде дедушки на землі. Тепер земля большевицька» (с. 149, т. І).
Такі передуваги, з яких Хвильовий мусів би зробити висновок, несприятливий большевикам, а натомісць не раз перериває він плин своїх оповідань палкою заявою свого співчуття до совітського ладу: «Прийде, гряде час, забормотять посьолок, машини, завод, оселі. Слава в верхів’ях революції і на землі радість...» (с. 129, т. І) і т. і.
А в «Леґенді» він на кількох сторінках висловлює своє захоплення комунізмом, дарма що все, що вийшло з його, здається йому мізерним. Здається навіть, що захоплює його переважно військовий комунізм з його розбоями та грабіжками і саму вину за мізерність сучасного совітського життя складає він на те, що комунізм перестав бути військовим, що большевицькі розбої та грабіжки втратили всенародній характер, а стали виключно державними. Ось як переказує він думки одної з своїх героїнь: «Вона (Ульяна) довго говорила про той дикий і трівожний час, коли люде ходили голі й голодні й були велетнями і богами» (с. 327, т. II), а в «Синьому листопаді» героїня каже: «Так, Вадиме, тоска. Будні приймаю і серцем, і розумом. Але все ж таки тоска. Це те, коли покидаєш позиції й непевний, що скоро повернешся».
Отже у Хвильового і в поглядах така сама мішанина, необміркованість, боротьба з логікою, як і в мові. Сила його не в них, його сила в психологичному аналізі, який справді в його сильний і тонкий.
Та чи можливо сподіватися од його дальшого розвою та значних досягнень? В «Арабесках» Хвильовий писав: «Я гадаю, що я все-таки напишу гарний твір, бо ж яблоні тільки-но зацвітають у садах моєї духовної фантазії».
Сам письменник в собі певний, та немає такої певности у нас. Ті його нахили, що ми зазначили, мають в собі щось хворобливого; вони довелй його вже раз аж до того, що в оповіданні «Я» (т. II) він шукає ідейних виправдань чекістам і не стало в його моральної гидлйвости, щоб не писати того оповідання од свого імени та не виступати перед читачем ніби в ролі чекіста. Боюся, що тут виявилося у Хвильового не тільки нахил до дивацьких вибриків, а таки і певне моральне скалічення. І якщо це не просте дивацтво, яке автор ще міг би перебороти, а більше глибока психична вада, вона приведе до загибелі його талан, і буде це ще одна і дуже шкодна втрата, заподіяна Україні большевиць-кими впливами.
1928, ч. 44
