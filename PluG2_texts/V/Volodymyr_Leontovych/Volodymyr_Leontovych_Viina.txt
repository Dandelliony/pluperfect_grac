ВІЙНА
У домі, де мешкали Петрик, Миколка та Соня, позаводилася сила мишви. Батьки завели котів, розставляли пастки, розкладали отруту, нічого не полмагалося. Мишва не давала жити і часто доводилося викидати страву, перенівечену мишами.
Діти не бачили у сьому рації, а надто, коли викидалося щось солодке. «Нащо? Мишки ж такі гарненькі. Хіба ж бридко після їх їсти?»
Та коли миші почали згодом залазити по ночах на дитячі ліжка та бігати по дітях вздовж та впоперек, лякаючи та не даючи спати, діти змінили свій погляд.
—	Треба їх вибивати.
—	Але ж як?
І от, якось прокинувшись уночі, збуджений мишачим гасанням та пискотнею, Петрик підвівся на лікті і враз з дивуванням серед мишачої пискотні виразно почув таємниче шепотіння у тому кутку, де стояли дитячі забавки.
Петрик, прислухавшись, зрозумів, що між забавками іде нарада і вони лагодяться до війни з мишами. У самому кутку вони вже почали влаштовуватися та шикуватися.
Незабаром почалася і бійка. Миші, нічого не дожидаючи, ще ганяли та перекидалися, а забавки вшикувалися, обрали за старшого великого кота, зшитого з шовку, і рушили у похід.
Кіт послав у першу атаку плюшового ведмедя, стару, вже без однієї ноги шкапу, офіцера, який ввесь час махав шаблюкою, та корову з папір-маше. Усі вони були великі на зріст, і кіт сподівався, що мишва полякається.
Та перший напад був невдалий. Користуючись її каліцтвом, миші повалили безногу шкапу, корова поставилася до війни байдуже. Вона журилася лише за тим, що під ногами немає паші і врешті, шукаючи трави, пішла геть з бойовища. Миші помітили, що офіцер махає шаблюкою усе в один лад, і прихитрилися підбігати до його так, що вона їх не зачіпала, а тоді і покотили його гуртом на його коліщатах назад.
Бився сам ведмідь та не був спритний і, звівшись на задні ноги, поточився і впав. Вмить, галасуючи, миші навалилися на безпорадного, гризли йому хутро, вуха, знущалися та мордували.
Петрик, що із запалом стежив за бійкою, розхвилювався до краю. Він лютував на того дурня кота, що так невдало упорядив перший напад, і хотів вже скочити з ліжка, щоб, усунувши кота, самому стати на чолі війська. Та у ту хвилю щастя повернулося.
Бачачи гірке становище ведмедя, кіт зважився на виключні заходи та скомандував: «Автомобіль. Бліндований потяг наперед!»
Налопом вихопився з-поміж забавок автомобіль та, влетівши між саму гущу мишви, що напосідала на ведмедя, оддавив одній ніжку, другій хвостик, третій спину. З плачем та стогоном повтікали вони по своїх шпарках. Решта збиралася було опертися та, побачивши, що суне ще потяг, кинулися врозтіч.
А тим часом з обох боків почало заходити декілька загонів олов’яних козаків, цілий полк качок, гусок, собак, котів целулоїдних, гумових, полив’яних і усі мешканці раю, яких колись подарувала Петрику тітка. Мишей обгорнув переляк і вони кинулися по шпарах.
—	Слава! — гукав Петрик, підплигуючи на ліжку.
А кіт, загнавши мишей до їхньої фортеці, звелів її оточити, щоб там їх виморити. Та незабаром звідти почулося плачливе прохання.
—	Ми підемо звідси, ось вам слово, що підемо і ніколи сюди і не повертатимемся. Пустіть нас, не бийте по дорозі.
Забавки не були жорстокі, вони погодилися.
Почалася мишача мандрівка.
У два ряди вшикувалися забавки через усю сусідню кімнату аж до дверей, що йшли у сад, а миші покірливо проходили поміж їми одна по одній, великі і маленькі, і самі найдрібніші мишенята. Та вони повелися нешляхетно. Ледве вийшовши з горниць, кинулися з переляку так швидко бігти, що мишенята не поспішилися за старими, розлізлися, і їх передушили їжаки.
Забавки дивилися на це з презирством, аж шкодували, що помилували мишей.
Вранці за чаєм старші розмовляли, що коти так напосілися вночі на мишей, що ті полякалися і розбіглися, принаймні сторож бачив цілу їх юрбу, як вона тікала з горниць.
Чуючи те, Петрик вважав своїм обов’язком повідомити правду, хто справді вигнав мишей.
Та йому не йняли віри.
Петрик аж обурився. Якби ж він не бачив сам своїми очима!
Жартуючи, батько спитав: «Ну добре, хай забавки прогнали мишей з вашої хати, але ж забавки не виходили до інших кімнат, хто ж повигонив мишей звідти?»
Петрик замислився. До інших кімнат забавки дійсно битися не ходили, вони тільки вивели мишей у сад через сусідню кімнату і зразу ж таки повернулися. Та Петрикові було б боляче позбавити забавок такої слави і, трохи роздумавши, він мовив:
— Решта ж полякалася...
Старші засміялися та віри таки не йняли.
Що по тім Петрик був переконаний, він знав, він бачив, переконані були і Миколка, і Соня, і не можна ж було залишити забавок без жадної нагороди за перемогу. Годилося почіпляти їм ордени.
Але з чого їх поробити?
Та Соня не пошкодувала своїх двох разків намиста. Діти розірвали їх, понанизували по одній намистині на червоний гарас і почепляли на своїх забавок, на найхоробріших аж по дві.