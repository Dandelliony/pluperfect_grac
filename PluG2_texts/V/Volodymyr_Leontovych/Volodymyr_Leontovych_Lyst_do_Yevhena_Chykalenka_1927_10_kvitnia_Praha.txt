1927, 10 квітня [Прага]
Roztoky u Prahy 175 V. Leontovid
Дорогий Євгене Харламповичу!
Простіть, Бога ради, що не писав Вам довго, така, мабуть, нейрасте-нія у мене, що тяжко листуватися — ніяк не зберешся за перо взятися. Та й скиглить не хочеться, а инчих мотивів, принаймні в мене, не залишилося, бо всі мрії, всі надії і усяка мета цілком затратилися, так тягнеш життя, як віл плуга... Є в мене до Вас знов два прохання. Надіслали Ви мені тоді, спасибі Вам, адресу часопису «Свобода», в тому адресі не було прописано ні краю, ані міста, куди лист посилати, тільки якісь ініціали
«N.G.». Для Америки се, мабуть, досить, але тут, у почтамті, коли я подавав рекомендованого листа, з мене почали вимагати, щоб я надписав, до якої сторони засилаю я листа. На угоду я написав «Канада» і не знаю, може, через се, хоч послав листа вже місяць з тижднем, досі не маю відповіді, хоч, розуміється, може, і просто не відписують, бо їм, як і Ваше, так і моє — не цікаве. Але все ж хотів би я ще раз спробувати і перевірити. Отже, коли ласка Ваша, надішліть мені тепер адресу з цими поясненнями.
Друге прохання моє таке. Хотів я списатися з п. Кратом (він лубе-нець, хоч виїхав звідти год 15). Чи не може він пристроїти мене десь у Америці, хоч при газеті, а хоч учителем абощо. Писав йому раз на адресу, яку мені дав тут один добродій, але лист повернуто назад, бо адресата не знайдено. Тим часом оце сіма днями почув, що мати і сестра Кра-тові живуть у Подебрадах — сестра замужем за Палієнком і що Крат навіть від часу до часу приїздить по їх. Міг би я написати старій пані Кратовій, попрохати адресу сина, та забувсь її ім’я та отчество, а без того ніяк звертатися до неї. Отже, дуже прохаю Вас, якщо се не зробить Вам труднощів, розпитайтесь через знайомих у їх про адресу Крата, а також, як його ім’я, бо і сього не пам’ятаю, або про адресу та ім’я, отчество старої Кратової та подайте мені сі відомости. Буду Вам дуже вдячний. Простіть, будь ласка, що турбую Вас. Як же Ви живете? Як здоров’я Юлії Миколаївни? Що Вам пишуть з України? Коли не важко, одпишіть мені, будь ласка, про все се, а в мене, як і взагалі у нас, новин немає, щодня чистю картоплю, виношу помиї і т. і., а тепер перед Великоднем ще розмальовую дерев’яні крашанки в надії продати 3-4 крони з штуки, хоч більше можливосте, що вони не продадуться, а захаращуватимуть мою хату. Та що ж, і хоч і не втечеш, а тікати треба. Бувайте ж здорові. Міцно цілую Вас і ручки Юлії Миколаївні, усі наші цілують Вас і вітають Юлію Миколаївну.
Ваш В. Леонтович