Дорогий Михайле Михайловичу!
У мене до Вас велике прохання. Пишу Вам з Петербурга, куди приїхав перед кількома днями. Саме в переддень мого від’їзду з Київа я одержав листа од д. Жука і не міг йому звідти зразу відповісти. Хотів відписати звідси, але, на жаль, забув узяти з собою його листа і не маю його адреси — то, тут поки буду, і не маю змоги розв’язати те діло, яке цікавить д. Жука. Будь ласка, перекажіть йому, що за тиждень я приїду до Києва і звідти зразу напишу д. Жукові. З листа д. Жука не можу зрозуміти, чи одержав він того листа мого, який я писав з села на відповідь на його перший лист. В кожнім разі зроблю так: лишу за собою один з його малюнків, з ціни його оплачу борг д. Жука Мілерові за фарби тощо, за який я доручився, а решту вишлю д. Жукові. Продати інші малюнки не зможу, одно що теми їх такі, що приватні особи навряд чи можуть їх купувати. Се більше зразки для якихсь виробів фабричних, напр. для виробів скляних, або для обоїв, вішати ж їх для окраси в хаті на стінах, дякуючи їхній темі, ніхто не схоче. Се одно, друге, що і ціни за них д. Жук позначив дуже дорогі. Таким робом, решту малюнків зверну д. Жукові тоді, коли він того схоче. Вибачте, дорогий Михайле Михайловичу, що не одписав Вам на останнього Вашого листа. Ви написали, що ніяким чином не схочете взяти державної посади. Не знаю, може, маєте рацію, хоч не цілком з Вами згоджуюся, — але я бачив з листа Вашого, що переконати мені Вас не по силі, і мені так гірко і боляче було зрозуміти, що я нічого не можу зробити для того, щоб допомогти Вам переселитися на південь.
Боляче, бо, я вважаю для Вас се дуже потрібним, а тим часом, якщо і сподівався на якийсь успіх, то тільки рахуючи на державну посаду. Посади приватної здобути не мав нікоторого способу, і розумієте, що се мені було так боляче, що кожного разу, як збирався писати до Вас, — спускалися руки. До сієї основної причини додалося ще і те, що і сам я ввесь сей час пробував, не можу сказати, щоб в гарному гуморі. Будь же ласка, дорогий Михайле Михайловичу, перекажіть д. Жукові, через що я не одписую йому зразу, і скажіть, що одпишу, як тільки повернуся до Києва. Чи не приїдете Ви в Київ? Чи не побачимося? Як Ваше здоров’я? Вклоніться, будь ласка, Вірі Устиновні од мене низенько. Міцно Вас цілую.
Ваш В. Леонтович