[24.11.1899, Оріхівщина]
Вельмишановний та любий Дмитре Івановичу!
Вибачай, голубе, що так довго не писав тобі. Хотілося вже подати тобі певну звістку про справу твого «Вітряка», що ти доручив мені. Написав я зараз же про неї і до Одеси, і до Петербургу, і до декого з приватних осіб і ось сьогодні одержав першу відповідь від людини, що хоче зостатися невідомою, так що, як що згодишся на її умови, відповідай мені, я буду твоїм і його агентом.
Ця людина не є видавець по професії, але часом видає твори тих українських письменників, які йому дуже подобаються та яких він дуже
поважає. До таких належиш і ти. У його в листі (написаному по-мос-ковськи) прописано про тебе: «Эварницких как историков у нас немного найдется, а быть может, в настоящее время не единственный ли он экземпляр».
Так оцей чоловік пише мені, що радо згожується заплатити тобі 300 карб, за рукопис «Вітряка», щоб разом прискорити на ці гроші видання твоїх шпаргалів, і зараз видасть «Вітряка», але з умовами: 1) щоб ти здобув цензуровий дозвіл на друк «Вітряка» і 2) що зі згаданого гонорару 200 карб, ти одержиш зараз, як буде дозвіл, а решту 100 карб, з перших проданих примірників.
На ці умови, мені здається, тобі не треба сердитися, бо ти знаєш, які злидні в твоїх земляків, скільки в нас дірок до латання. Та й, як скинеш оком довкола, побачиш, що тобі припаде нечуванний гонорар для українського письменника, бо, напр., Нечуй-Левицький одержав за ввесь перший том своїх творів (48 аркушів друкованого паперу) тільки сто карбованців.
Отже, якщо згожуєшся на ці умови, то захожуйсь, будь ласка, прискорювати дозвіл на «Вітряка», подай звістку та й присилай рукопис.
Щодо закордонних видавців, то я зовсім не знаю до їх шляху, бо коли видавав там що своє, то ніколи не одержував з їх за мої твори ані щербатого шага.
Від інчих кореспондентів моїх з цього приводу ще не маю відповіді.
Прикро було мені почути, що ти нездужаєш. Маю надію, що ти вже досі видужав та вибрикуєш. Напиші про своє здоров’я.
За хлопця, про якого пишеш, розпитаюся, та, може, щось поклопочуся.
Ну бувай здоров. Міцно тебе цілую. Може, цієї зими їхатиму через Москву, то завітаю звичайно до тебе.
Твій В. Леонтович 1899 р. Ноября 24.
ДІМ, КП-75788/Арх-15257.
Адреса: «Москва. Зарядье. Кривой переулок, д. Бахрушина. Его Высо-коблагородію Димитрію Ивановичу Эварницкому».