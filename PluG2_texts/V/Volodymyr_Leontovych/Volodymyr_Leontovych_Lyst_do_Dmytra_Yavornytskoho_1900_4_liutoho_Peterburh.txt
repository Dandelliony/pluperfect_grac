[4.02.1900, Петербург]
Любий мій Дмитре Івановичу!
Пишу тобі з двох оказій. Перша, що сподіваюся, що «Вітряк» твій вже мабуть, вийшов. Дай Боже, щоб живий та здоровий з цензури, а як ще ні, то певно скоро вийде. От через се сподіваюся його скоро одержати, але як оце не був дома вже ІУг місяця, то й повідомляю тобі про се, щоб не вийшло якого непорозуміння.
3 19 декабря я виїхав з дому і досі ще тут у Петербурзі, але вже днів через 10-16 їду додому. Через те, коли вже відіслав мені «Вітряка», а через мої мандрівки вийшла (угайка) та тяганина, то пробач, будь ласка, а як ще не посилав, то посилай вже тепер на мою звичайну адресу, себто на Ромодан, хоч тобі і казатимуть, що я у Петербурзі, бо, кажу, незабаром повертаюся додому.
Друга справа ось яка.
Тут тепер ходять чутки, ніби в урядових верствах зняте питання про закони цензурні. Хто каже, ніби скликана якась комісія, що має оглянути усі сучасні постанови щодо літературної поліції і має скомпонова-ти проект нових законів щодо літератури; другі кажуть, ніби такий проект доручено скласти самому Главному Управленію по Делам Печати. Напевне ще не пощастило про се довідатися, але з певних джерел відомо, що таки се питання зняте і що «докладная записка» та прошенія про зміну закона 76 року (за українську літературу) було б саме зараз на часі подати. Так казали навіть декому і у самому Гл. Упр. п. д. п. Та й справді, коли чи та, чи ся чутка правдива, то не можна не нагадати про своє діло, бо, переглядаючи усі цензурні справи по черзі, панове урядов [ці] можуть і не зачепити нашого питання тільки для того, що за його забудуться, бо воно стоїть осторонь. Певно, може, з докладної записки нічого не буде, але тоді сором буде тим, хто нам відмовить первісних наших правів, а коли за нас забудуться, сором буде на нас і на дітях наших!
Так, отже, удумали, щоб усі наші письменники написали кожен від себе окремий лист (нотуючи їх часом трохи раніше, хто за місяць, хто за 2, хто за Уг року, хто за рік) до Данила Лукича Мордовця з проханням до його, щоб він вдався клопотати про полегшення цензурних умов для нашого письменства; а він на підставі сих листів подасть докладну записку. Отже, будь ласка, і ти, голубе, напиши до Данила Лукича. Твій лист особливо потрібний, бо ти маєш авторитетне мення, писав не тільки белетристику, а і наукові речі по-вкраїнськи, які тобі заборонили. Отже не гай часу, бери каламарчик, папір та перо та й писни, хоч і
так як на рєпінському малюнку писнув, а хоч інакше. Тебе ж цьому ділові не вчити, бо і сам здоров знаєш. Та не гайся, одно тільки пам’ятай — не гайся, щоб не вистигло.
Тим часом, може що пріч сього подадуть і з Одеси, і з Кийова, але це буде найголовніше, до цього потрібно скупити усіх.
Ну, бувай здоров. До побачення. Міцно тебе цілую.
Твій В. Леонтович
Тутешня моя адреса, якщо скоро відповідатимеш: С. П-г Лиговка д. 29, кв. 6. Вл. Ник. Леонтовичу.
Адреса Данила Лукича давня: С. П-г, Столярний пер. № 6. Вже коли сей лист був написаний, я одержав з дому такий лист, що муситиму виїхати днів через двоє-троє додому.
ДІМ, КП-75791/Арх-15260.
Адреса: «Москва. Зарядье. Кривой переулок. Дом Бахрушина. Его Вьісокоблагородію Дмитрію Ивановичу Эварницкому».