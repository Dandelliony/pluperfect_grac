VII
Васильченко
Минулого року на Наддніпрянщині видано повну збірку творів Ва-сильченка в 4-х томах. Важливою хибою цього видання є те, що тільки для деяких оповідань зазначено дату написання, а для більшости — ні. В наших умовах ця відомість може мати поважне значіння для оцінки авторів, що почали писати ще до большевизму.
Найраніша із зазначених дат— 1910 рік. З цього року, мабуть, і почав Васильченко працювати в літературі. Ще за військових часів у Києві було видано один том його творів, який відразу звернув увагу українського громадянства та викликав надії на молодого автора. Оповідання, в ньому уміщені, ввійшли і в склад нового видання. Усі вони були невеликі, теми їх прості, буденні; тенденція, і то нескладна, помічалася тільки в небагатьох з них, і зацікавлення творами Васильченка викликалося не їхньою тенденцією, не думками автора, а яскравим змалюванням побуту, життя та настроїв дієвих осіб. Усі оповідання були з життя селян та сільської півінтелігенції, часто з життя селянських дітей. Ті самі прикмети і той самий зміст залишається і в новіших творах Васильченка.
Творчість Васильченка визначається глибоким та уважним знанням сільського життя, хистом яскраво його змалювати, блискучою, багатою, суто народньою мовою, справжньою розкішшю фарб, що підкреслюють найдрібніші риси і людей, і природи, лагідним, не злостивим юмором. Але треба зробити деякі застереження. Васильченко знає так близько сільське життя добольшевицьке; зміни, утворені в ньому боль-шевицькою окупацією, не так відомі авторові, дещо залишається навіть ним не поміченим, і в останніх його оповіданнях трапляються уступи, що нагадують колишнє сільське життя, а для сучасного не цілком вірні. З другого боку, життя инших верств людности, опріч селян та сільської півінтелігенції, і завжди було чуже Васильченкові, цього життя він сливе не зачіпає, а коли це доводиться, — малюнок виходить бліднішим.
По‘змісту творчість Васильченка іде шляхом старих письменників-народників — Нечуя-Левицького та Мирного і перейнята, як і у них, може, тільки трохи менше, перебільшеною ідеалізацією. Але разом у Васильченка бачимо і дещо нового і не тільки в тому, що він подає образи инших боків народнього життя і в умовах, які вже встигли одміни-тися од часів згаданих письменників, але і в самім способі описування та викладу. Першою такою новою прикметою його творів є стислість. Старі письменники, а особливо Нечуй, збірали в свої твори поруч безліч подробиць зовсім однозначних, часто одхилялися од головних завдань своїх творів, кидалися в етнографію і цілі низки сторінок заповнювали описами розглядин, сватання, весілля та инших таких побутових картин, що в подробицях зрегламентовані звичаєм, а через те осібності окремих людей в них і не можуть виявлятися. Васильченко, навпаки, пише стисло, обминає зайве, що не стосується до головного завдання твору, обминає накопичення однозначних подій та вчинків і через те його оповідання справляють живіше вражіння. Отже, обробляючи теми, близькі до тем наших старих письменників-народників, будучи по настрою їх послідовником, Васильченко в формі і в способі малювання
 робить значний крок наперед і являє очевидний поступ в порівнянню з ними.
Так само треба признати у нього і поступ в мові: вона гнучкіша, яскравіша, багатша і лексично, і в формах вислову. Мова його дуже багата образами, порівняннями, більш вироблена і цим наближається до мови письменників покоління 80-х років (Коцюбинський, Кримський), а відріжняється від неї більшою близкістю до мови народньої. Та не зважаючи на цю близькість, порівняння та образи, уживані Васильчен-ком, не стають трафаретними. Він пише так, як міг би сказати талановитий селянин, якого природа обдарувала хистом красномовства, а не так, як говорить селянський загал, уживаючи не свої власні, а загально серед селян поширені, так би мовити, модні на селі, образи та порівняння, які від постійного загального уживання стали трафаретними.
З виключним знанням сільського життя і селян сполучається у Ва-сильченка так само особливе замилування ними, надзвичайно тепле почуття, що нагадує почуття сина до матері; те ж почуття в нього і до природи України, до її особливостей і краси, які він так відчуває і так вміє освітити. Це почуття примушує Васильченка обминати те, що є недоброго в селянстві, не спиняє його уваги на типах та вчинках недобрих, тим паче злочинних, і надає його творам трохи ідеалізований характер. Наслідком цього типи лихих людей, які зрідка таки трапляються у Васильченка, вимальовуються у нього (от як в оповіданню «Відьма») значно слабше од типів позитивних, противно тому, як буває звичайно у инших авторів. Коли ж Васильченко описує якісь дрібні провини чи хиби своїх героїв (напр., у оповіданні «В хуртовину», т. І), або хитрування баби Хорошунки в п’єсі «У жнива» (т. III), робить він це з таким лагідним всевибачаючим юмором, в якому так і світиться, мов любування материне пустованням улюблених дітей.
Не вважаючи на деяку ідеалізацію, оповідання Васильченка є цінним і багатим джерелом для зрозуміння села і селянства, принаймні його кращих елементів, бо, здається, ніхто з наших письменників ще не стояв так близько до селянського життя і не бачив його день у день в буденних обставинах при усяких випадках та відносинах життєвих.
Більшість творів Васильченка — побутові малюнки або образки пси-хологичних настроїв простих та нескладних, та зате виписує він їхні най-тонші деталі і викриває найглибші джерела тих настроїв. Але твори його не є ідейною белетристикою, жаден з них не викличе у читачів якоїсь ширшої суспільної чи хоч психологично! ідеї. Хоч не можна сказати, щоб у Васильченка не було нахилу до творчости цього ґатунку; декілька з його оповідань навіть виразно тенденційні, та ці оповідання в його якраз найслабші, тенденція в них переважно і поверхова, і неглибока, найчастіше вона не випливає з подій та відносин, переказаних в оповіданні, а
висловлюється автором хоч од себе, хоч словами героїв. Іноді для переведення своєї ідеї Васильченко кидається в фантастику, накопичує фантастичні образи. Ті образи стовплюються до кінця, іноді вони не тільки не вияснюють, а ще заважають зрозуміти думку автора. Такі — «Під святий гомін» і «Чорні маки». Не кажучи вже про окремі уступи, які здаються зовсім не до речі вплетеними, у фантазії «Під святий гомін» тяжко навіть розібрати, за кого мова в більшій її частині, чи за того офіцера, якого мордують страшні сни, чи за того юнака, що ввижається йому, ніби сидить під церквою та рухається, «як заводна лялька».
Такий виклад справляє вражіння, що письменник не обміркував, не з’ясував собі ідеї, якою захопився, що тільки хвилеві, розшарпані, не перевірені думкою, почуття продиктували авторові той твір.
Поверховість думки, брак критичного думання, невиробленість світогляду, властиві Васильченкові, є хибою його творчости, як лагідний гуманний настрій і глибоке знання народнього життя єсть її великою вартістю. Брак критичного думання заважає Васильченкові побачити та зрозуміти і те, як саме впливає большевицький лад на селян та селянське життя. Тільки через це і міг Васильченко словами Кирила в оповіданню «Олив’яний перстень» так розважати Оксану: «Не журись, сестро, того, що було, вже, мабуть, не буде. Почало розвиднюватися, — буде день». І це тоді, коли на Україні, де раніше ніколи не бувало голоду, нещодавно був один, а це наближається і другий голод, коли скрізь встають повстання та терор проти напасників.
А в оповіданню «Авіаціонний гурток» (т. 4) Васильченко виступає із хвалою совітській школі та доброму впливу совітського ладу на розвиток селянства. От тільки кумедне уґрунтовання цього гімна совітській школі. Уся річ в тому, що вчитель намовив школярів зробити гуртом аероплана, само собою не справжнього, а цяцьку по моделі аероплану, яка рухається не мотором, а закрученою гумою (с. 121), що, розкручую-чися, рухає пропелер. Таких аеропланів можна досхочу купити і недорого в кожній крамниці цяцьок. Школярі вовтузилися з нею більше місяця, а з приводу того, що така цяцька школярського виробу трохи підлетіла, большевики впорядили, як звичайно в них, бутафорію; вислали в село з Києва справжнього аероплана, літун сказав селянам промову та понаставляв прапорчиків з написом: «Хай живе авіація», «Підтримуйте нашу повітряну флоту», «Всі на допомогу авіації» (с. 122), а Васильченко не розібрав, що то бутафорія, та й собі зняв бучу, зігнав, правом автора, на те диво все село, примусив хвилюватися та захоплюватися (самі, може б, ще прийшли, а захоплюватися, як автор, певно, не схотіли би).
З усього того читач мусить переконатися, що совітська школа дуже добра, прищеплює учням жадобу до знання, розвиває в них волю, розум
та працьовитість, а совітська агітація підіймає розвиток і дорослих селян. Та кожен, хто знає совітську дійсність, знає і їхню справжню ціну, а коли Васильченко, живучи на Україні, її не знає та захоплюється боль-шевицькою рекламою, це тільки через те, що не вміє критично оцінювати факти.
Чи ж не дивна річ, справді, що письменник, який мусів би навчати людність, направляти та виховувати її погляди, живучи з нею в одних обставинах, не бачить і не розуміє й того, що вже побачила та зрозуміла сама людність, і замість того, щоб словом своїм обороняти її та закликати до опору насильству, ще прикрашує та вихваляє діяльність насильницької влади? Література, ставши на такий шлях, перестає бути корисним та впливовим чинником громадського життя, а Васильченко в останніх своїх оповіданнях саме збивається на цей шлях. Він не тільки не згадує в них про ті, утворені совітським ладом, біди селянського життя, які хоч почасти викривають инші сучасні, совітські таки, письменники, а ще і завіряє, що, мовляв, «здається, розвиднюється».
Усе, написане Васильченком, перейняте таким щирим та теплим почуттям, що в зазначеному відношенню його до большевиків я не припускаю ніяких недобрих несовісних мотивів; винні в ньому той брак критичного аналізу та невиробленість світогляду, за які вже була мова. В сполученню з невиразними та неосвідомленими добрими бажаннями вони в такій мірі затьмарили думку Васильченка, що він дав себе оманити большевицькими казками та досі не зрозумів того, що давно зрозуміло селянство, хоч менше освічене, та реально думаюче. Винна, може, ще лагідність нашого автора, риса дуже мила в приватніх відносинах, не осудна до певної міри і в справах громадських у нормальних умовах, але тяжко шкідлива в умовах сучасних у відношенню до большевиків.
Той самий брак критичного думання помічається у Васильченка і в психологичному аналізі. Оскільки глибоко та яскраво освітлює він почуття та настрої дітей та людей нескладної вдачі в звичайних відносинах звичайного життя, остільки стає безпорадно здивований, коли здибується з складнішою психологією, в складніших, не щоденних стосунках людських.
В оповіданні «Петруня» (т. II) Наталя, вихованка і, здається, родичка багатої княгині, кохається з конторщиком економії з селян — Яковом. Коли княгиня про те дізналася, звільняє Якова з роботи та переслідує його, а Наталю примушує зректися кохання. Але Наталя кохає і далі — «сумна... сновига по саду і побіля саду щоночі, як узоріє небо, кого дожидає?»... Однієї ночі здибує вона Якова, кидається до нього з почуттям любови, але, почувши від нього, що він підпалив княгиню, та побачивши, як схоплюється пожежа, раптом його зненавиджує... «У Наталі
роздулися несподівано ніздрі, в очах промайнуло щось хиже. Раптом вхопила обіруч Якова за шию... пригорнула, притулила до грудей, закричала скільки-будь сили: «рятуйте, рятуйте».
Найприродніше пояснити цю подію було б тим, що є люди, як в цім випадку Наталя, яким всяке злочинство в такій мірі огидне, що винищує з серця такої людини кохання до злочинця, якого кохала вона, вважаючи його кращим. Безперечно, більшість людей в подібному випадку не стали б допомагати викриттю та арешту свого колишнього коханця та ще, як він сам розказав їй про свій злочин. Але ж особливо пристрасна вдача Наталі, якою її малює ввесь час Васильченко, могла штовхнути її і на такий вчинок. В неї могла б вибухнути раптом гостра ненависть до коханця-злодія саме за те, що кохала його, за те, що далі не може його кохати, бо він не той, за кого вважала його, і ще саме за те, що він не той.
Та Васильченко не хоче такого пояснення, йому радше хотілося б, щоб Наталя зрадила Якова з скаредних грошевих мотивів. Васильченко навіть натякає на таке пояснення, він підкреслює, що «Наталя вернула собі княгинину ласку», що княгиня доручила їй усе господарство і молода господиня поводиться суворо з робітниками та службовцями. Подає ще Васильченко одну подію, зрозуміти яку з його опису не можна, а він не дає жадних пояснень: невдовзі перед підпалом Яків одержав записку від Наталі, якою вона викликала його на побачення у ліс, а в лісі управитель нацькував його собаками. Васильченко так і не пояснює, чи записка була підроблена, чи таки її писала Наталя, а якщо писала її вона, то чи навмисне на те, щоб Якова нацькували, чи, може, той, хто передавав записку, попереду показав її княгині або управителеві?
Такий переказ цієї події не може окреслювати Наталіної вдачі, але може викликати підозріння, що вона у відносинах до Якова і тоді вже керувалася не щирими, а особистими недобрими мотивами та хотіла заподіяти йому щось лихе.
Але у Васильченка це тільки несвідомий обережний натяк і, зробивши його, він не зважився зробити відповідного висновку щодо Наталі та її вчинку, бо такий висновок не відповідав би усій Наталіній вдачі, якою змалював її сам Васильченко протягом усього оповідання, не відповідав би він і тому, що, як свідчить сам автор, вона таки кохала Якова аж до тієї хвилини, коли дізналася про його злочин. Так і залишив Васильченко нез’ясованими і зазначену подію, і вдачу Наталі, а тим часом ці складні психологичні переживання варті були б детального освітлення та з’ясовання. Та на це у автора не вистало сил.
1929,4.4
