Вельмишановний добродію Борисе Дмитровичу!
Рукопис присилайте, а також прошения для цензури мені. Мені обіцявся один хорольський дідич Мик[ола] Миколайович] Устимович подати її до цензури. Чому бажаєте подати того рукописа не від себе і не від мене? Коли можна, напишіть.
Адреса Є. X. Чикаленка: Одеса, Ямская, 49. Він 4-го поїхав до Києва, але досі, мабуть, повернувся вже.
Щодо видання нашого, то пріч мене і Є[вгена] Х[арлампієвича] бере участь там же одна людина. Сподівалися згодом привернути ще когось, але не щастить нам, досі не одержали жадного популярно-наукового твору. Пані О. Романова прислала один белетристичний з життя інтелігенції твір, і я вже хотів його друкувати, та товариші не схотіли виходити з перше обговореної умови друкувати тільки популярно-наукові речі. Я теж цілком з їх доказами мусив погодитися, бо ми мали на увазі продавати книжку дуже дешево, себто друкувати велике число примірників, а оповідання з життя інтелігенції не може сподіватися на велике коло читачів, се одно, друге, що мета видавництва була також викликати більшу продукцію популярно-наукових книжок. Довелося, на жаль, відмовити п. Романовій.
Тепер на Ваше питання: «Що робиться з власністю Товариства, чи творчі видання?» [нерозбірливо] видання, але як вже і раніше сказав, з правом видавати 5000-10000 примірників, щоби книжка була дешева, не дорожче російської.
Щодо інтересів авторів, Товариство не становить невідмінною умовою купувати їх видання для себе. Ще радніше воно буде, коли автор увійде у спілку на таких умовах. Товариство видає твір своїм коштом (не платячи в такім разі автору). Перші гроші за продані книжки ідуть на повернення коштів [на] видання, решта переділяється якось між автором і видавництвом, кожен раз відповідно умовам. Усі здобутки видавництва ідуть на побільшення операції.
Владимир] Вікт[орович] зараз поїхав читати лекції до Єлісаветграда (11-12), Єкатеринослава (17-18), Херсона (23-26) (адреса: Дирекція общественной библиотеки доктору Григ. Яковл. Шварцману), Одесу (числа невизначені). Адреса або Є[вгена] Х[арламповича], або Волянського. Чи повернули Вам альманах з цензури? Що дозволили? Ще що в Вас друкується? Вибачте, що погано пишу, будь ласка. Міцно стискаю вашу руку.
Ваш Вл. Леонтович
1899 11 янв.