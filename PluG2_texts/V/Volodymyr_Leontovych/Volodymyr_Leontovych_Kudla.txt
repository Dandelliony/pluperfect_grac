КУДЛА
Кудла була самою негарною собакою в дворі у Санькового батька. Сама кудлата, а руде посивіле волосся клоччям звисало у неї з боків та з хвоста. А проте, а може і за те, Санько любив її дужче за усіх собак. Кожного дня випрохував він у няні величезний шматок хліба для Кудли, ще й намазував його товсто маслом, хоч няня за те сердилася. Журився тільки Санько, що Кудла така дурна була, що не вживала ні кон-фітуру, ні цукру.
І Кудла теж дуже любила Санька, тим дуже любила, що усі інші поневірялися з неї. Вона любила також гратися з Саньком та леститися до його, але се було можливе тільки тоді, коли няня десь одхилялася, бо няня лаяла її нечепурухою та поганою та гонила геть від Санька.
Якось вранці, як і щодня, вийшов Санько з горниць, зійшов з рундука, оглядаючись довкола, де ж се Кудла? Він і не помітив, що усі собаки поховалися, а якийсь чужий величезний пес ганяє по двору та, побачивши Санька, кинувся, як звір, бігти на його.
Санько помітив се аж тоді, коли страшило було вже за кілька кроків од його і, скам’янівши з переляку, не здолав тікати до хати... Аж ось з-під рундука вихопилася Кудла, що і сама раніше сховалася від того пса, і кинулася між їм та Саньком. Собаки гризлися люто, але відразу було видко, що бідній Кудлі несила боротися з ворогом, що вона мусить загинути... Та вона рятувала коханого Санька і йшла на загибель.
Схвильований, переляканий, перейнятий пориванням, яких не в силі був доконати, Санько стояв в одчаї, не знаючи, чим допомогти, як врятувати Кудлу.
Збіглися люди з кілками і вбили лихого собаку, та загризена, закривавлена Кудла була вже мертвою.
Кілька день побивався Санько за своєю порятівницею та приятелькою, прохав батька закопати Кудлу в садку під своїм улюбленим кущем бузку і сам понасаджував квіточок над нею.
Восени одвезено Санька до гімназії. Повернувшись на Різдво додому, він ще пішов на третій день навідатися на те місце, де було закопано Кудлу, та попрохав садівника насадити там на весну квіток, ще і дав йому за те гривеника.
Але у гімназії було багато товаришів, були забавки, було весело, часом ходив Санько до театру, до кіна, були суворі вчителі, яких боялися учні і, приїхавши влітку додому, Санько усе забувався піти до бузкового куща, а коли, блукаючи по садку, випадково зайшов туди, то побачив самі бур’яни, що пишно розрослися над Кудлою.
А проте хоч тепер Санько вже скінчив науку, зробився доктором, а іноді зовсім несподівано на ученім засіданню, на товариськім обіді чи і
на балі увижається йому, мов жива, Кудла і махає хвостом, і дивиться ласкавими очима, а з боків в неї дзюрчить кров і гаснуть милі очі. В такі хвилі доктор не чує ні промовців, ні бесідників, і очі йому дивляться десь у далечінь, а в кутках їх лоскочуть сльози.