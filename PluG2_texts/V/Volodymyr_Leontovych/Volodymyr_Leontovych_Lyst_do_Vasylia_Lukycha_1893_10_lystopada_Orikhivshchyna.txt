Вельмишановний Добродію!
На запит Ваш у ч. 19 «Зорі», чи не маю я що до друку на 94-й рік, поспішаю відказати, що маю розпочату низку начерків з попівського побиту під заголовком Per pedes apostolorum. Начерки ті можна друкувати і нарізно, бо зв’язок між їх чисто формальний і держиться на фабулі, а цікавість твору, на мій погляд, буде лише у типах дієвих осіб. Фабула ж така: один піп, маючи клопіт вивезти у люде ледачого синка, що не зволив вчитися у бурсі, їде у губернську консисторію і там якось примощує його на попівську посаду. Позаяк задля зменшення витратків дорогою заїздить він скрізь на обід і на ніч до попів, то серед тих мандро-вань стріває кількось типів сучасного попівства, змалювати котрі визначено метою сього оповідання. Але ж запевнити, чи будуть вироблені на 94-й рік усі нариси, а хоч не усі, то скільки, не можу. Тим складаюся на Вас. Коли схочете, можете друкувати, що буде виготовлене у 94-му році, якщо ж так здається незручно, то, може, подобається Вам на 95-й рік.
Перші два аркуші «Панів і людей», спасибі, відібрав. Дуже вдячний за деякі лексичні полагоди, справді гарно, де московське слово зміняли Ви на українське, але дещо з переробленого мені не так подобається. Між таким є і такі, що не роблять нічого ні краще, ні гірше, а є навіть і такі, котрі зміняють саму думку автора. Або це, може, послідки друкарських помилок, яких, здається, чимало. Казатиму про найуразливіші:
1.	Стор. З, стрічка 9 знизу
Проминули «А» перед «дума він і про ґешефт».
2.	Стор. 8, ст. 9 і 10 знизу.
Надрукували: «Той, що більше візьме освіти» — себто той, котрий візьме.
Але це не тулиться до дальших слів. Треба було: «Та й що більше візьме освіта».
І від стріч. 21 знизу
Надрукували: «Яких йому треба» — тут проминули «і». В мене написано: «Яких і йому треба», себто не тільки місту, але й селу треба.
Стор. 10, стр.6 зверху
Надрукували: «Проти їх вади». Я писав: «Проти їх власти». Коли хочете, можна писати «влади», але «вада» — корінь «вада» тут «быть противным».
І від стр. 5 знизу — Мої слова «обох борючихся станів» перероблено, як і скрізь, «причастныя» форми на «обох станів, що боролися». То,
може, так і треба, але чи не краще було б писати: «двох ворожих станів». За це не обстоюю.
Стор. 11, стр. 5 зверху. Замісць «слава» надрукували «слова».
І від стр. 12 зверху — Було написано «відповідні його родимій вдачі». Перероблено: «його розумній вдачі». Але родимий = від природи властивий = московське — «прирожденный», а розумний — з глуздом — московське — умный.
Я ж нічого не кажу, яка вдача, розумна чи дурна, в Олександра.
І від стр. 10 знизу — надруковано:«3 таким зарозумілим осміхом». В мене написано: «З самонадійним осміхом». За це не обстоюю, бо слова «зарозумілий» ніколи не чув, то й не знаю, який воно має розум, може, так і краще, одначе, зглянувши на корінь слова, здається, що воно не те ж саме, що «самонадійний» = московське — «самоуверенный». А відтак, будь ласка, зверніть увагу на його.
Стор. 14, стр. 6 зверху—надруковано «глузливих» замісць «насмішкуватих». Хіба посмішку [нерозбірливо] московщина? (московське — «насмешливый») або хіба краще? Та за це не обстоюю.
Стор. 15, стр. 10-11 зверху — надр, «корувати їх слабости». У мене написано: «гоїти їх болісті». В нас «хорувати» = московському — «болеть» = нездужать. А не «льчить» — гоїть.
Слабий = московське «больной» — в нас кажуть, але ніколи не кажуть «слабость». Коли «болість» неприродне, то краще поставити «хвороби».
Стор. 16, стр. 17 — надр.: «догадливий розум» — замісць — «догод-ливий», як у мене. «Догодливий» має коренем — «догодити» = московське] — «услужить, услугами доставить удовольствие», а «догадливий» українського слова в нас не чуть, є московське, а визнана «проворний» розумом.
І від стр. 21 — надр.: «найнесуміжніші», натомість — «найне-сумісніші». За це не обстоюю, але звертаю увагу про случай, якщо це друкарський помилок.
Стр. 17, стр. 5 — надр.: «заорудувати нею рівно» натомість мого «орудувати». Мені здається «за» тут непотрібне, але складаюся на Вас.
Стр. 20. стр. 8 зверху — надр.: «Ті давні поведенції». В мене було: «Ті давні обиклости». Слово «поведенція» перевернуте, чужостороннє і дуже непривітно вражає ухо. Тоді як «обиклости» — слово питомо українське та ще і давнє. Усі гетьманські універсали так само, як і усі давні петиції, посилані з України у Москву, складалися на давні обиклости — вольності, освячені звичаєм.
Стор. 21, стр. 17 знизу. Надр.: «Там не були», натомість мого «там ще були».
Стор. 23, стр. З зверху. Надрукували «на високих стільцях». В мене було: «на високих ослонцях». Хіба «ослонець» не те саме, що «стілець»?
Стор. 24, стр. 11 знизу. Надр.: «важко гнітюче» натомість мого «важке, гнітюче». Але це складаюсь на Вас.
Стор. 31, стр. 8 зверху. Між словами «там» і «кажи» проминули «не». Треба б: «Що там не кажи», а надруковано «Що там кажи».
Вибачте, будь ласка, що завдаю Вам, озброєний тільки Вашим ласкавим дозволом, так багато клопоту з такими нісенітницями, але, будь ласка, подаруйте вже авторові звичайні, здається, усім письменникам авторські ґедзики і що можна, полагодьте хоч там, де будете значіть — друкарські помилки.
З великою вдячністю і поваженням В. Леонтович.
XI, 1893.