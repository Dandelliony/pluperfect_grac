[1901,20 березня, Оріхівщина]	III. З8402
Високоповажний та любий Борисе Дмитровичу!
Велике спасибі Вам за пам’ять та за надіслані книжки. Мене аж диво бере, скільки то Ви робите. За один рік стільки праць! Якби я міг хоч десяту частину зробити стільки за рік.
Дуже дякую Вам і прохаю передати мою вдячність Комітетові видавничому збірника ім. Куліша за запросини. Я трохи песимістичніше дивлюсь на діяльність небіжчика, як Ви, але все ж з охотою узяв би участь у збірнику на його честь. Проте не знаю, чи впораюся щось скласти на призначений Вами строк. Пишу я, як знаєте, дуже мало, зараз маю розпочату восточну легенду, яку, хоч би і викінчив, то вона не можлива для наших цензурних умов. Кинути її на час і розпочати писать щось інче боюся, бо з досвіду знаю, що вона тоді легко може лишитися не викінченою довіку. Мушу вперед скінчити її бодай начерно і аж тоді візьмуся за щось інше. Якщо вправлюся до призначеного строку, то з великою охотою надішлю, що зроблю, до Вашого альманаха, але забезпечувати з апріорі не можу.
Відповіді про заборону рукописів мені досі не прислано. Тільки на словах сказано п-ві Стебницькому про ту заборону. Може, вважаєте потрібним, щоб п. Родзянко, який посилав рукописи до цензури, подав жалобу або запит, чому нема відповіді. Тоді, будь ласка, напишіть, як достеменно звалися твори і чиї вони (бо я, не маючи практики у такому ділі, зробив помилку та не записав сього), і як треба і куди писати ту скаргу, тоді д. Родзянко зробить се. Або, може, прислати Вам квитки почтові, що видавано почтою, коли ті рукописи висилалися? Ні на віщо краще тепер надії нема. Що буде згодом, не знаю, але зараз у П[етер-бур]зі тільки лихе.
Редагуватиму у К. Ст. тільки частину белетристичної] бібліогр[афії] і текущія известия. Почну з осені. Не з великою охотою беруся до сього, бо не йму віри своїм силам. То й боюся, чи зможу знайти якийсь компроміс, щоб погодитися з умовами, які там достанеться здибати. Але слово не горобець. Сказав — то мушу запитатися. Бувайте ж здорові. Низенько вклоняюся дружині Вашій. Міцно стискаю Вашу руку.
Ваш Вол. Леонтович.
