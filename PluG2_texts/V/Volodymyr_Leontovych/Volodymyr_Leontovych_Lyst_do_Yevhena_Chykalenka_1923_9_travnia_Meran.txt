1923, 9 травня [Меран]
Дорогий Євгене Харламповичу!
Пишу Вам з Мерану, куди приїхав, щоб перевезти своїх на літо в Чехію, бо тепер у Мерані дуже вже душно і це шкодить слабим на легені. Восени, мабуть, доведеться Вітіньку одвезти знов хоч сюди, хоч куди в інче місце з відповідним кліматом.
Дякувати Богові, доктор каже, що Віті значно краще, що в його зробилися свіжі рубці і хрипів немає, але все ще температура все ж трохи висока до 37,3 і каже доктор, що, певно, в залозах залишилися ще бактерії, і ще півроку або 1 рік треба дуже берегтися і є небезпека рецидиву, а щоб він зміцнів, то зиму треба знов перебути десь у відповідному кліматі, вчитися раніше як через рік не можна і думати, то і рухатися треба обережно і потроху привчаючись до того. От і такої подорожі, як звідси до Чехії, не дозволяє доктор зробити одразу і велить десь по дорозі спинитися так як на тиждень, щоб перепочити. Ми тут радимося, щоб спинитися у Baden біля Відня. Се тому, що там, кажуть, добре повітря, а од Відня близько, і ходить звідти до Відня багато дачних потягів. Отже, як доведеться їхати далі, то легко буде підогнати так, щоб приїхати зразу к потягу і не сидіти кількох годин у Відні, де повітря, мабуть, недобре.
Не знаю, як сей Baden далеко од Вашого Robensteiny, але як же щоб нам не побачитися при тій нагоді. Якби я сам їхав, то не було б і питання, що я до Вас заїхав би, але тут не тільки я радий би був з Вами побачитися, а і Юлія Волод., і Віктор. То чи не могли б Ви приїхати до нас? Я ж матиму окрему хату, то якось можна у нас переночувати буде. Отже, напишіть, любий Євгене Харламповичу, чи зможете до нас приїхати, чи ні (тільки напишіть скоріше, бо ми вже тут довго не сидітимемо — зараз клопотати почали про візи. Як вирішимо, коли виїдемо, напишу Вам (в той день, як виїздитимем).
На Вашого листа, даруйте, з Праги не відписав, бо і ніколи було, був дуже заклопотаний, та й у листі довго змагатися. Скажу тільки, що Ви, вибачте, все по-старому, все од грубки танцюєте... А тим часом після того, як 70-и чи 100-річний період закінчився, і ми бачили його наслідки, треба і можна підійти до оцінки і вияснення причин подій не з упередженими, згори виробленими принципами, а з аналізом, з порівнянням сього нашого періоду до відповідних періодів в инчих держав і, констатувавши ріжницю в наслідках у нас і там, з одного боку, і ріжницю в подіях підготовчого періоду у нас і там, шукати об’єктивних вказівок причин тих наслідків. Позаяк ніде в світі аграрної реформи не робилося і ніде в світі од того до большевизму не доробилися, то, очевидячки, не брак аграрної реформи є причиною нашої руїни. Так само і не особливо гірке становище нашого селянства, бо воно було краще, як в инчих землях у відповідний період, а наша верства землевласників ставилася до селянства хоч не цілком добре, але краще, як та верства ставиться до своїх селян по инчих землях, і та сила демократичніша. Се не виключає, що аграрна реформа, може б, зменшила чи оттягла на якийсь час появу большевизму, але не брак її є причиною большевизму, і навряд чи яка-будь реформа могла б назавжди врятувати од большевизму.
 Большевизм сягав не на саму землю, а на всяку економічну нерівність, а в аграрному питанні хотів забрати все.
Явна причина особливих явищ нашої історії в чомусь инчому, і саме в тому, що у нас в передні періоди було особливого. Зробити сей аналіз в листі не можна — задовго. Сподіваюся з Вами побачитися, то побалакаєм.
Міцно цілую Вас. Ваш В. Леонтович.
