Дорогий Євгене Харламповичу!
Налякали Ви мене щодо господарювання в Австрії, написавши, що там можна хазяйнувати тільки, роблячи самому, а на робітників рахувати не можна. Воно і не від того, щоб робити, щось та робитиму, але щоб багато зробив, то по моєму здоров’ю надія мала, та і з праці одної людини не проживе ціла сім’я. З другого боку, поки зберу відомости, поки щось знайдеться, та роздобуду візи, мабуть, буде пізно починати для цього року по тамошньому клімату. А проте я таки писав про се і Сер[-гію] М-чу раніше, і Андр[ію] Андр[ійовичу], чи не знайдуть для мене чого підходящого. Дуже був би радий і особливо мені було б приємно жити та робити разом з Вами, і я потішаю себе тим, що як не можна буде робити з місцевими робітниками, то, може, можна там буде знайти наших земляків. Але одночасно я написав і до Польщі, розпитуюся і по Німеччині за таке хазяйство. То якщо трапиться тут або в Польщі, чи не згодилися б Ви тоді переїхати, щоб жити та робити разом.
Так сталося, що не тільки я та Дм[итро] Ів[анович] вийдем з газети, а і газети зовсім не буде — припиняється. Вийде кілька тижневих чисел до 1 квітня, а там і годі. Кажуть, і «Трибуну», і «Громадський голос» поляки закриють. Так що лишаємося без газети.
Докоряли Ви мені якось, що я дуже коротко пишу свої спомини, а он в «Трибуні» раз писалося, що дуже розтягую. Хотів Вам давно про се написати, та все забувався. Досилаю тепер вирізку.
Чи не могли б Ви мені зробити таку ласку: допомогти мені знайти мої давніші твори. Чи немає у Вас або в когось у Відні чи останнього тома мого, виданого «Віком» у Києві під час війни (збірник «Старе і нове» тут є), чи Літературно-Наукового Вістника, де були мої оповідання? Особливо мені треба 2-ге і 3-тє оповідання з «Хроніки Гречок». Річ така, що тут їх можуть видати. Треба теж дуже і того тома або дрібних моїх оповідей, бо дещо з їх беруться перекласти на російську і видати. Переклали б і видали також і Гречок, і Per pedes — але бажано було б знайти Per pedes в тому томі, бо там я значно відновив мову. Ще дуже мене турбує, щоб не загибалося невелике оповідання «Несподіване», яке я писав в Одесі під час одеського сидіння. Було воно надруковане в одеській часописі та й годі. Дав я тоді вирізки кільком чоловікам: Вам, Єфремову та ще комусь, а дав ще Видавничій Спілці для видання, та Спілка нічого не видала, і я боюся, що воно загубиться, бо мій примірник залишився у Києві і, певно, пропав. Якщо можете допомогти мені знайти хоч частину з усього переліченого і переслати мені хоч подлінники, хоч копії на машинці, будь ласка, зробіть се. Російський переклад дасть мені заробіток, хоч я і не сам перекладатиму, а усі видатки я радо зразу поверну. Пишу ще про се і Анд[рію] Іл[лічу] Жуку. Кажуть, в його багато книжок.
Поки одержите сього листа та одповідатимете, мабуть, вже дочитаєте до кінця моїх Гречок, то напишіть, будь ласка, Ваш погляд. Спомини тим часом продовжую. До кінця газети навряд що їх допишу, але, може, вийде відбиток того, що буде готове. Розуміється, все, що буде з мого надруковане, надішлю Вам.
Юлія Володимирівна] прохає переказати Вам, що вона Вас дуже цілує, що дуже шкодує, що не бачилася з Вами. Хотіла умисне зупинитися у Відні та поїхати до Вас, але Ів[ан] Миколайович] і був слабий, то треба було їхати далі. Юл[ія] Володимирівна] дуже вклоняється Юл[ії] Мик[олаївні].
Міцно цілую Вас і ручки Юлії Миколаївні.
Ваш В. Леонтович
