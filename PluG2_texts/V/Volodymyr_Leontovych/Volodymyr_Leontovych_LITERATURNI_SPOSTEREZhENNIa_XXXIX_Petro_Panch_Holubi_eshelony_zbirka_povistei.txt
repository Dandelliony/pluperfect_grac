XXXIX
Петро Панч. «Голубі Ешелони». Збірка повістей
Цей збірник складається з чотирьох повістей: «З моря», написаної у 1926 році, сюжет узятий з повстання броненосця «Потьомкин Таври-чеський», «Без козиря» — у 1926 р., сюжет розвалу фронту при кінці великої війни, «Голубі Ешелони» — у 1927 році, сюжет з часів війни української армії з большевиками та «Повість наших днів» — у 1927 році, сюжет почасти з тих же часів, почасти на тему большевицького будівництва та відновлення промисловости на Україні після больше-вицької перемоги.
Збірник цей року 1929-го вийшов другим виданням (видання Державного Видавництва України), а перше видання 1927 року було відзначено ювілейною жовтневою премією. З того видко, що твори Панча припали до вподоби совітському урядові, а що варте особливої уваги — урядові так званої совітської Української республіки, бо авжеж і асиг-новка на подвійне видання, і відзначення премією залежить в СССР од уряду, та й те, що перше видання за два роки розійшлося, певно, є наслідком цього співчуття, бо совітські видання не стільки розкуповуються, скільки для агітації розсилаються дурно або примусово накидаються покупцям. Не гурт читалося та купувалося в нас книжок і давніше, зусиллями большевиків інтелігенції на Україні значно поменшало, а людей, що мали б зайву копійку, і зовсім, пріч партійців, не залишилося. Хто б же без примусу розкупив так швидко ціле видання?
Те, що писання Панча знайшли таке визнання у совітської влади взагалі, а в українського совітського уряду зосібна, звертає на цю книжку особливу увагу і є вельми характеристичним для тих урядів, бо і серед совітського красного письменства повісті Панча визначаються виключно призирливим відношенням та ненавистю до всього небольше-вицького загалу, особливо ж до людности України та й до всього українського.
Давніше, в числі XIX моїх спостережень (ч. 43 «Тризуба» від 16. XI. 1930), оглядаючи місячник «Життя і Революція» за 1929 р., я зазначив невелике оповідання цього Панча «Вітрогонні дні», яке перейняте ненавистю та призирством до українського селянства, в якому одверто та безсоромно проповідувалися жорстокі кари та нищення селянства і цинічно глузувалося з гуманізму.
Ті самі нестримані большевицьку лютість, призирство до всіх та усього, що не є большевицьким, і взагалі до людности, те саме кепкування з гуманізму, а особливо загострену ненависть до усього українського, знаходимо і в збірнику «Голубі Ешелони».
Ця ненависть українського, тобто письменника до всього українського, ця прихильність українського, тобто уряду до такого письменника, є характеристичним покажчиком, яких письменників висовує, яким урядом обдаровує Україну та з яким завданням большевизм.
В усіх чотирьох оповіданнях збірника не бракує згаданих ненависти та призирства до всіх верств людности, але без порівняння їх більше в оповіданні «Голубі Ешелони», дія якого відбувається серед української армії.
У цьому оповіданні Панч закидає українській армії грабіжництва, чинені і козаками, і старшинами, пияцтво, розпусту, брак ідеї і відданосте справі, за яку вони воюють, брак дисципліни, нахабний непослух козаків старшинам, старшин командиру, одверте грубіянство, недбальство завжди підпилих та зледачілих старшин, аж таке, що до ешелону всідає, хто хоче, і в ньому їдуть двоє большевицьких агентів, один навіть в чині хорунжого вкраїнської армії, провадять большевицьку агітацію та викликають повстання в ешелоні. Козаки української армії ніби лаються «хохлацькою мордою» (с. 252), кажуть: «начхать на твою українську армію і твоїх хахлів» (с. 251). Так зневажливо ставляться до своєї справи, що слово «козак» замінюють словом «кізяк», а якщо між ними трапляються кращі і свідоміші, то це люди без волі, без рішучосте, не-доріки-ідеалісти з «сорочими очима» (для Панча, як і взагалі для большевиків, ідеалізм та гуманність — ознака дурного розуму і він злостиво кепкує з того, що в цілім ешелоні не знайшлося охочого розстріляти привідців повстання, та ще й злодіїв).
Припустімо, що, може, і в українській армії, як і у всіх инших (і авжеж найбільше у большевицькій), особливо коли знеможена боротьбою на три фронти проти значно дужчих ворогів армія дезорганізувалася, у неї могли виявитися і лихі елементи, припустімо, що в ній, як і взагалі в арміях випадково набраних, не було досить дисципліни, а під час безнадійносте вона ще підупала, але навалювати на українську армію ці хиби в необмеженій кількосте, надавати їй виключно негативні прикмети, закидати їй безідейність — це з боку Панча є гидке і свідоме обмовлення, бо не може ж він не знати про вияви надзвичайного геройства в українській армії, про зимовий похід, Базар, Крути і т. д. Це обмовлення в додачу і не мудро зтулено, бо неправдивість його виразно видно. Як би могла така армія, якби те, що закидає їй Панч, було правдою, стільки часу триматися без потрібної кількосте зброї, без одягу, без ліків проти дужчих ворогів? Так большевики і слуга їх Панч, певно, керуються старою порадою: «Обмовляйте, обмовляйте, щось з того та залишиться». Окремі лихі та безпринціпні одиниці могли прилипнути і до української армії, як прилипали і до всіх добровольчих армій, але що пріч принціпу та відданости справі могло б схилити увесь загал армії на те небезпечне, тяжке, прямо грізне життя, яке доводилося терпіти українському війську?
З цією безсоромною брехнею в «Голубих Ешелонах» на ганьбу українцям цілком одновартна така ж безсоромна брехня на хвалу большевикам у «Повісті наших днів». В цій повісті Панч так само без жадного почуття міри підробляє большевика Свиря на героя, і то героя і на війні, і в справі відбудування промисловости. Цей Свирь неоружний, бо револьвера загубив, а рушниця в нього без набою, влітає спочатку у супроводі тільки одного, теж неоружного, а потім в супроводі чотирьох чер-воноармійців до села, де розташувався цілий український полк, вже попереджений стріляниною про наступ ворога. Од цих п’ятьох большевиків кидаються вростіч, ледве їх побачивши, уп’ятеро більше озброєних козаків, на чолі яких був і їхній командир. Цього командира, якого Панч раніше описував як хороброго та доброго вояка, добре озброєного, ті п’ятеро большевиків забірають в полон без спротиву.
Та ще більшого чуда доконує Свирь по скінченні війни в справі відбудування промисловости. Заходить він випадково, бо не з наказу якогось уряду, а з власної волі, на одну зовсім йому чужу гуту, так само зруйновану, як і безліч инших тоді заводів та фабрик. На гуті тій під час горожанської війни понищено всі машини, вивезено сливе всі матерія-ли, а остачу, навіть і шибки з вікон, розкрадають свої ж робітники. З них кращі порозходилися на большевицькі уряди, а решта не знає, що робити, скликають щотижня мітинги, лаються, «зробили декільки су-ботників і поставили на площі арку, а над братською могилою розстріляних товаришів щось подібне до монументу з битого шкла. А гута все стояла» (с. 292), а самі робітники голодували.
Само собою, гути тієї і нічим, і нікому було відбудувати. Природно, мусіло б тим скінчитися, що помалу те, що легше давалося, розтягли б з неї свої робітники, а решта завалилася б, як завалилося тоді в СССР немало заводів та фабрик. Але по Панчу сталося неприродне: прийшов Свирь, скликав мітинг, висміяв усіх місцевих робітників і тим примусив їх відновити роботу. Зненацька знайшлися десь машини та мате-ріяли, за які раніше Панч писав, що їх знищено та вивезено. Поставили нову будівлю. Сам Свирь вичитав з випадково недопаленої на цигарки книжки, які новітні машини ставлять тепер по гутах, що самі, а не робітники, видимають пляшки, виклопотав, щоб уряд дав гроші на купівлю тих машин закордоном. Одну машину, за яку англійці правили дорого, совітські інженери спланували та зробили самі, і гута пішла новітня та краща, ніж була.
Не треба й доводити, що все те не «факт, а реклама», та ще й дуже безсоромна реклама, і все оповідання нічим дійсного життя, а його дієві люди дійсних людей не нагадують.
Та цікаво ще зазначити, як описує автор загал робітників, усіх робітників гути, і то робітників большевицького напрямку. Самі вони нічого не могли зробити. їхні мітинги, поки не було Свиря, мали наслідком хіба голод та «щось подібне до монументу з битого скла». На мітингу, який скликав Свирь, вони гудуть зразу проти його, а як він їх висміяв, гудуть за ним те, що й він, ані свого розуму, ні своєї активности в них немає.
Таке відношення до загалу, до громадянства не випадкове, а характерне для большевиків. Вони іменують себе оборонцями народу, вихваляються, що поб’ють його ворогів та хотять робити йому добро, але і в тих рідких випадках, коли всі ті обітниці не є брехнею для захоплення влади, себто коли трапиться мати діло з комуністом ідейним, він все ж таки ставиться звисока та зневажливо до того народу, який ніби хоче ощасливити, але примусом, «на свій копил», в той спосіб, який підказують йому його дикі мрії, та ставиться з ненавистю до всіх на-родніх бажань, що не відповідають тим мріям, себто хоче зробити з народу безсловесну худобу, що має бути щасливою од такого життя, яке вона не сама вподобає, а до якого її неволять.
В переважно більшій частині оповідання Панча нежиттєві і неправдиві, але треба признати, що там, де він менше підлягає большевицькій люті, у нього трапляються і талановиті уривки. Наведу два приклади. Вже в «Голубих Ешелонах», найбільше тенденційно брехливій з чотирьох повістей збірника, тип більшовицької шпигунки змальовано автором доволі яскраво. Мабуть, моральна психопатія, властива большевикам, допомогла в цьому авторові. Для нього вдатність до підступу, до зради, дуріння, вбивства, якщо од них є користь большевикам, є рисами добрими, а не лихими, і він, не вагаючися і нічого не затаюючи, малює поводження цієї шпигунки (Ніни Ґеорґієвни) в українському ешелоні.
В оповіданні «Без козиря» він правдиво спостерігає психолоґичні причини того, що й після всіх обітниць матеріяльного характеру, які давав тимчасовий уряд, він не міг схилити ними солдатів до продовження війни, та що ті обітниці не тільки не зняли у війську патріотичного запалу і не заохотили солдатів до продовження війни, а навпаки — тяг-ли їх скоріше покинути зброю та вертатися додому, бо, мовляв, «як вб’ють, хто ж тоді свободою попользується?» (с. 137), бо «коли ти за робочих, так нехай матері твоїй біс, поміж себе не ми, а генерали воюють, а ми їх повинні тільки нацьковувати із бліндажей. Ото буде наша власть, коли робочий буде ззаду, а генерали нехай стукаються лобами» (с. 156). «Воля, мабуть, буде тоді, коли з рушницями додому повернемося» (с. 127).
Коли ж, нарешті, побачивши, що напереді немає ворога, солдати пішли нібито у наступ, ген позаду своїх офіцерів, які самі пішли вперед, виконуючи наказ главковерха про наступ, то «занялися обмірюванням ям од набоїв важких батарей та збіранням усякого майна, покинутого німцями».
Наслідки цього були критичні і для них самих, і для усієї армії, бо німці використали їхню поведінку і відновили бій. Перелякані несподіванкою, російські солдати кинулися тікати, і, як неминуче буває при втечі, їх було вбито багато більше, ніж могло б бути вбито при дійсному наступі.
Ці спостереження Панча, що обітниці чи нагороди матеріяльного характеру невдатні створити в людях патріотичний настрій і схиляти їх до саможертви, є глибоко вірні психологично.
Хоч держава, безперечно, має завданням дбати про добро своїх громадян і саме це завдання є тим, заради якого держава утворюється та яке виправдує її існування, та, по-перше, патріотизм в людській душі не стільки од взаємин людини з державою, скільки од взаємин між людьми, що живуть в одному громадянстві, і не стільки на задоволенні матеріяльних бажань, скільки на приємних перебуваннях од співжиття серед близької по духу людности, од спільно утвореної культури, од радощів, кохання і т. д., а, по-друге, щодо впливу взаємин між громадянами та державою, безперечно, більший та міцніший патріотизм утворює в громадянстві та діяльність держави, яка забезпечує добрий лад, який дає змогу спокійно існувати та утворювати спокійно кожному своїми зусиллями свій добробут. Безпосереднє обдаровання державою чисто матеріяльними благами в цьому безсиле насамперед тому, що які б ті блага не були великі, вони в певних обставинах будуть менші од тих жертв, яких вимагатиме держава, і тоді обдаровані нею можуть визнати, що їм замало віддячено за ті жертви і відмовляться їх давати. Та й чого вартий патріотизм за ту чи иншу нагороду? Рідний край і держава в недолі, коли вона не в силі щось дати, а вимагають тільки жертв, по-трібують більшого патріотизму, ніж тоді, коли можуть віддячувати чи обіцяти матеріяльні користі.
Сподіватися створити патріотизм нагородами в тих, кому з природи того почуття бракує, є нонсенс, а ті, кого на жертву рідному краєві і державі можна нахилити тільки за матеріяльні блага, невдатні до патріотизму і ніколи справжніх патріотів з них не буде. Патріотизм властивий тільки тим і тільки такий є цінний, для кого рідний край та його держава стали самоціллю, а таке почуття утворюється не на основі «do ut des»*, не виникає в людях як дяка за одержану безпосереднє користь, а утворюється віками на ґрунті почувань, що викликав у багатьох поколіннях свій край, а з тих почувань матеріяльні задоволення мають найменше значіння.
З другого боку, і своя держава, ставши для свого громадянства самоціллю, може виконати краще своє завдання обслуговувати його потреби. Зовсім згідно з тим психолоґичним законом, що зазначив ще Спенсер, доводючи, що люди в кожній меті досягають найбільшого успіху тільки тоді, коли ті способи, якою вона досягається, робляться для них самоціллю і люди роблять вже на досягнення не первісної мети, а тих способів.
1933, ч. 10