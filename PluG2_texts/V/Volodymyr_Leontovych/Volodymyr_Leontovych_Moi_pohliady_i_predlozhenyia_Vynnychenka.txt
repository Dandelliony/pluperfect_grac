Мої погляди і предложения Винниченка
Одним з виявів того звороту наліво було переіменування української радикально-демократичної партії, до якої і я віддавна належав, на партію українських соціялістів-федералістів. Тому, що я ніколи соціяліс-тичних поглядів не поділяв, а для тих часів, коли йшла відбудова нашого державного життя, вважав соціялістичні експерименти особливо шкідливими так для громадянства взагалі, як і для наших національних завдань зокрема, я з такою зміною напрямку партії погодитися не міг і до складу нової партії не ввійшов. З тим моїм протестом я залишився самітнім і — річ ясна — збільшив тим самим й так помітну неприязнь до мене зі сторони лівих земляків.
Це осамітнення і примусове відчуження пригноблювало мене тим більше, що я передчував лихо, яке пада на молоду українську державність від перемоги соціялістичних настроїв в започаткованому державному будівництві.
Після всього вищезазначеного я тим більше був дуже здивований, коли одного вечора, місяців за два перед поваленням гетьманату, приїхав до мене Винниченко, який з початком революції почав ставитися до мене особливо неприязно. Він застав у мене Сергія Шемета, з яким, як виявилося, мав до мене одну справу, а саме настоювати з доручення Національного Союзу (про якого існування я чув, але зі згаданих вище причин стояв від його осторонь), щоб я згодився приняти портфель міністра земельних справ в кабінеті Лизогуба. Вони говорили, що Лизо-губ передбачає саме мене на це становище у своєму кабінеті.
Від них я почув дальше, що Національний Союз погодився з гетьманом під умовою, що гетьман покличе до кабінету п’ятьох міністрів зі суто українських кіл, а після суперечки щодо осіб, які мають бути міністрами, прийшли до згоди, що міністром освіти має бути Стебницький, міністром юстиції — Вязлов, праці — Славінський, віроісповідних справ — Лотоцький, а земельних справ — я. Щоб не зломити тієї угоди та збільшити український елемент в уряді, в надії, що згодом він весь перейде в українські руки, Національний Союз настоював, щоб я погодився принято міністерство. Винниченко та С. Шемет мали доручення Союзу переказати мені його бажання та намовляти мене принято міністерський портфель.
На це предложения несподіваних гостей я відповів, що хоч з особистих зглядів прийняти ті обов’язки мені дуже тяжко, але якщо цього вимагають інтереси рідної справи, не смію зректися, але не розумію, чому Національний Союз спинився на мені, коли мої погляди в земельному питанні дуже відріжняються від поглядів більшости Союзу.
— Ви ж хіба не протиставитеся непохитно справі примусового ви-власнення великої земельної власности? — спитав Винниченко таким тоном, ніби вважав, що ніхто не сміє не визнавати необхідносте примусового вивласнення.
Я відказав, що всяке примусове вивласнення вважаю поки що для селян безхосенним, а для державного господарства шкідливим, але тепер, коли агітацією знято серед селянства таку ворохобню на ґрунті цього питання, доведеться для порятунку держави робити примусове платне вивласнення, але тільки в такій мірі, щоб воно не допровадило до знищення найкращих господарств та обезінтелігентнення села. (Тепер, після господарювання на Україні більшевиків, перемогу яким наготовила агітація наших-таки соціял-революціонерів та соціял-демократів, безсторонні з-поміж них мусіли б признати рацію моїх поглядів.) Мимо так ясно висказаного мною погляду на цю справу і очевидне розходження між нами Винниченко і далі настоював на моїм міністерстві. На жаль, мені не впало тоді на думку спитати його, чи соціял-революціонери та соц.-демократи, склавши свою угоду з гетьманом та викликаючи нас до співробітництва, зреклися дальшої протигетьманської агітації, бо вона робила б наше становище не тільки фальшивим, але й небезпечним, наготовляючи ґрунт більшевицькій навалі.

