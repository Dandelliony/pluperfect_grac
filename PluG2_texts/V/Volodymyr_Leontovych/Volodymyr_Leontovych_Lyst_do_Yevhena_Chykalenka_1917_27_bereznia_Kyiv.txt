Дорогий Євгене Харламповичу!
Спасибі Вам, що згадали мене і написали.
Пишу Вам враження з нашого тупівського з’їзду, який сьогодні закінчився. Зібрання було дуже велике. Якщо Ви бачили велику залю (ту, що амфітеатром) педагогічного музею, то середина, та, що на рівному, була цілком сповнена представниками громад, а амфітеатр майже ввесь був заповнений українською публікою. З того бачите, що зацікавлення до нашого руху й до наших справ збільшилося, численність громад також і то в значній мірі, а до того треба сказати, що і уважність до розмов, зацікавленість справою дуже знялась.
Як все ж таки видно, що публіка не виробила сталих поглядів, не зовсім в курсі справ, хоч се і зовсім натурально.
Досадно також, що балаканини багато і вона забирає час від діла, але тепер балаканина неминуча і потрібна.
Головне питання, яке роз’єднувало громаду (а біля його і інчі, що мають причиною ту саму різницю поглядів), се питання, чи автономний устрій України повинні виголосити Українські установчі збори, чи вседержавні. Центральна рада, а за нею і проф[есор] стояли на першому рішенню, більшість рупівської ради і петербурські делегати на другому, опираючись на неправности іншого рішення, неможливість скликати установчі збори українські і боячись викликати опір неукраїнської людности України, витворити свій Ольстер. Стали на компромісному рішенні (а властиво на рішенні, яке відповідало бажанню більшости нашої ради), де, витворивши федеральний статут і створивши його не на установчих, а на тих, які зможуть зібратися, українських зборах, представити той статут на затвердження установчих зборів державних, де домагатися його затвердження разом з іншими автономістами, а тим часом витворювати в житті умови, які підпірали б необхідність приняття такого проекту. В кожнім разі се питання було темою, що викликала на зборах такі 2 з стільового боку гарні, ґрунтовні і містецькі промови, яких я ще нашою мовою не чув. Се промови проф[есора] з одного боку і О. Я. Шульгина з другого. «Нова Рада» — вже вийшло перше число і виходитиме — лише буде перерив через 2 свята. Дуже тяжко з друкарнею і з наборщиками. Шукаємо друкарні більшої, тим часом друкуємо у Двуглавому орлі. Роботи перед нами стільки, що не уявляю, хто, як і коли
49 — Т. 4
все переробить, а тим часом на фронті, кажуть, недобре, дома віз теж дуже рипить і часом бере жах, чи не піде все марно, чи не запанує знов якийсь свій чи чужоземний капрал.
А Ольстер вже прокидається. Неукраїнці бояться нас і свою боясть приймають за наші замахи на їх права. Ще і депутація не поїхала (бо її трохи відіклали, щоб змінити зміст вимог і склад), а вже в Городському Комітеті робітник кацап соц. дем. Алексеев зняв питання, яке ми маємо право посилати депутацію, а жид др. Фрумкін його підтримував. Щоправда, їх комітет не схотів слухати і їхнього запитання не взяв ні на розгляд, ні на увагу, але се дуже характерний вияв тих можливостей, які в ближчому часі ще множитимуться.
Міцно Вас цілую
Ваш В. Леонтович
