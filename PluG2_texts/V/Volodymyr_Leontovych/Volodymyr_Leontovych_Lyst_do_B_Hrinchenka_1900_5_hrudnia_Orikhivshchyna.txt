[ 1900, 5 грудня, Оріхівщина]	III. 38403
Високоповажний і Любий Борисе Дмитровичу!
Обидва листи Ваші одержав заразом, повернувшись з губернських земських зборів з Полтави, через те не відписав на перше попереду, а відповідаю зараз на обидва.
Адреса Яновської така: г. Дубны Полтавской губ. Любови Александрович Яновской. Оповідання її справді гарні і таки зовсім гарні, хоч, розуміється, не без деяких помилок, мій погляд на її «Ідеального батька» я виклав у маленькій критичній розвідці, яку засилаю до Вістника, якщо вона йому придасться.
За перегляд цензурних законів, як і взагалі з Петербургу, нема ніяких звісток. Рукопис про море, як і усі три надіслані Вами рукописи, заборонені. Добродій Стебницький запитував про їх (я прохав його) у цензурі, то йому сказали, що заборонені, і рукописів не схотіли повернути.
Звертаюся до питання про редакторство. Спасибі Вам та Єв[гену] Хар[лампійовичу] за Вашу дуже до мене ласкаву думку: ніби б то я був вдатен до редактури К[иевской] Ст[арины]. Але я думаю, що Ви помиляєтеся. Ще якби К. Ст. була місячником загального змісту, щоб я так-сяк міг запитатися взяти на себе редакторство, але хоч се було б і бажано, цього напевно не дозволять, а для історичного місячника—який з мене редактор, що я в тім розумію. Мимо того думаю, що і історики не схо-тять і праць своїх давати до К. Ст. на присуд такого профана редактора, як я. Єв. Хар. каже, що можна поділити журнал, щоб я редагував тільки белетристику та бібліографічний відділ. Але ж перше, це буде такий маленький відділ, що там і редагувати нічого, а друге, і у бібліографічному відділі К. Ст. бібліографія здебільшого повинна бути історична і про історичні твори. Нарешті, до сього ще б можна було пристати, як же поділять на двох людей редакторство тільки на рік, щоб привчити нового редактора до діла, а через рік треба вже самому редагувати цілий місячник.
Як не міркую я, з цим все не випадає мені за се діло братися, але все-таки поїду побалакаю з земляками у Києві, щоб не дорікали мені, що я відмовився тільки з особистих яких причин, як закидає мені це вже Євг. Хар-вич.
Прошу Вас низенько вклонитися дружині Вашій. Ваш В. Леонтович.
