Дорогий Михайле Михайловичу!
Від усього серця дякую Вам за Ваші листи добрі і за Вашу милу обіцянку приїхати до Києва і побачитися зі мною.
Так мені дорогий цей об’яв Вашого доброго почуття до мене!.. А тим часом я між 17-28 весь час був в подорожі і був і в Києві, і поза Києвом — у Сидорівці і все-таки, як не хотілося мені побачитися з Вами, не міг зважитися прохати Вас доконати Вашу обіцянку. Так мені се прикро! Не знав, скільки пробуду там, а ввесь час поки пробував, то не мав з ранку до вечора ані хвилі вільної, — знав, що хоч би і Ви були під той час у Києві, не міг би з Вами бачитися, і мусів з великою досадою душити у собі бажання бачитися з Вами... Простіть, дорогий Михайле Михайловичу, що під той час і не написав Вам, вірте, так зморювався, що не годен був ні до чого.
Повернувшись же з подорожі 23, трохи застудився і але оце трохи прийшов до себе.
Вибачте, будь ласка, що, і висилаючи Вам гроші, не написав Вам кілька слів, висилав я їх не сам (не сам був на почті, а мій секретар з мого доручення), а я під той час їхав з Києва в Сидорівку, затримувати ж висилку заради того, що не пишу, боявся, бо і так з тим спізнився. Коли ж ми побачимося? Дорогий Михайле Михайловичу! Я не можу думати, що так і не доведеться мені сього, тим більше, що ми, здається, будемо разом в одному краї. 15-го або коло того я збираюся їхати до Італії. Вже третій рік д-р Петровський посилає мене за кордон відпочити, але досі не було мені змоги виїхати за ділами. Трудно і тепер, але чую, що мушу їхати, та й дуже хочу і через те їду і їду так близько коло 15-го. Коли їдете Ви? Може, їхали б разом умісці, або, принаймні, якщо Ви забаритеся довше дома, може, хоч би з’їхалися десь за кордоном, щоб хоч частину часу пробути разом з Вами, як би мені сього хотілося! Може б, у товаристві з Вами я трохи воскрес?! Як Ви думаєте про се? Я збираюся їхати через Венецію, Флоренцію, Рим, Неаполь до Капрі, а тоді вже на Рів’єру і звідти додому. Хочу, якщо все буде гаразд, проїздити місяців 2. Цими днями, ще перед виїздом за кордон, буду я у Києві на 1-2 дні. Може б, Ви були ласкаві теж під той час приїхати до Києва, щоб обрадитися за совмістну поїздку, якщо вона можлива? Не смію на се сподіватися, але на випадок, якщо Вам можно буде приїхати, простіть за се, телеграфую Вам перед виїздом у Київ, що виїздю туди...
Питання про продовження позички на дом я вже полагодив. В[а-силь] Федорович] дуже радо продовжує ту позичку і дуже радий, що
може Вам цим услугувати. Жодних формальностів робити не треба, документ має силу аж 10 років після строку. З виплатою сією не турбуйтесь, будь ласка, аж поки Вам не буде зовсім легко її зробити.
Велике спасибі Вам за надсилку Вашого нового оповідання в коректі. Щире спасибі. Гарне воно, тільки якось сумно після його. Не знаю навіть, чи всім буде так сумно, як мені було... Та погомонимо, як побачимося. Міцно Вас цілую.
Низенько вклоняюся Вірі Устиновні.
Ваш В. Леонтович