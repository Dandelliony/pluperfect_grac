МИХАЙЛО ЖУК. «СПІВИ ЗЕМЛІ». 1912
Маленька книжечка старанно видана. На обкладці змальовано якусь стилізовану квітку, щось ніби бегонія, ніби альпійська фіалка, та цілком не подібну до жодної існуючої в природі квітки.
Вірші заповнюють тільки малу частину кожної сторінки, лише її середину і, якщо не вміщаються по середині однієї, переносяться на середину другої. Зразу не легко признати, чи се починається новий вірш, чи закінчується той самий. Зплутатися легко ще через те, що багато віршів дуже подібні змістом і зміст більшості з їх одноманітний, поплутаний «і невиразний.
У сьому зовнішньому вигляді одбивається ґрунтовна риса автора — його нахил до штучности і то як у змісті, так і у виконанні: у формі, в образах... Автор силкується сказати щось зовсім нове, а насамперед сказати так, як не казав ще ніхто, тільки не в силі він зробити сього, не розминаючись з реальністю і часто розказує щось небувале і неможливе якоюсь штучною мовою.
Ідейний зміст книжки д. Жука дуже вузький. Він все товчеться біля двох-трьох тем: кохання, описів природи та фантастичних страхів... Щоб при такому малому обсягу не бути зовсім одноманітним, мусів би автор заглиблюватися у подробиці, придивлятися до дрібних рис і дійсно часом він так мережить свої вірші, ніби складає дрібну мініатюру, але тим самим потрапляє у суперечність з самим собою.
Є в д. Жука друга властивість. Він є модерністом; кохається у фантастичному, не цікавиться реальними здоровими почуттями, яскравими та виразними; береться до оброблення почуттів тьмяних, не різко окреслених, що мають в собі дисгармонію і через те здаються йому оригінальними.
Наче умисне обминає він вимальовувати речі виразно, заплутує основну думку, додаючи щось, що не відповідає і не погоджується з нею, аби йому здалося, що викличе тим в читачеві бажаний йому настрій. Дякуючи цьому, якби хто запитався перекласти на звичайну мову більшість його віршів, не міг би скласти з кожного з їх щось суцільне...
Отже згадані вище властиві авторові два способи оброблювати тему стоять між собою в протилежності, бо змалювання подробиць вимагає виразности, а модерністичні нахили автора не визнають її і ся протилежність нищить ефект, якого, може, зміг би осягти автор, якби додержувався послідовно того чи іншого з їх.
Щодо форми — у д. Жука трапляються часом щасливі образи чи рими, але не більшість. І тут авторові найбільше шкодить його нахил до штучности. Штучність його виразів часто робить їх незрозумілими, неяскравими, неправдоподібними, навіть негарними, от, напр.:
Дивні аскети, піст у них рік
А рік минає — там цілий вік (с. 37).
Я б до тебе не горе звернув А блакить (с. 7).
А хмари все пнуться (с. 76).
Або навіть кумедними
.. .сопілка квилила
Той звук був кришталю подібний
Немов десь об шклянку дитина дзвонила Він сипався чистий, напругий і срібний (с. 48).
Вганяючи за штучними образами, автор забуває, що приємність, яку справляє на людей віршована форма, психологічно ґрунтується в певній мірі на тому, що ся форма полегшує людям засвоювати самі звуки, самі слова, якими висловлюється думка. Безперечно, сім не вичерпується ще секрет впливу на людей віршованої форми, але штучність, поплу-таність та незрозумілість викладу одбирає в віршах сю їхню властивість і тим ослаблює їх вплив та враження краси на людей.
До речі, згадаємо ще одну дрібницю, що так само підкреслює нахил автора до штучности. Він часом надає своїм віршам заголовок зовсім не відповідний ні настроєві, ні змісту їх, от хоч «Колискові» (с. 88-89) або «Вальс» (с. 105).
Чи се ж не чудний справді вальс?
Бували дні Коли мені Шептали ночі чорні сни І я мовчав
І я не спав
А ніч здавалась без кінця...
Я ж був подібним до мерця.
Тим часом треба сказати, що, розпадаючись над вишукуванням нових образів, д. Жук не скрізь дбає про форму навіть в тій мірі, в якій се, безумовно, обов’язково для кожного письменника, надто для поета. Коли йому треба, він не вагається уживати в українських віршах російські слова, та ще слова, що існують і в українській мові та мають в їй зовсім інше значення, ніж в російській.
От напр.:
«Земля холодком подихає» (с. 15)
«Забути їх не маю м о ч і» (с. 8)
«Води вони слухають ш у м» (с. 45)
«Вогнем горіла ти... вогонь твій в ласт ний» (с. 104).
Наслідком цього буває, та й не може не бути, нісенітниця.
