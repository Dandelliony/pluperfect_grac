СТЕПАН МОРГУН
За семидесятых років минулого сторіччя жив на Полтавщині у невеликому, хат на сорок, хуторі Барвінщині селянин Степан Моргун. Там з самого краю хутора був його ґрунт, ґрунт і не малий, і прикладний, та хата обіхідчаста: у дворі ні клуні, ні комірчини, одним одна повітка і та облуплена та похилена. У тій повітці як коли стояла сама собі корівчина, а як коли і ні. Ота корівчина, коли вона бувала, та ще пес Цизорка, то й була уся Моргунова худоба. Поля мав він три десятини та, не маючи коняки, і те обробляв зле та не в час. Інші люди, в кого і не було більше землі, як у його, та мали коняку чи і дві, обробляли і свою землю гаразд, наймали ще і панської, їздили з фірою, а Моргун візьме рушницю, мав таку стародавню важку, зв’язану шпагатом однодулку, та й подавсь бродити по болотах, по кущах, по степах і за десять, і за двадцять верстов від дому, а поле засіє вже, як люди обробляться та дасть хтось коняку на одробіток... Так і родило...
Побивалася Моргунова жінка — Марійка, так їй хотілося статечного господарства, та що ж вона, жінка, вдіє, коли землі мало, чоловік нероба, діти обсіли, а було в неї їх дрібних аж п’ятеро. Було вона і лає свого Степана, і докоряє йому, аж втомиться, а він вхопив рушницю, свиснув на Цизорку і подавсь... не вертається і день, і два, десь по чужих людях ночує, чи в якого знайомого чоловіка, мав тих знайомців по всьому світу, чи по панських кухнях. Часто його пани, а надто молоді паничі, з собою на полювання кликали, бо знав він, де який звір, який птах по усій околиці не є... Ото було у їх по кухнях і переночовує...
Частували його пани, трактували тим, що і самі пили й їли, і дичину, як уб’є, їм продавав, і на могоричі давали, інколи і чимало, так що з того? Хто і знає, де ті гроші дівалися? Ото вряди-годи стягнуться корівчину купити — дітям на молоко, а згодом знов доводиться її продати і знову діти без молока до якого випадку. А Степан дома, було, жінку слухаючи, і засумує, а подавсь у степи, у луку — і усі думки йому розвіялися: іде як цар, вітра слухає. Жита, пшениці йому вклоняються, квітки сміються, пташня співає — усе його! Ліг на траву, одпочиває, розкидався; тонконіг, тирса над головою мають, вид лоскочуть, од землі пахуче тепло пашить, дзвенить вітер, пливуть по небу хмарки червоні, рожеві, зеленкуваті, жовтаві, мов з димом... Сонце сідає, і на плесі в ставку жевріють, грають усі кольори веселки; б’ють перепелята, посвистують ди-каси, з гайка, чути, віщує довгий вік зозуля... І забувся Степан і за ввесь смуток, і за всі думки.
Вилазить він по усіх ставках, по усіх балках, луках, назнає, де яка дичина є, сяде десь на засіди, наб’є качок чи дикасів. Ніколи не бив він, коли качка одна летить чи плаває, де ж таки на одну набій переводити.
Сидить, висиджує, поки поспливаються «головками докупи», щоб з одного набою дві-три одразу укласти. Рушницю мав таку, що геть дріб розкидала, а дріб сам викапував, сам і різав.
Повитяга Цизорка вбиту дичину з води, схоче, а не схоче, і сам Степан витягне, почепить її на шнурку до боку і несе продавати до панів, найбільше до таких, де молоді паничі є. Ці охочі б до полювання, та де їм самим знайти дичину, хіба випадком набредуть, а тут вже видко, що Степан знає... Пані дичину купить, а паничі припадають, несуть і горілки, і курятини, і поросятини, — догоджають, просяться: «Поведіть нас...»
Частується Степан, сірі очі сміються, білий вус моргає, сухорляве, червоне од вітру та сонця обличчя розпалюється. Почуває і сам він десь в глибині, що забрехався, та не може стриматися, і сам захоплений тим, що розказує.
—	Там качок, там дикасів. Ну, прямо, надвечір, мов та хмара! — наче виспівує він тонким голосом.
—	Так поїдьмо, дядьку Степане, повезете нас?
—	Та їдьмо... чому не поїхати? Добре... А дайте мені, паничу, мачку; щось я давно у городі не був, так з мачку вивівся.
І Степан насипає собі у ріг повнісінько паничівського пороху.
—	От у мене собака, — вихваляється він. — Мов і не показний, ну що розумний! Такого собаки і в світі немає, він за сто верстов чує, як де яка дичина є.
—	А якої він у вас породи? — недовірливо питає панич.
—	Хіба не бачите? — ображається Степан: — Лягавський-підруже-ний.
Набалакавши і не знати чого про безліч дичини, Моргун, проте, ніколи не возив паничів туди, де її справді було багато. Такі місця беріг він про себе, а возив паничів здебільшого туди, де вперед усе повибивав та порозганяв.
—	З паничів який зиск? Ну мачку дадуть, почастують, нагодують, а грошенят так, аби... В їх і в самих грошей не гурт, мусять у батьків випрохувати чи видурювати. От коли старі пани на полювання кличуть, а ще надто як у їх гості з великих городів, там вже треба справжню дичину появити, — казав Моргун. — Ну, так ті і заплатять...
Минуло десять год. Степан якщо і не почав старітися, та вже і не так легко, як колись, було йому блукати по кільки день, тулитися по чужих хатах. Здох і Цизорка... Марійка дедалі все дужче журилася за господарством, бідкалася на злидні. Попідростали діти, та й собі почали обзиватися з тим-таки. Старший син оженився, а невістка походила три дні по обійстю, а на четвертий таки вирекла:
— І що ви, тату, робили, що весь вік тут ізжили, а і вербички ніде не ткнули? Аж отам при низку, здається, верби і самі прохалися, щоб їх посадити.
Мимоволі почав Степан як не братися до господарства, так замислюватися... «Та що вдієш, як землі мало, а худоби немає? Якби усе те було, може, і він хазяйнував би незгірше за людей?» — виправдував він себе, а виправдуючись, і сам поняв віри, ніби все лихо від того, що має мало землі та мало худоби, забуваючи, що інші починали не з кращими достатками, а згодом багатіли.
Тим часом пішла чутка, що десь на Самарі нарізує людям казна аж до п’ятнадцять десятин. І з Барвінщини, і з околишніх хуторів багацько людей почало лагодитися на поселення. Причепилася з тим і Марійка, а за нею і старші діти. «На чому ми тут сидітимемо?» — кажуть. Пожурився, повагавсь Степан та мусів згодитися. «Чи хотять, то нехай, поїдемо». Поспродував землю, ґрунт, купив коня, справив воза, поскладав на його збудь-ки та й рушив разом, як рушало щось з двадцять родин з їхньої околиці.
Степан бадьорився, рухався якось особливо, рішуче та енергійно, але часом непомітно для його, звисала йому голова й руки наче з туги. Схаменувшись, він враз випростовувався, починав голосно гомоніти до когось, метушився без діла коло воза... Марійка, хоч не признавалася, не подавала знаку, а в переддень, як виїздити, пішла нишком на своє поле, впала в долинці навколішки, припала до землі крижем, наплакалася, набрала її у хустку, щоб на труну кинули, як на чужині ховатимуть. Рідна земля легша.
Скрутно довелося поселянам на новому місці. Хати поставити ні з чого: ніде ні деревини, ближче як за сорок верстов на пристані і дрючка не купиш, жили у землянках... Дощів мало, суша, влітку спека, а взимку пекучі морози. Озимки часто вимерзають, сіють саму ярину, та не таку, як на Полтавщині: зерно і добре, а полова ні до чого, остюки гірші, ніж на ячменю. Земля — не можна по вигляду признати, що на якому місці краще родитиме...
Отже першого року не вродило сливе в усіх поселян, але згодом люди почали придивлятися, прислухатися, почали дехто господарство налагоджувати. Петро Охримович, наприклад, такий же був бідар з тієї ж Барвінщини, разом з Степаном і на поселення йшов, — тому пощастило: за три роки почав по десять десятин соняшнику садити, обробляє його поденними та винуватцями, а на п’ятий рік наняв аж п’ятдесят десятин ка-зьонної землі і усю її зорав та засіяв, а Степанові усе не велося...
Не йшли в його господарські справи і дома, а на новому місці він і поготів не знав, як до чого приступитися: синові теж не було в кого
господарювати навчитися, і в Моргунів усе не родило, худоби не вистачало, і часом гуляла необробленою і своя земля. Знову довелося дітям на поденщину ходити, тільки не до панів вже, — панів у тім краю не було, а до своїх, хоч би і до Петра Охримовича... Так і на п’ятий рік не спромоглися Моргуни хати поставити, — жили у землянці.
Марійка ходила до одчаю, усі її надії пішли марно, марно вона і пішла з рідного села... Вона докоряла чоловікові і Петром Охримовичем, і іншими статечними господарями: «Чому він не так, як люди? І ті ж з нічим поприходили та господарями поробилися... Коли він вже хазяйнувати нездатний, хоч би заходився чимсь торгувати, живуть же люди, тим-сим менжуючи. Може то його доля?»
Але Степан, почувши таке, просто холонув: «Як? Він гендлювати? Чим? Як? Поклади позичені гроші, набереш чортзна-чого, а тоді і носись з їм, як ніхто не купуватиме. Ото ще бабські вигадки!»
З переляку, спересердя хапав він рушницю та біг у степ. Але що мав він тепер стріляти? Кому тут продаси дичину? А забити качку, щоб вкинути її собі у борщ, се ж неможливо, не сплатиться і набій. Тепер він міг бити хіба самі дрохви. Хоч і собі на з’їжу, так наїдку багато. І Степан ходив тільки на дрохви, хоч і як було серце займається, коли побачить іншу дичину. Так що зробиш?
Збив він собі колишеньку, понастромлював її нехворощею, котив її плазуючи поперед себе, щоб підкрастися до дрохв, та тягнув за собою рушницю і так пропадав у степах.
А дома Марійка полютує на чоловіка, побідкається, а тоді і пожаліє: «Може ж, він не так винний. Що ж? Землю дали, а худоби ні. Що з землею, без худоби, зробиш? А дощів немає, а земля не така. Бач яка в світі правда. Там панів та капирів позоставляли, а нас сюди позагонили, а нам би їхню землю поділити, а їх сюди...»
Якось пізньої осени, після такої сварки з жінкою, подався Степан у степ. Вже кільки день йшли дощі, земля намокла, захолодало, зривавсь холодний вітер з півночі, а дощ все мрячив, зміняючись часом крупкою. Намокла свита хоч і не змерзалася, та краплі дощу на їй якось тьмяно біліли, мов ось-ось візьмуться інеєм.
Під таку негоду дрохви понамокали. Важкі, померзлі і не хотять рухатися, підпускають близько. Степан забив їх того дня троє, хоч і повештався у степу аж до вечора. Поки дотяг їх до дому, зморивсь, спітнів, розхристався, обвіяло його вітром, і він застудився. Пролежав хворий зо два тижні та й однесли Степана на нове, поселянське кладовище — не таке чепурне та гарне, як було у Барвінщині, обсаджене бузком, заросле деревом, а непривітне, голе, руде, заведене на глиняному згорищі.
Часто і густо казала Марійка Степанові, ще як був живий, щоб пробував торгувати. Здавалося їй усе, що з того може визволяться, та не послухав небіжчик. Не раз чули, як вона йому се радила, і чужі люди, чув і Йоська Безпалко, такий же невдалий, як і Степан, хлібороб з поселян із сусіднього з Барвінщиною хутора. Не велося йому з господарством, як і Моргунам, і припала йому до серця Марійчина порада. Дедалі все дужче чіплялася думка про торгування, все прикидав, чим торгувати, як, скільки грошей треба для початку? «Хоч би п’ятдесят карбованців... Та де їх узяти?»
Бачачи, що Петро Охримович багатіє, не раз націлявся Йоська піти до його за позикою, та все не зважувався, але дізнавши якось, що Петро Охримович продав одразу аж тисячу пудів насіння, Йоська насмілився.
Прийшовши до Петра Охримовича та здибавши його біля стайні, де він виряджав у поле наймита з плугом, Йоська, як годиться, скинув шапку, гарненько вклонився і вже шапки не натягав.
—	Ну, що скажеш? — спитав згодом, одрядивши плуга, Петро Охримович.
—	Та, бачите, Петре Охримовичу, такий мені сон увидівся...
—	То коли маєш сни розгадувати, я на тому не майстер, йшов би до ворожки.
—	Та, будьте такі ласкаві, послухайте, особливий такий сон і до вас приходиться.
—	До мене?.. — зацікавився Петро Охримович.
—	Аякже ж. Заснув я, знаєте, недовго і спав, коли це сниться, приходить до мене святий Микола та й каже: «Торгуй, Йосько, то твоє діло».
—	А по чому ти знаєш, що то святий Микола?
—	Аякже. Сивий, аж білий... І борода...
—	Дурний ти! Святий Микола у мітрі.
—	Та й мітра була, — збрехав Йоська.
—	Ну?
—	Прокинувсь. Думаю, що се? Чи справді ж святий Микола на мене зглянувся?
—	Гаразд. Так що ж тут до мене приходиться? Не розберу.
—	Почекайте, Петре Охримовичу, будьте такі милостиві... Думав я думав, та знову й заснув, аж тут знову святий Микола. Та й каже: «А гроші позич у Петра Охримовича. У його щасливі...»
—	Бач, якої сплів, — засміявся той.
—	Ні, Їй-Богу.
—	Тобто, щоб мої гроші пропали?
—	Боронь, Боже! І чому б таки пропали? Торгівля се таке діло, що зроду не пропадуть... Це діло заробітне. — Йоська почав розказувати, як то та де краму набрав би, як розпродував би, і за гроші, і за всячину...
Як крашанками, щетиною або чим таким платять, то ще вигідніше, двічі процент іде.
Здивовано глянув на його Петро Охримович. Він усе вважав Йоську за дурня — такий нехазяїн, аж тут він так добре знається, обдумав.
— Не турбуйтесь, Петре Охримовичу, я вам гроші за півроку зверну, ще і з процентом.
— Ну, то не завгадно... А скільки ж тобі треба?
— Та хоч би п’ятдесят... коли така ласка.
— Гроші немалі, — почухався Петро Охримович.
— Послухайте-бо святого Миколи. Їй-Богу усе зверну. Будьте у надії.
Погодилися на тому. За процент Йоська мусить обробити десятину соняшників, а як за півроку стовпа не зверне, Петро Охримович забере у заставу п’ять десятин Йосьчиного поля і користуватиметься їми як схоче, аж поки Йоська не виплатить боргу.
Накупив Йоська пряників, цукорків, голок, ниток, усякого дріб’язку. По неділях уранці торгував біля церкви, вдень та ввечері на вулиці біля молоді, на базарі по сусідніх селах із своїм крамом бігав. Кому що треба, загада Йосці, той з-під землі видере, хоч вже дорого візьме. Незабаром почали йому городські крамарі частину краму у борг пускати. За півроку виплатив він позику, а за три роки поставив хату ще і з рундуком і крамничку до неї притулив, бобрикову чемерку надіє та почав уже і з Петром Охримовичем товаришувати.
— Ти мій хрещеник, — каже було той Йосці, чаркуючись. — Ти з моїх грошей чоловіком зробивсь.
Сі слова робили Йосчине становище трохи скрутним. Він мусів у їх дещо виправити, дещо додати. Робив се чемненько, з привітною усмішкою, щоб не обидити і Петра Охримовича.
— А, так-так, — казав, — святого Миколи та ваш, спасибі вам, випиймо за ваше здоровля.
