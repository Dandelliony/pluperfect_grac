ЖИТТЬОВИЙ ҐРУНТ УКРАЇНСЬКОГО РУХУ
Вороги українства люблять завіряти, ніби український рух — вигадка невеличкої купки теоретиків, не має ґрунту в потребах та поглядах широкої людности і через те — рух безсилий, мертвий.
Це не заважає їм разом кричати на ґвалт, вимагаючи утисків і заборон українства, яке ніби загрожує російській державі та її цілості.
Один з цих покликів, здається, логічно мусів би виключати інший, бо навіщо змагатися з тим, що не має сили і само мусить згинути, та ворогам нашим ходить не про логіку. їм треба покликати на український рух репресії і зараз відтягти від його увагу та спочуття громадянства. Для першої мети вони кричать про силу та небезпечність українства, для другої — запевняють, що воно є безсилою вигадкою теоретиків.
Пригменьшоне до рангів життя, щоб безсторонньо перевірити це останнє запевнення наших ворогів. Справді, теоретики кожного руху ніде, а надто в наших умовах, самі собою не можуть бути численною
групою. Сила їхня залежить від того, оскільки погляди їхні мають спочуття в громадянстві, від розмірів та енергії тієї спочиваючої атмосфери, що облягає це ядро.
Отже, спинюся на тому, як ставляться до завдань української інтелігенції широкі верстви українського народу, в якій мірі вони спочувають їм. При тому треба пам’ятати, що політична свідомість, а навіть і політичне спочуття широких верств звичайно пробувають у прихованому стані і що по тому, як виявляються вони серед щоденних справ, не можна ще рахувати ні сили почуття, яку ці верстви можуть розвинути, ні навіть напряму цього спочуття.
Широкі верстви проявляють своє відношення до політичних питань і силу свого спочуття до такого чи іншого їх вирішення тільки в хвилі виключні, хвилі громадського руху.
Рух, що в такі хвилі викликає широкий відгук в народі, привертає спочуття широких верств, треба признати здатним до життя і сильним. Здатність до цього є однією з ознак здатності до життя і сили руху та його програми, а факти доводять, що українська ідея вибухає з несподіваною силою кожного разу, коли громадянство чи частина його починає рухатися.
Не маючи місця для повного огляду відповідних фактів, я нагадую декілька фактів, що доводять мою думку, і свідомо візьму їх з ріжних обсягів життя, які відбулися з приводу подій ріжної важливости, такі, які зачіпали широкі верстви людности і частини її. Зроблю так навмисне, щоб показати, які неоднакові обставини за ріжних умов здіймають серед українського народу прояви національного почуття.
Вибори до першої та другої Державної Думи відбувалися під впливом ідей та інтересів, які не мали нічого спільного ні з національним, ні з краєвим питанням. На Україні трохи не всіх послів обібрано було з селян, які не мали теоретичної освіти для рішення політичних питань. Можна було б думати, що українські посли, обібрані за таких умов і захоплені іншими питаннями, що торкались пекучих справ їхніх виборців, забудуть про національні потреби свого краю. А проте і в першій, і в другій Думі вони дуже скоро і одностайно зрозуміли потребу з’єднання в українській фракції для оборони національних та краєвих інтересів України.
У віддаленій від народу четвертій Державній Думі, яка сливе не приваблює його цікавости, голова її обізвався, буцім українська мова та українська книга зовсім непотрібні українському народові, і ця дивна заява п. Родзянки викликала гострий протест селян та робітників саме тієї місцевости, представником якої він себе звав.
Без найменшої пропаганди з глухих сіл та хуторів з’іхалися нещодавно до Петербургу народні вчителі, яких вдома день у день залякувало
начальство усякими погрозами і несподівано заявили себе прихильниками національної школи та показали повне розуміння справи.
В темні часи ще в 1903 році у Полтаві святкувалася постанова пам’ятника Котляревському. На свято з’їхалося багато українських діячів, але все ж більшість публіки на святочному засіданні, впорядженому на честь поета міською думою, була випадкова. Значний відсоток її складали місцеві нотаблі, запрошені думою, а люде такого становища, як відомо, не мають нахилу до демонстрацій. Проте, коли з наказу губернатора міський голова заборонив промовляти українською мовою, у залі наче схопився вихор і виніс усю публіку, яка, протестуючи голосно, покинула залю.
Кожне українське свято, кожний похорон видатних українських діячів та письменників завжди збирає на Україні численний натовп люду, що значно переважає як числом, так і силою настрою усякі інші подібні зібрання в цьому краю.
Українські кооперативи не раз підкреслювали велику потребу для себе у заснуванню центрального кооперативного банку на Україні і незручність проводити справи з московським банком, виразно зазначаючи на цьому прикладі, оскільки велика для нашої людности потреба в утворенні краєвих інституцій.
Наведу ще один незначний та дуже характерний випадок, який трапився в Полтаві. Я кажу про боротьбу, яка знялася між українцями та іншими членами банку взаємного кредиту під час виборів правління того банку. Перемога в цій боротьбі дісталася українцям саме через те, що потреба в своїх національних інституціях привернула симпатії більшости городян до українців.
Правда, не серед усіх верств нашого суспільства потяг до національного відродження та краєвої автономії виявляється однаково гостро. Але для дальшого поширення і розвитку цього потягу дуже сприяє те, що ним найбільше захоплений наш третій елемент — дрібна буржуазія та дрібні урядовці, себто ті частини громадянства, вплив яких на поширення ідей серед широкої людности може бути найбільшим і через їхні родинні зв’язки, і через подібність їхнього економічного становища, і через подібність настроїв, а в великому числі випадків і через невелику ріжницю в мірі їхнього культурного розвитку.
Другою ознакою здатности до життя та сили українського руху є інтенсивність зросту його на протязі часу. Придивляючись до українського руху з цього погляду, бачимо, що розвиток національної свідо-мости та поширення автономістичних ідей на Україні за останні двадцять років дуже великі.
Після занепаду, якого^зазнав наш народ за часів зруйнування гетьманщини, національна ідея на Україні наче завмерла, і тільки зрідка
вихвачувалися поодинокі та кволі її парости. Ще двадцять років тому свідоме українство складалось з невеликого гуртка людей, а за громадські прояви цього руху мало було й чути, тепер українська свідомість поширилась у громадянства, і тим, хто жив на Україні, часто доводиться бачити енергійні вибухи національної свідомости серед численних зібрань громадянства там, де, здавалося б, не було жодної пропаганди цього напрямку.
Ця свідомість виявляється, між іншим, і в гуртових заявах і протестах (з приводу утисків та внутрішніх незгод), які збирають численні підписи, і у великому зрості попиту на українську книгу, і в тім, як раптово почали скрізь складатися Просвіти, поки на них не покладено було урядової заборони, і в тому, як охоче підтримують гласні селяни кожну земську асигновку, яка має хоч прикмети національного інтересу, і в складанні селянських артистичних та інших гуртків, і в поширенню серед селянства, не вважаючи на утиски, передплати на українські часописи і книги і т. д.
Надто важливою ознакою зросту національної свідомости серед нашого громадянства є ще те, що напрями та інституції, які давніше сприяли денаціоналізації, тепер втратили здатність до цього і ще самі почали допомагати національній свідомості.
Я маю на оці, між іншим: 1) становище дрібного урядовця, 2) становище дрібного буржуа, 3) середню, вищу школу.
Той, хто раніше вибивався на урядовця або на дрібного крамаря, по-спішався зазначити свою зверхність над народом, зрікаючись усього рідного, тепер саме ці верстви видають значний відсоток свідомих оборонців своєї нації.
Таким чином, скоро настане час, коли перекінчики на Україні зостануться тільки серед вищих верств громадянства, та й ті, запевне, будуть примушені скоритися загальному рухові.
Втретє, сприяє поширенню національної ідеї ще те, що в їй немає нічого, що роз’єднувало б суспільні класи нашого громадянства. Само собою, воно стоїть осторонь од гострих інтересів, які роз’єднують класи, а має на оці інтереси, спільні усім верствам нашого народу, і тому може тільки з’єднувати їх. Якщо національна ідея і має ворогів на Україні, так тільки серед тих, хто стоїть далеко од народу, себто або серед своїх перекінчиків, або серед чужинців.
Так що наша нація в цім питанні — єдина. Ріжниця між елементом її може бути хіба в більше чи менше гострому відношенню до його. Що ж до протилежного табору, так українські перекінчики, які складають чималу частину, напевне, не будуть дуже сталими, і як тільки українці дістануть належні права, зречуться свого перекінчества.
Мені лишилося б ще хіба згадати ті потреби українського громадянства, які здіймають у йому національну свідомість та бажання автономії, і через те суть найкращою підтримкою українському рухові. Але ці інтереси загальновідомі, та й питання це поза межами моєї теми.
Нагадаю тільки, що в мірі того, як життя ускладнюється, а темп його прискорюється, невдоволення цих потреб почуватиметься все дужче та все більшим числом громадян, і тому вони ще дужче впливатимуть в тому ж напрямі.
В. Леонтович Рада. — 1914. — Ч. 56.
