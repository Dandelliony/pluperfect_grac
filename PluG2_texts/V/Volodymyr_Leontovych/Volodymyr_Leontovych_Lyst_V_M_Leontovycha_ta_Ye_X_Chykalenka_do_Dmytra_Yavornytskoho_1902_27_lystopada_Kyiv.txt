[27.11.1902, Київ]
Високоповажний Дмитре Івановичу!
Редакція «К. Старини» прохає Вас вибачити їй за те, що довго не повідомляла Вас про Ваш твір «У бурсу!»
Сталося так через те, що він викликав багацько суперечок між членами редакції. Більшість, вважаючи оповідання Ваше і цікавим, і, безперечно, талановитим, все ж таки стала на тому, що деякі сцени в йому написані занадто натуралістично і боялася, щоб не дорікали порнографією, коли надруковати його без виємок. Окрім того, думали, що в оповіданні забагато присвячено описуванню пияцтва, а ліричні уступи, якими кінчаються трохи не всі глави (з словами: «у бурсу, у бурсу, у бурсу!»), не відповідають змісту оповідання, бо читач не знає і того, як ведеться в бурсі, і тому не розуміючим викликається та лірика. Вони були до речі, поки се оповідання було частиною цілої повісти, де малювалося бурсацьке життя...
Звертаючи на се Вашу увагу, редакція прохає Вас або самім зробити в оповіданні відповідні зміни, або дозволити зробити се редакції.
Якщо Ви можете пристати на се, то редакція дуже рада буде надрукувати Ваш твір. Разом з тим редакція дуже прохає Вас, коли викінчите, надіслати їй Вашу дуже цікаву повість, початок якої Ви надсилали раніше.
З великим поваженнєм до Вас за редакцію члени: Є. Чикаленко, В. Леонтович.
ДІМ, КП-75802/Арх-15271.
Адреса: «Москва. Мясницкая, меблиров. комнаты Сытова. Его Высокородию Дмитрию Ивановичу Эварницкому».