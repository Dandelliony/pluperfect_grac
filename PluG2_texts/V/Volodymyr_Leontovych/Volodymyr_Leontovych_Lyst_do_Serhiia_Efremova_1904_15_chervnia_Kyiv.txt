[1904, 15 червня, Київ]	Ф. 317, № 711
Високоповажний Сергію Олександровичу!
Вчора я переслав Вам 600 карб., які тільки що одержав для Вас. Я винен, мабуть, що не дістали більше. Я написав про потребу в грошах і прохав їх прислати, але не набрався сміливости, щоб позначити, яку саме суму потрібно. Певний, що якби В. X. [Василь Хведорович] знав досконально розмір потреби, то дав би більше, але тепер я зможу, може, ще се йому розказати тільки на словах, коли побачимося. Але якщо Вам ніяк не можна до того часу дочекати, то, будь ласка, напишіть мені, тоді вже я навмисне поїду до В. X, бо вважаю се своїм обов’язком полагодити наслідки моєї помилки. Сьогодні одвожу своїх у Крим, але сам повернуся додому щонайпізніше через 2 тижня.
З найбільшими поваженнями та щирістю
В. Леонтович
