[1908, 26 серпня, Оріхівіщина]
Дорогий Михайле Михайловичу!
Добродій Віхман відповів мені, що згоджується взяти діло затвердження «закладної», і призначив гонорару собі 50 карб. Що ж до видатків, то пише, що суму їх може сказати тільки, як одерже папери. Мені дуже прикро, що се Вам знов випадуть великі видатки, але мусів згодитися і одіслав йому папери, бо ж більш ні за кого з присяжних повірених не чув у Чернігові, а тягти далі вже се діло не маю права. Хочу надіятися, що, може, коли з д. Віхманом Ви побалакаєте, він уважить з гонорару. Я написав д. Віхманові, що гонорар і видатки належиться платити Вам, то, будь ласка, коли буде треба, порозумійтеся з їм та зведіть рахунки.
Як же живете? Як себе почуваєте. Чи скінчили задуманий твір? і де маєте його друкувати? Я поки ще в стані нісенітнього життя. Товчуся, як риба по льоду, все з ділами. От і позавтрьому дожидаю в себе з’їзду акціонерів, а тим часом готуюся до сієї оказії і ганяю вже котрий день то сюди, то туди.
Бувайте здорові! Перекажіть, будь ласка, моє найглибше шановання Вірі Устиновні.
Ваш В. Леонтович 
