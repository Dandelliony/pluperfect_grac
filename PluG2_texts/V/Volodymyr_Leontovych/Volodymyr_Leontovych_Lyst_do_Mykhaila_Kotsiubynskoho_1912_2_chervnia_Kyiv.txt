Дорогий Михайле Михайловичу!
Як же Ви себе тепер почуваєте? Чи пройшов зовсім Ваш плеврит і чи подужчали Ваші сили? Коли приїдете до Києва? Я весь час, простіть, не писав Вам, бо і сам не знав, коли буду у Києві, доводилося багацько їздити, і хоч в протязі останнього місяця перебував у Києві по кілька день кілька разів, та і виїздив з Києва теж не один раз і до того виїздити доводилося так, що не міг наперед сказати, коли саме буду у Києві,а коли у дорозі. От і зараз сидю тут та дожидаю з хвилі на хвилю, що викличуть мене телеграмою у Полтавщину. Але з 25 до ЗО, а може, і до 1-го мушу бути знов у Києві, а тоді вже виїду до себе на село. Чи побачимося ж за цей час, чи Вам не можна буде ще їхати сюди? Дуже Ви мене засмутили, що не даєте певної згоди погостювати в мене цим літом, але я ще не гублю надії, може, Ви надумаєтеся. Переходжу до ділових справ. Завтра, 21-го, вишлю Вам поштовим переводом, але вибачте, дорогий Михайле Михайловичу, не обидві тисячі, а тільки одну, бо зараз і в товаристві допомоги не можна більше вискрябати, а решту пришлю, мабуть, тільки аж в сентябрі. Дуже мені ніяково і досадно, що нема змоги зробити цілком так, як би Вам бажалось, але надіюся, не будете на мене сердитися, бо, повірте, що через те так роблю, що інакше трудно розминутися. Напишіть, будь ласка, чи роблю Вам тим багато прикрости, чи обійдетеся?.. Тим часом буду дбати, щоб, коли трапиться змога, достали другу тисячу раніше, ніж сентябрь. За цей час, на жаль, не міг писати, бо не було коли. Як доводилося бувати в Києві, то набиралося і своїх, і редакційних діл, так з мого хотіння написати ще оповідання з панського життя поки що нічого не вийшло. Не знаю, як далі. Ся редакційна робота мені зовсім зайвий додаток і становище неприємне, бо письменників на науковий відділ мало, відносяться ті, що пишуть, до своєї роботи недбало, а є частина людей, які були б, на мій погляд, корисні для журналу, та закликати їх якось ніяково через їх попередні відношення до М[ихайла] Сергійовича]. Низенько вклоняюся Вашим. Міцно Вас цілую.
Ваш В. Леонтович 1912 р.