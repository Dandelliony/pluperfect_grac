[1915, 4 серпня, Оріхівщина]	Ф. 317, № 714
Високоповажний і дорогий Сергію Олександровичу!
Вибачте мені, будь ласка, Ви самі і попрохайте вибачити усіх дорогих товаришів, що я не приїду 7-го і не поїду в депутації. Якби я мав змогу переконати всіх, я б радий був зробити так, щоб і ніхто не їхав тепер, і через той свій настрій тепер не можу їхати. Коли читаю часописи, прислухаюся до того, що говорять про настрій і події в столиці, думаю і чую, що тепер їхати не на часі. Тепер, як Ви і самі писали Андрію Васильовичу, на нас не звернуть уваги, нами не зацікавляться (коли навіть депутати не звертають уваги, то що вже міністри), тим паче, що ми не маємо змоги дати їм якісь еквіваленти за увагу до нас... Я дожидаю, що ми стрінемо не тільки байдужість до себе, а прямо зневажливо-недбайливе відношення і боюсь, що воно відбере в нас змогу поїхати і балакати за нашу справу навіть тоді, коли се могло мати більші наслідки. До того ж про що ми можемо клопотатися. Маленькі полегкости цензурні, які випливають з загального напрямку урядової політики часу, ми, певно, достанемо само собою, говорити про щось більше, про відношення до нас в широких межах тепер неможливо — не тільки скажуть, як говорять і усім, що тепер не про се треба дбати, що для таких змін не приспів час, а прямо таки не зможуть зрозуміти — тепер
більше як коли-небудь — навіть не зможуть вслухатися в наші докази, бо всі думки звернені на інче, а ще не встигли зрозуміти, що все те лихо, що є, є наслідком відношення до різних громадських справ та питань, в тому числі і до нашої...
Нарешті я думаю, що ми і не зовсім готові для такої депутації — що і записки, і склад депутації треба доповнити — хоч се вже річ, може, не так важна.
Отже, даруйте мені. При сих думках та з таким настроєм я не в силі їхати тепер. Та якщо депутація откладеться до часу, коли буде інша ситуація — радий буду виконати свій громадський обов’язок. Та коли се буде, тепер вгадати ніхто не зможе.
Простіть, будь ласка, що так погано написав.
Ваш В. Леонтович
