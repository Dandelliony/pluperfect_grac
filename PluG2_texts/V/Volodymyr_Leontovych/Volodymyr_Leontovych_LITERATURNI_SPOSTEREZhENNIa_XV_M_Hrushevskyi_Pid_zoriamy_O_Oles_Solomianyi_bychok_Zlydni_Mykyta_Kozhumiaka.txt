XV
М. Грушевський: «Під Зорями», О. Олесь: «Солом’яний Бичок», «Злидні», «Микита Кожум’яка»
Цей огляд белетристичних творів М.С. Грушевського є, мабуть, дуже запізнений. Видані вони в СССР в одному томі під заголовком: «Під Зорями» без зазначення року видання, але вийшов він, мабуть, вже з кільки років, бо передмова автора «Як я був колись белетристом» зазначена 1925-м роком.
Замовчати книжки автора, що користується такою виключно доброю славою ученого та публіциста і такою виключною, хоч і лихою, славою політичного діяча, не можна. Перед нами праця, і немала, М. Грушевського ще на однім полі — на полі красного письменства. В наших дореволюційних обставинах багатьом з наших письменників доводилося часто, мимо свого бажання, братися за ріжноманітну роботу і не триматися тільки свого фаху, а Грушевський, з своєю надзвичайною енергією, є чи не найяскравішим прикладом отакого письменника та й діяча, що працював, і то на найвищих ролях, на ріжних нивах. А щодо белетристики, як видко з його слів, брався він за ту роботу не «з песького обов’язку», а його самого поривали внутрішні настрої до художньої творчости. «Я писав», — каже він у передмові, «коли мене охоплювало бажання поділитися настроями, гадками, образами, які обсідали мене і не давали спокою, шукаючи свого вислову». У психологичних перебуваннях, так описаних автором, безперечно, маються риси натхнення, і те натхнення дійсно спалахує від часу до часу на ріжних сторінках збірника «Під Зорями», та не скрізь і не рівно, і загалом беручи, в нарисах Грушевського є щось безперечно чуже красному письменству, насамперед чужий йому метод, яким Грушевський освітлює свої теми.
Не хочемо тим знецінювати роботи автора. М. Грушевсьий є людиною такого видатного розуму і високої ерудиції, що і проби його художньої творчости мають чималу вартість і читаються з великим інтересом, а в частині своїх нарисів, саме в тих, що складають виділ
«Sub divo», здіймає він філософські питання, яких ще ніколи не зачіпала наша белетристика, і в тім, що він перший дав зразок белетристичного (хоч би і недосконалого) оброблення тих тем, є вже велика послуга нашому красному письменству.
Те, що белетристичні нариси Грушевського не вийшли здебільшого цілком белетристикою, є зовсім природним. Найталановитіші люди не можуть мати усіх здібностей, навпаки, часто пишний розквіт одних з них утворюється ніби ціною ослаблення инших, а і в людях з більш урівноваженою вдачею, у яких така однобічність не прибірає гострих форм, здібності, які людина використовує постійною працею, розвиваються більше инших, хоч би ті инші здібності були у тієї людини нормальні або навіть трохи вище норми розвинуті. В тім же напрямі діє й те, що кожна праця вимагає своїх методів, в письменстві кожен фах по-трібує инших методів вислову, обговорення, розвитку особливої чут-ливости до явищ певного ґатунку чи до певних рис того самого з’явища і, зрозуміло, що людина, од якої її постійна праця вимагала певних методів вислову та обговорення, яка в тій роботі звикла звертати переважну увагу на певні прикмети з’явищ, перенесе й ті методи вислову та обговорення, і свою особливу уважність до певних прикмет і в свою нефахову роботу, яка тим часом вимагає і инших методів, та й більшої чутливости саме в иншому напрямі.
Отже, не могли ці осібності людської психології не позначитися і на роботі М. Грушевського, коли він одривався на хвилини од своєї постійної праці історика до зовсім иншої роботи белетриста.
Історикові не треба, як доводиться белетристові, вигадувати фабулу, підбірати з подібних фактів такі і в’язати їх між собою в такий зв’язок, в якім вони дадуть найхарактерніший та найвиразніший образ людських відношень та вдач героїв. Для історика події дало минуле життя і він не сміє нічого в них одміняти. Отже, утворення фабули є для історика незвиклим завданням, і в нашому випадку ми бачимо, що в усіх белетристичних творах Грушевського, пріч хіба тих, де фабулу взято з історичних подій, вона є до скрайности простою та нескладною. Часто у ній навіть зовсім нема жадних відносин між людьми і ввесь персонаж нарису складається з однієї людини. А і при тім складання фабули дається авторові в такій мірі тяжко, що він удається до таких штучних способів дати терен для свого героя та його думок, як сон та привиди («Особисте щастя», «Предок»).
Другою рисою нарисів Грушевського, що витворилася в йому навичками його історичної роботи, є дуже мала кількість розмов між дієвими людьми. Все викладається від автора, події не відбуваються перед
читачем, а розповідаються так, як звичайно розповідає про минуле історик. У Грушевського є кільки нарисів, от як «Ніч», «Предок», «На горах», де і не може бути жадних розмов, бо дієвих осіб в кожному з тих нарисів тільки одна і усі думки та почування розказує автор, чи сам, чи ніби словами тієї єдиної дієвої особи.
В цих оповіданнях, як і в деяких инших, автор якусь свою ідею накидає героєві та висловлює його словами, хоч так само міг би висловити і від себе у науковій чи публіцистичній розвідці, а не робить того, мабуть, тільки через те, що не може обґрунтувати цих думок остільки, щоб вважати їх науково доведеними. Але разом це саме ті думки, до яких у його є залюблення, які йому подобаються, і його тягне їх висловити. Отже, не можучи їх довести, шукає для їх підтримки почуття і для того вкладає у белетристичну форму.
Нездатність спостерігати у життєвому калейдоскопі природні людям ріжної вдачі вислови і вирази, обірати з них яскравіші та складати з них розмови на теми та події твору — це найбільша хиба белетристики Грушевського. В оповіданнях, як вже зазначено, розмов мало, але і в драмах, там де їх по необхідності є багато, більшість розмов не окреслює настроїв чи вдачі дієвих людей, а відбуває завдання історичного переказу ознайомити читача з обставинами та подіями, що мають зв’язок з дією, що відбувається на кону, але з самої п’єси не видні.
Таких розмов, в яких мали б виявлятися дієві люде з їх вдачею та настроями, в драмах Грушевського значно менше, а й ті, що маються взагалі, не виконують свого завдання, бо не досить виразні, мало дають для окреслення індивідуальности того, кому належать. З цілої драми «Хмельницький у Переяславі», з усього, що на протязі її Богдан говорить і робить, так і залишається невидним, що він за людина, чого хоче, через що робить так, а не инакше. В драмах Грушевського трапляється і гірше, бо автор часом накидає дієвим особам такі слова, що здається неможливим, щоб вони так говорили. Так, здається неможливим, щоб хитрий та обережний (по драмі Грушевського) Виговський зважувався необережно висловлювати у войовничо-демократичному по п’єсі оточенні такі, напр., думки: «Та таки хлопи хлопами, мусять послушні бути панам. Цього ніяка війна і ніяке військо не перемінить...» Навіть якщо і в дійсності так Виговський казав, мусіли б бути показані причини, що таке його поводження поясняли б, а в драмі Грушевського воно залишається немотивованим.
В тих нарисах, де мова провадиться від автора або за його висловлюють його думки та настрої герої, як і взагалі у всіх ліричних уступах, мова значно сильніша, а окреслення настроїв яскравіше, бо це мова самого Грушевського, якого завжди цікаво послухати, та саме через те усі
герої тих нарисів — це тільки alter ego Грушевського і їхні настрої та хитання власне є його настроями та хитаннями, а разом з тим мова цих нарисів часто наближається до публіцистичного чи наукового викладу і тим самим відріжняється од художньої лірики. Часто автора більше цікавить щепке висловлення думки, ніж сила та художність вислову. Часто він ніби боїться проминути якийсь доказ, якийсь підтримуючий його гадку факт і для того затягує виклад, зупиняється на доказах довше, ніж годилося б, щоб не ослаблювати вражіння.
Белетристичні речі Грушевський писав, так мовити, між ділом, протягом довгого, щось понад ЗО років, часу, через довгий час одну після одної. Одні з них ще молодим юнаком, инші на 50-х роках свого життя. За той час і сам автор, і околишнє життя значно відмінилося, відмінилися і його інтереси та світогляд, і інтереси та світогляд української людности. Тому в цілім томі годі шукати якоїсь суцільности, пануючих поглядів чи настроїв.
Частина нарисів цього тому є белетристичним обробленням подій, взятих з архивних документів. З них «У святої Софії», «Неробочий Грицько Кривий» та «Ясновельможний сват» написані живо і будовою своєю відповідають будові оповідання, дякуючи, може, тому, що фабула для них була готова у документах, на ґрунті яких вони складені. В цьому відношенні з инших оповідань цілого тому з ними дорівнюється ще тільки оповідання «Комета». Але з історичних оповідань «Історія Сеньйори Занети Альберіґо з Венеції» є тільки протокольним переказом архивного документа і справляє вражіння, ніби автор занудився своєю темою і поспішає так-сяк скоріше скінчити оповідання.
Дві драми та двоє дрібних оповідань на теми з української історії не цілком додержуються історичної правди, і сам автор не зрікається того, що допустився в них деяких домислів (авторської інтервенції). їх підказують авторові його симпатії до тих чи инших історичних діячів, що спіраються знов-таки на його політичні та соціяльні симпатії в сучаснім життю. Дивна річ, але ці речі з нашого минулого життя, так добре відомого авторові, вийшли чи не найменше художніми з усіх його творів. Драматична форма, що не дає авторові говорити од себе та поясняти почуття та вчинки дієвих людей, найменше ведеться Грушевському.
Найцікавішою частиною з цілого тому, особливо щодо змісту, треба визнати розділ «Sub divo». В йому саме зачіпає автор філософські теми, яких ніколи не торкалося наше красне письменство, отже робить спробу поширити обсяг його теми.
Хоч не усе, що хотів би сказати тими нарисами автор, є безсумнівним, а почасти і самі теми їх належать до тих, на які людський розум не в силі дати безсумнівної відповіді, нариси читаються з інтересом, подекуди з захопленням, дарма і на деякі хиби виконання.
З усього розділу тільки два оповідання: «Тестамент» та «Комета» є дійсно оповіданнями, решта — «Ніч», «Предок», «Пенати», «З похорон», «На горах» — по формі скоріше або вірші в прозі, або діалоги. В них або по одній тільки дієвій особі, або як і більше, як у «Пенатах», вони притягнуті автором тільки для діалогічного обговорення обраної ним теми і в такій мірі не мають індивідуальносте, що без вказівки автора не можна б угадати, кому з них належать які слова в розмові.
В цих нарисах автор віддає ввесь інтерес не людям, а думкам, які вони, а власне він через них, висловлює, і це саме надає цим нарисам деяку подібність до віршів в прозі.
Теми, які здіймає в цих нарисах Грушевський, питання, що, очевидячки, його хвилювали та які він хтів якщо не розв’язати, так обговорити, по самій природі своїй є такі, що не надаються науковому розрі-шенню, це питання смерти, існування чи не існування потойбічного світу та потойбічного життя і, хоч Грушевський не раз, здається, з повного рішучістю одкидає можливість їх існування, але, як і усі, хто до обговорення ті питання брав, не може дати на них певної відповіді, а висловлює тільки свої сумніви, жалі та турботи.
В тих своїх сумнівах та жалях є він типовим сучасним інтелігентом, в якому сумніви розхитали віру в потойбічне життя, в Вищу силу і який з тим більшою пристрастю хапається за земне життя, як за єдине, що ще йому лишилося, а розуміючи, що земному життю мусить прийти скорий кінець, шукає собі такий інтелігент потішення то в опоетизуванні «вічного оновлення життя» («Ніч»), то у міркуваннях про те, що «застигнути по смерті в ролі нерухомого свідка дальшої життєвої еволюції» — було б страшніше од повного неіснування, яке є «найсолодше з усього, що може обіцяти собі чоловік» («З похорону»), чи, нарешті, в проповіді культу предків замість віри в Бога, яку провадить Іван Петрович в «Пенатах»: «Сей культ зовсім не варварський, не пережитий, а глибоко людський... Не кожний може вірити в позасвітніх богів-покровителів... але це ряд людей, які дбали про те, щоб їх потомки жили щасливіше... Хіба це не вповні реальний і не гідний предмет культу», — говорить він. Та з тих потішень не достає він таки собі жадного заспокоєння, та і сам їх дальшими сумнівами знесилює.
Розгадування над тими неприступними для розуму питаннями загострюють в рядовій людині боязнь смерти і прив’язання до життя, хоч одночасно приглушують енергію та бажання працювати для життя, яке незабаром, коли прийде смерть, стане зовсім чужим, і у Грушевського Іван Петрович в нарисі «Пенати», колись діяльна людина, став під їх впливом
 «все більше відходити від так званого реального життя, стаючи в позицію глядача»; і те саме сталося з героєм нарису «З похорон».
В оповіданні «Комета» можно бачити, як в таких людях вперше прокидаються ті настрої, що згодом цілком поборюють їх. Стасенко, редактор «Радикального Демократа», людина твердокам’яна, цілком ма-теріялістична, досить байдужа до питань моралі, він ввесь відданий практичному завданню побороти своїх літературних конкурентів та піднести успіх свого органу, для досягнення чого не буде вагатися над способами і авжеж не забиває собі голови думками про потойбічний світ. Так живе він спокійно, поки одного дня не збентежує його свідомість можливосте близької смерти, а відтоді вже не має сили зацитькати «в глибині своєї душі відгомін тих переживань, що поставили перед його очима всю непевність і марність цього життя». Тим виразніша безпорадність людей цього ґатунку перед страхом смерти, що та небезпека, яка позбавила його рівноваги, була нереальна, це була фальшива чутка про наближення до Землі якоїсь комети, що має з нею зіткнутися.
Чи не для контрасту з надуманою та трохи важкою творчістю Гру-шевського схотілося мені поділитися з читачем вражінням од двох казок та однієї легенди, написаних на теми народні славним нашим поетом О. Олесем, що в роках 1925 та 1929 вийшли у Празі.
Народні казки дають тільки контур того образу, що складає їх зміст, і сучасний поет, що бере на себе оброблення їх, мусить розвинути образи, що в казці тільки накреслені, надати їм колір, життя, дати живе оточення, додати те, що мала сказати і не зуміла народня муза. В цім маються великі труднощі. Казка пережила тисячоліття і змінялася в залежності від змін життя та не в усій своїй цілості, і до рис первісних додавалися у різних її частинах нові риси з дальших часів аж до наших днів, сплітаючись та змішуючись з давнішими.
Часом те, що залишилося з найглибшої старовини, коли по думці людей того часу доля та добробут людські залежали цілком од ворож-битних сил, звіри говорили людською мовою, а напр., солом’яний бичок мав чарівну силу, складає саму фабулу казки. Цей, закрашений первісним світоглядом, лишок глибокої старовини може знеохочувати читачів до твору, заганяючи його, так мовити, на дитячу половину. Щоб перебороти таке відношення свого читача, сучасний поет, пишучи на тему казки, мусить розвинути напруженість та швидкість дії, захопити увагу читача яскравими образами людей та людських відносин, що врешті складають зміст кожної казки. Найкраще, хоч, може, найважче, можна того досягнути, надавши казці драматичну форму, де увага читача ввесь час напружено звернена на почуття та думки, що виявляються в
розмовах та дії. Своїм казкам та легенді О. Олесь саме надав драматичну форму, прискорив рух подій до найвищої міри і натхнув художнім словом життя невиразним образам народньої поезії.
От хоч в «Злиднях», в сцені вітання гостей в хаті багатого брата на 6 малих сторінках переходять перед читачем 14 гостей і з коротких слів, що наділя кожному з їх автор, яскраво вимальовується індивідуальність кожного, ціла низка ріжних вдач од гостя IX, що ще, знати, не переняв-ся «класовою свідомістю» і напідпитку висловлює жалі на несправедливе відношення до бідних, до Попсуй-Шила, що в ліричнім захваті прославляє силу та принадність багатства, або від його до неговіркого гостя II, що своє задоволення добрими стравами та питвом і почесним товариством виявляє від часу до часу, кожен раз однаково: «Ха-хаха-хе-хе-хе. От таке і втне таке».
Таких розмов, таких виразів, якими розмовляють дієві люди в казках Олеся, не можна вигадати, їх мусів автор вловити ріжночасно протягом свого життя, щоб у відповідну хвилю наче промінням з прожектора освітити ними постаті своїх героїв.
Або згадаймо ще останню картину з «Микити Кожум’яки», де гуде і рухається великий натовп, що збігся подивитися на бій Микити зі змієм. Вигуки окремих людей з їх страхами, радощами, співчуттям, цікавістю чарівним способом складають мінливий малюнок схвильованої юрби.
А в останній сцені «Солом’яного Бичка» автор змалював наївний настрій народньої юрби. Кільки штрихів — і образ повний. Ще в діда і баби немає нічого пріч обітниць та старих злиднів, а по селу вже йде чутка, що у них «в сінях золота мішки», і в дворі їхньому повно людей. З захопленням, в якому не тільки цікавість, а й радісна мрійність, дивляться вони, як женуть дідові й бабі коней, худобу, гусей. Люде збіглися, щоб розпитатися, «де бичка придбати, щоб і ми були багаті», і мрії про багатство цілком панують ними, а проте з властивою людським натовпам непослідовністю співають за лірником про несправедливість багатства.
На жаль, громадянство наше так мало цікавиться роботою своїх видатних людей, так байдуже ставиться до свого красного письменства та й не дуже вміє його цінувати, що ці гарні речі О. Олеся проминули без уваги, не було, здається, хоч би коротеньких про них заміток.
1930, ч. 13
