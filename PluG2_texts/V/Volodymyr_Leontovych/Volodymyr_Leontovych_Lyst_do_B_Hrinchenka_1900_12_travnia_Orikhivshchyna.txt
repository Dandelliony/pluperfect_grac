Високоповажний Борисе Дмитровичу!
Простіть, будь ласка, що не зразу відписав Вам. Кілька день просидів у з’їзді земських начальн [иків] (яко почетний мировий суддя), після того довелося ще про деякі земські справи ганяти по повіту, то і недавно тільки одержав Вашого листа і книжки, за які щиро дякую Вам.
Фотографію свою посилаю разом з цим листом, а автограф вишлю через кілька день — вибачте, що не зараз, чому та як, побачимось — розповім.
Спасибі Вам велике, що не гніваєтеся на мене, що з моїх заходів вийшло так мало доброго. Дуже зрадів я, що Ви, проте, все ж таки будете писати по-нашому і згоджуєтеся брати участь у «Київ[ській] Старовині]», бо не смів вже на те сподіватися. Щодо бажання Вашого, щоб я написав до «Київ. Ст.» і спитав, чи не втратите Ви змоги друкувати там місяців через 4, то нема чого і писати, бо я балакав з Євг[еном] Хар-л[ампійовичем], з редакцією навіть не за 4 місяця, а за ввесь час — рік і два і т* д. Але, якщо бажаєте, напишу знов. Тільки «Київ. Стар.» не дуже хапається з відповіддю на листи, і я так само, як і Ви, можу не одержати відповіди. На це взагалі усі бідкаються, те саме казав мені і Євг. Харл., але що вже з тим робити. Годі вже на се ображатися, як воно достаєть
ся усім однаково. Та й де громадська справа, там, на мою думку, можна дещо і вибачити. В усякім разі, як тільки буду у Києві, спитаю раз ще про се, якщо до того не одержу відповіді, хоч знов кажу, що вже маю на Ваше питання найкращу відповідь.
Тепер же, глядіть, Борисе Дмитровичу, і Ви, будь ласка, надішліть мені Вашу фотографію.
Додаток до гонорару, який обіцяв дати авансом один мій знайомий, як я і писав Вам, він передасть мені в Іюлі, і тоді я зразу перешлю гроші Вам. Робитиметься се через мене. Як же Ви живете? Що збираєтеся тепер починати писати, чи історичну, чи з сучасного побиту повість?
Міцно стискаю вашу руку. Низенько вклоняюся дружині Вашій. Ваш В. Леонтович.
1900 р. 12 Мая.