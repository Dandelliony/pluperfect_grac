Дорогий Євгене Харламповичу!
Ділюся з Вами, дорогий друже, нашою несказанною радощю. Наш дорогий Вітя у Варшаві і має їхати до Берліну. Звістку про се першу я одержав ще в кінці сентября. Не писав же Вам за те довго та й взагалі довго не писав, бо звістка ся радісна наспіла до нас серед хвороб, які нас посіли. Перша заслабла Оля — запаленням легенів, тепер, дякувати Богові, [нерозбірливо], потім Юл. В. — інфлюєнцією в тяжких формах з
ускладненням у вухах. Ще не зовсім видужала. І нарешті я теж інфлю-енцією. Так я переболів оце днів 4, а може днів [через] 2 почну виходити.
При сіх хворобах був я і за фельдшерку, і за слугу, і за посильного, так що вже і думати писати не було коли. Через се ж таки не виїхав досі і до Берліну, як збирався. На те, впрочим, є і інча причина. Чехи і венгри досі не надсилають дозволу на візи, хоч і телеграфував М[ак-сим] Антонович], і од його маю відповідь, розпорядження висилаєть-ся, а досі нема, а термін сербської та німецької віз кінчається. Такі тепер подорожі.
Од Віті маю листи з Варшави, днями він поїде чи до Берліну, чи до Праги, бо, спасибі велике землякам, вони дають йому змогу вчитися. Не знаю, чи приїде хоч на час до нас, мабуть, ні, бо йому треба вчитися, а їздити туди-сюди немає в нас грошей та і небезпечно сюди доїздити, бо потім можна віз не здобути. Ото я збираюся виїхати, а ніяк не можу, бо досі не можу виправити ті візи.
Треба, мабуть, нам силкуватися перебратися кудись ближче до його, тим паче, що і Олі треба б скінчити науку малярства вже хоч би на те, щоб забезпечити себе заробітком. Та для того, щоб переїздити, нам неминуче треба знайти собі якийсь, хоч невеликий, заробіток. Тепер я вільний щодо вибору праці, ніщо мене не в’яже, але тим часом маю тільки одну надію, що мене приймуть на цукроварню на Волині, де ди-ректором-розпорядником мій родич і обіцяв мені і Ів[ану] Миколайовичу посади. Він зараз у Польщі і пише, що в нього діло цілком налагоджується, та я боюсь, що і сей шанс в мене не справдиться, бо дуже трудно добути візи, і може статися, що, не діставши їх, я втрачу посаду, а се буде для мене більше як тяжко як із матеріального боку, бо з нашого господарства на хуторі нічого доброго не вийшло, і я знов сидю без діла, так і з того боку, що позбудуся можливости бути ближче до дітей (бо хоч завод на Волині, а правління і контора будуть, певно, у Варшаві, і будуть часті посилки до Праги). Се я переказав Вам все, що з нами було за цей час. Напишіть, дорогий Євгене Харламповичу, за себе і за своїх. Як Ви? Міцно Вас цілую.
Ваш В. Леонтович