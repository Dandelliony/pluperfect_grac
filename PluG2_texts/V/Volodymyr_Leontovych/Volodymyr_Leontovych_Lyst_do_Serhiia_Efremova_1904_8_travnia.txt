[1904, 8 травня]	Ф. 317, № 710
Високоповажний Сергію Олександровичу!
Спасибі за надсилку коректури. Виправив деякі помилки, які спостеріг. Зробив се здебільшого олівцем, бо часом не був певний, чи не роблю граматичної помилки.
У кількох місцях, де мені здавалося, що краще було б змінити речення, але не був у тому певний, зробив виноски з проектом таких змін. Але прикладаю їх на Ваш суд — будь ласка, самі вже вибирайте, чи зоставить по-старому, чи змінити. У декількох місцях, де така зміна, на мою думку, доконче потрібна, зробив виправку не у виносці внизу, а збоку на полях чи у тексті.
Пишу ці усі подробиці, бо не знаю, чи так, як ведеться в коректорів, позначав свої примітки. Щодо тих трьох містин, які Ви радили викинути, то два з їх, коротенькі, я викреслив, третє ж довше залишаю на Ваш рішенець. Безперечно, зміст його без зв’язку з цілим оповіданням не ясний буде для читача, але, може, позаяк уся п’єска зветься «уривок з оповідання», то чи не можна припустити тут якусь неясність, щоб натякнути читачеві, що у цілому оповіданні зачеплене питання розглядається у трохи ширших рамках, як те, у яких воно виглядає в уривку. Але се думка, у якій я і сам не певен. Тому дуже прохаю Вас самім рішити се питання і відповідно з Вашою думкою чи зоставити сей уступ, чи викреслити його.
Щиро стискаю Вашу руку, бажаючи Вам усього найкращого
Ваш В. Леонтович
