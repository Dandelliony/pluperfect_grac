XVI
Літературно-Науковий Вістник 1929 року
За останніх років, згідно з загальною у нас тенденцією, белетристика займає у Вістнику другорядне місце, минулого року це особливо виразно позначилося. З белетристики, поданої Вістником, більша частина перекладна, оригінальних оповідань в кожному числі одно, два і усі невеликі, часом зовсім дрібні. Тому при огляді Вістника випадає насамперед говорити про його публіцистику, залишаючи мову про красне письменство на кінець.
Серед публіцистики Вістника мається чимало талановитих річей, здіймають вони цікаві питання та вміють викликати зацікавлення в читачів, чується в них велике завзяття та пристрасть, не можна одмовити їм і в значній ерудиції, та саме властива їм пристрасність часто позбавляє їх переконуючої сили, досконалосте доказу, заводить їх авторів до неправдивих фактично тверджень та непослідовносте думки. Так коли п. Донцов («Криве зеркало української] літератури]») слідом за Кайзерлінґом вимагає «громадської посвяти та дисциплини», а в тій-таки статті подивляє Прометея та Титанів за те, що «не визнаючи над собою жадного права, йшли за голосом власних забаганок», говорить про лихі впливи рабства, а сам проповідує деспотизм, або коли, в ім’я справедливости оскаржуючи поневолення України, захоплюється імпе-ріялістичною політикою і славить Европу за те, що захопила усі континенти («Росія і Европа») та кається у співчутті до покорення Кавказу («Страчений Прометей»), то це, безперечно, вражаючі, сказати б, необережні непослідовності.
Пристрасність надає певного кольору самій мові Вістника і навіть утворює теорію певних вимог од мови. В «Кривому Зеркалі» Донцов пише: «Пульс новітнього життя — життя літаків і джазбанду — впливає і на спосіб виражати свої думки. Людська мова стає коротка, уривчаста, виразиста (?), часом брутальна. Суггетує, вмовляє, не описує, натякає, не поясняє й розмазує». І у Вістнику, справді, є значний нахил до такої мови. От тільки навряд чи можна вважати бажаним такий спосіб вислову. Часом, справді, він виявляє більшу силу пристрасти, але утворює невиразність думки, розшарпаність, непослідовність і тоді не дається читачеві зрозуміти, що саме хотів сказати автор. Та сама думка перевертається і повторюється часом кільки разів і за кожним разом набірає трохи иншого сенсу, аж не пізнати, як же саме думає автор. В додачу прихильники такого вислову чомусь люблять насичувати свою мову чужоземними або не завжди влучно утвореними новими словами і то без потреби там, де маються старі добірні українські слова.
Улюбленою ідеєю Вістника, до якої не раз звертається він протягом минулого року, є ідея великого значіння волі в суспільнім, громадськім та державнім життю, і не тільки великого, а чи не виключного її значіння, порівняючи до значіння розуму та чеснот, та ще оскільки дається витолкувати твердження публіцистів Вістника (бо прямо це питання ними не обговорюється), волі поодинокої людини-героя, «завойовника», а не волі загалу-громадянства.
Оскільки мова йшла б тільки про те, що сильна воля видатної людини може мати на життя громадянства великий вплив, не можна було б такій думці заперечувати, але Вістник хоче сказати щось більшого, він доводить, що значіння сильної волі в життю громадянства є єдино бажаним, а разом і виключним, а одночасно досить несмачно кпить з претензій надавати якусь вагу і розуму та інтелігентности. Щодо чеснот, він часом заперечує їх значіння, часом визнає їх, але тоді говорить за них так, ніби вважає їх виявом волі, а одночасно висловлює свій подив та співчуття і людям високої моралі, і злочинцям, аби б вони мали сильну волю, Макбетові однаково, як і Дон Кіхотові.
Насамперед треба зазначити, що саме розуміння сильної волі у публіцистів Вістника є однобічним та неповним. Вони визнають сильну волю лише там, де вона виявляється у рішучому, раптовому, напорному чині. Яко зразки людей сильної волі згадують вони (з історії та літератури) тільки людей такого чину (трапляються, правда, і дивні помилки — Донцов залічує до них і Фавста) та ніколи не визнають сильними людей, яких чинність була так само рішуча і уперта, так само йшла несхибно до зазначеної мети, але які керувалися обрахунком і тому їх чин здавався менше напорним, от напр. Фабій Кунктатор, хоч Фабієві, проти якого ремствувало за його повільність громадянство, треба було для переведення свого плану більше сильної волі, ніж потрібували напорні на короткий час виступи тих діячів, яких за те підтримувало громадянство та яких визнає Донцов.
Він бачить героїзм та сильну волю тільки в крівавій та бурхливій військовій та революційній діяльності, у насильствах деспотизму, бо пророка Мойсея вважає героєм за те, що він «не любив випускати батога з рук, тисячами губив свій люд маловірний», навіть у вчинках злочинних, бо для його Макбет — герой, та не визнає ні героїзму, ні сили волі за тими, хто керується не самою пристрастю, а і розумом та обчисленням. Для його героїзм маршала Фоша («Фош і фошисти») «у впертості, яку ніщо не ломить, яка вірить у неймовірне, сподівається несподіваного, хоче неможливого» (с. 453). «Йому» — пише далі Донцов, «не імпонували аргументи числа, сили, взагалі жадні об’єктивні докази, він знав один наказ — скорити своєму бажанню усі об’єктивні перешкоди». З глузуванням ставиться Донцов до дипломатичної та усякої иншої довготривалої
 та систематичної громадської праці, наслідки якої не виявляються зразу. В тій таки статті читаємо: «Вони... всю надію покладають на механічне усунення об’єктивних завад крутійством або в дорозі ласки виторгувати в чиїхсь передпокоях державу, свою школу, церкву, все це признане, інтабульоване, записане» (с. 487).
Слідом за Донцовим і О. В. «Дрібні замітки про важну справу» пише: «Ніякої еліти ніколи не врятує ні її ученість, ні високий рівень інтелігенції. Всі еліти в історії збивалися з ніг новими менше культурними і менше інтелігентними, але наділеними більшою моральною силою (що то за моральна сила?) характеру» (с. 694).
Дійсно, історія знає такі факти, але роз’яснити їх подібним розрубуванням гордієва вузла не дасться, вони занадто складні, та й ще більше знає історія фактів протилежних, де більше інтелігентні перемагали менше інтелігентних. Инакше не сталося б те подолання инших материків Европою, яке підкреслює і Донцов. Трапляються випадки, коли у боротьбі одна з сторін потрапляє в необхідність іти на скрайній ризик, битися у несприятливих умовах, бо инакше була б остаточно розбита, і часом це дає перемогу, та зовсім не завжди.
Той, хто поняв би віри Вістникові, що успіх залежить тільки від рішучости та завзяття, не мав би навіщо працювати над підготовчою працею, над обміркуванням кращих способів досягнення своєї мети, і це навряд чи було б на користь їхній справі.
До таких помилкових висновків запроваджує скрайня пристрасність почуття та розшарпаність мови, що відтягає увагу письменника од суті до випадкової думки, викликаної якимсь їм самим з опалу написаним реченцям. Вганяючи за гостротою висловів, а не за їх логичністю, бажаючи привернути читача почуттям, а не доказом, письменник і сам стає рабом своїх висловів.
Якщо в тій чи иншій одноразовій військовій сутичці (але вже не в цілій військовій кампанії) ще можна часом пояснити успіх самими завзятістю, напорністю та інтуїцією, то зовсім не можна без плану, обчислення та обмірковання сподіватися успіху в справах урядовання та инших громадських справах довготривалих, що ними задовольняються потреби громадські роками та роками, а такими суть сливе усі громадські справи за мирних часів. А ще ж не досить перемогти у війні, здобути визнання певних кордонів чи своєї держави. Щоб досягнення було вартим та міцним, треба зміцнити добуте, а це залежить од доброго, розумного, доцільного для того часу ладу та керування тієї держави чи кожного иншого досягнення. Якобінці з революцією захопили владу, та мусіли поступитися перед імперією. З перемоги Ґарібальді ще не усталилася б єдина Італія без допомоги Кавура.
Донцов не визнає в сім ріжниці між справами військовими та політичними. Для нього «політичне мистецтво так самісько, як і військове, цілком зводиться до питання волі»... (с. 453). Як же, на його думку, мусить діяти та сильна воля в справах внутрішнього урядовання? На відповідь маємо його хвалу Жанні д’Арк та Мойсею за те, що не випускали батога з рук.
Безперечно, держава не може існувати без примусу та права карати, що належить владі, але це є необхідним злом, забезпечитися од зловживання яким, щоб воно не переходило міри необхідности, є найголовнішим завданням добре організованої держави. Влада повинна обороняти одиниць од насильства громадянства та инших одиниць, громадянство себе та одиницю од насильства влади, кожна одиниця зобов’язана в загальних інтересах обороняти свої права, хоч би те загрожувало їй більшим лихом. Ідеального досягнення в сьому ніколи не буває, та можливе наближення до його є прикметою доброго державного ладу, а для Донцова влада — це герой-«завойовник», нічим не обмежений деспот. Що пріч загальної знеохоти та ненависти може викликати такий лад та і держава з таким ладом? Він не тільки завалиться сам, а може завалити і державу, що їм керувалася.
Як розум та інтелігентність, так і моральність для публіцистів Вістника є чинником, що ослаблює волю, а тому і до моралі ставляться вони вороже. Для них гуманність є «славянське хамство», «безвільне умлівання» (О.В., «Дрібні замітки»), «зжіночіла психіка», «український дека-денс» (Донцов, «Криве зеркало»). На думку Донцова, мається якийсь «первень зла, яке творе добро» (с. 886), в якому, сам він те визнає, «твердне вражливість і грубшають почування» (с. 886), а ці загрубілі почуття здаються йому «складнішими» та «шляхетнішими». Прометей та Тіта-ни милі йому тим, що, «не визнаючи над собою жадного права, йшли за голосом власних забаганок» (с. 878). Його дратує саме співчуття «розчавленим, а не героям», так ніби герой не може бути розчавленим (Ве-лізарій) і ніби співчуття до тих, хто страждає, виключає співчуття до героїв. Він захоплюється Америкою, та американським життям та духом («Дух американизму») за те, що там ніби «економичне життя... носить не тільки гарячковий, але і жорстокий характер, кожний занадто занятий думкою перемоги, щоби милосердитися над переможеним!» (с. 360).
Особливо неприємного присмаку набірає ця проповідь негуманнос-ти, насильства, змагання проти моральних вимог, чину по своїм забаганкам у зв’язку з тою думкою, якою перейняті усі згадані статті, що життя народів впоряжають та ним керують не сама людність, а окремі одиниці-герої, та що це власне і добре, бо ті герої мають сильнішу волю,
найбільший шал чину, а це, на думку їх авторів, єдине, що є на потребу. О.В. («Цисарський розтин») пише: «Все лихо, кажуть, в тім, що не можемо звести до спільного столу кількох людей». Навпаки, лихо в тім, що коло спільного столу сходяться люде, які один одного поборюють». «Нащо? Чи не ліпше вимести ціле те сміття?» (с. 1015). Отже він хотів би віддати життя громадянства на необмежену волю одного чи купки сильних, що «батогом» присилує усіх жити і робити «по своїм забаганкам». Чим ця система урядовання відріжняється від совітської або від системи Івана Грізного чи Петра І? Може, характером забаганок? Та чи ж можемо покладатися, що вони не будуть лихими? Вістник не виявляє виразно свого програму щодо більшосте державних питань, маються, проте, в статтях його публіцистів досить небезпечні прикмета. Ось Д[митро] Д[онцов] («Страчений Прометей»), розбіраючи фільм «Тарас Шевченко», каже: «Україна в фільмі щезає, лишається тільки село і до того пасивне, що майже симпатизувати зачинаєш з звеличеною совітським сценарієм Великою Росією. Бо там видко людей енергійних, що запрягають инших в ярма, творять цивілізацію і красу, пнуться на гори Кавказькі і там встановляють свою волю».
Моральність влади, з одного боку, і моральність громадянства — з другого, краще усяких законів забезпечує од адміністративних та судових зловживань, а до певної міри забезпечує і од видання лихих законів, бо принципи моралі сталіші в людях од поглядів політичних та соціяльних і менше залежать од власних чи класових інтересів, а тому можуть стримувати егоїстичні вимагання. Коли публіцисти Вістника, як і большевики, з неохотою ставляться до моральносте, це тому, що обоє відчувають у ній дуже гальмо для здійснення своїх забаганок, а хоч забаганки їхні і не однакові програмом, та однаково деспотичні та насильницькі.
Сама ідея, ніби сильна волею людина може перевернути світ, змінити громадське життя по своїй уподобі без чиєї-будь підтримки та допомоги, є фантастичною. Сила волі (само собою, якщо вона сполучена з розумом та вдатністю) має авжеж значіння, але тільки тоді, коли її підтримує співчуття великої групи. Большевики і зараз при безмірній владі своїй мусять опіратися на півтора-два мільйони суголосних їм комуністів, але такої нечисленної підтримки вистачає їм лише після того, як вони захопили владу та державну організацію, поки ж її здобували, мусіли спіратися на більшість селянства та робітників. Видряпавшись на верхи влади, змогли вони притиснути і давніших своїх прихильників, але в міру того, як кількість їх зменшувалася, довелося большевикам загострювати свій деспотизм, та навряд чи і з тим зможуть вони довго втриматися з такою ослабленою громадською підтримкою. І Жанна д’Арк, і маршал Фош ні силою своєї волі, ні силою влади
не змогли б примусити французьке військо битися, якби серед того війська і усього французького громадянства не було завзяття умирати та страждати для перемоги.
Пріч помилкової ідеології немало мається в згаданих статтях і фактичних помилок. За браком місця зазначимо тільки дві з них. Донцов («Криве зеркало») ганить наше письменство за те, що воно ніби пе-ресякнуте безвільністю та перечуленим гуманізмом та не дає героїчних типів в протилежність нібито літературам Західньої Европи, які, на його думку, цілком перейняті духом чину та сильної волі і своїми образами героїв виховують громадянство. Така характеристика західних літератур щонайменше однобічна, Донцов наче забув за такі твори, як Гамлет, та за таких письменників, як Діккенс, Золя, Доде, не помітив, що зі згаданих ним на доказ його характеристики творів більшість належить до одного тільки періоду літератури — періоду романтизму, а, напр. Дон-Кіхота Сервантес писав зовсім не для уславлення безоглядного чину, а з протилежною тенденцією. Дивним є саме це вимагання, щоб белетристика описувала не те, що мається у житті, а те, що бажалося.
Знов-таки на основі згаданої характеристики літератур Европи і нашої (а також російської) Донцов робить висновок про брак сильної волі у нашої людности. Та лихо зовсім не в тім, а в тім, що людність наша ще в такій мірі невихована громадськи та морально, що здвиг волі та завзяття до чину будять у неї не досягнення загального добра, а досягнення особисті, і то матерьальні. Чей же не мало чину та волі виявив Чичиков, скуповуючи мертві души? Захопившись дозволом грабувати, наше село виявило завзяту рішучість, підтримуючи большевиків. Скажену волю та чин не можна не визнати і в большевицького уряду.
* * *
Уся оригінальна белетристика Вістника за 29 рік складається усього з 18 оповідань, з яких жадне не досягає розміром одного аркуша, а маються і оповідання у 1-2 сторінок. З них 8 мають темою події війни за визволення та революційних часів, 8 належать до побутових, а 2 нариси Калиніва — «Слово ворохобників» та «Розкований» не знати про що та що говорять, мабуть, через те, що занадто він зловживає тим способом викладу та тією мовою, які Донцов рекомендує як останнє слово новітньої літературної мови. Грішать нею часто і публіцисти, і инші белетристи Вістника, та жаден не в такій скрайній формі, як Калинів. Неприродні образи та порівняння, обчислені на галасливий ефект,часто виключають одно одного. Деякі з них повторюються раз по раз на протязі коротенького нарису. Все те разом з невиразністю, а то і браком думок і навіть спостережень, вкидає читача в нудьгу.
З усіх вісімнадцяти нарисів цікавіші і талановитіші ті, що стосуються часів визвольної війни та революції. На жаль, вони усі замалі, щоб дати повний образ тих з’явищ, що є їхньою темою. Маються, проте, в них цікаві спостереження з психології тих особливих часів. Не остільки ті спостереження повні, щоб на їх основі складалися у читача певні ідеї, і через те, коли автори часом хотять просунути в словах дієвих людей якусь свою, теоретично, а не через ті спостереження засвоєну думку, вона здається тенденційною надбудовою, от як докір Дорощу-кові його друзів застільних («Пуща в заграві»): «Замало бив нас ти, отамане. Шкуру треба було дерти, мордувати... Може б стала Україна».
Яскраво, але не повно, закреслили Крижанівський у оповіданні «Дорога» психологію вояків, що штовхає їх на війну: поезія війни, руху, неспокійного життя, звільнення од обов’язків, що притьмарюють часом їм ідею, за яку ведеться війна, вояків, що иноді, як сотник Комарь, приходять до думки, що «коли скінчиться війна, мабуть, пустять собі кулю в серце», а Мосендз у оповіданні «Берладник» і почасти Косач у «Матрос Берладник» — психологію людей, що спокійно, діловито, але і рішуче йдуть на небезпеку та смерть заради ідеї. Шкода, що ці два типи вояків тільки закреслені в коротких нарисах, а ріжниця між ними і значіння її не стали темою ні одного зі згаданих оповідань. Можна вгадувати, що перший тип ближчий серцю редакції Вістника, але було б бажано знати, на чий бік схилився б присуд яскравого малюнку життя.
Поміж оповідань побутових 4 належить Уласові Самчукові. Усі вони на тему відношень між жінками та чоловіками, усі закрашені недовір’ям до жіноцтва, погордливістю чи знеохотою до жіночої вдачи, що, проте, сполучається з еротичними уявленнями, які саме тому, що залишаються реалістичними та брутальними, викликають ту погордливість; і в типах чоловіків, що подає Самчук, мало принадного, це молоді хлопці розшарпаної, істеричної вдачи, немає у них ні сталих настроїв, ні сталих поглядів, з обуренням судять та ганьблять инших за те, що самі за хвилю робили чи робитимуть. Звести до системи, до єдности їхні поривання та думки не можна, якась у них анархичність настроїв і думок. Чи не є це наслідком нашого пізнього приєднання до цивілізації? Нам доводиться догонити Европу, засвоїти за малий час те, чого Европа доходила поволі, нерви менше талановитих з-поміж нас або і тих, хто жили в менше культурних умовах, не витримують такого напруження.
1930, ч. 16-17
