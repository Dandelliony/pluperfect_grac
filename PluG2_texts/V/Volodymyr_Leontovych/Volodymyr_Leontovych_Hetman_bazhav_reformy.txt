Гетьман бажав реформи
У першій моїй розмові з гетьманом, він, подібно як і Лизогуб, рішуче підкреслив, що найголовнішим моїм завданням буде виготовлення проекту земельної реформи. Від неї сподівалися вони заспокоєння селянства та можливосте: провадити далі роботу над збудуванням та зміцненням держави. Гетьман часто розпитував, як йде ця робота та вимагав скорішого її закінчення.
Завдання було тяжке, бо доводилося мені починати з самого початку. В першу чергу засновано комісію, що мала виробити загальні основи реформи. Це було конечне, бо саме в цьому питанні погляди суспільносте найбільше перехрещувалися. Аграрна реформа була, як звичайно, джерелом конфлікту інтересів усіх верств усієї людности, вона ж була головною зброєю агітації партій, ворожих урядові.
Гетьман обстоював рішуче конечність переведення земельної реформи, необхідність її визнавала й більшість міністрів, але виконати її згідно з якимсь з тих програм, які висували тоді українські ліві партії, було неможливо. Це було б до тла зруйнувало господарство країни, як хліборобство, так і промисловість, а разом з цим і державні фінанси, не кажучи вже про те, що викликало б ворожнечу проти уряду та держави серед заможнішої, отже (беручи загально) більше енергійної та культурної частини нації. Треба було знайти якийсь компроміс і такі способи переведення реформи, щоб вони якомога менше пошкодили господарському розвитку краю.
Саме з тих, вищезгаданих причин в комісію й не покликано представників з крайніх (правих чи лівих) напрямків, але обмежилося переважно до представників більш-менш середніх напрямків, людей науки та досвідчених практиків, які мали обміркувати можливий розмір та способи переведення реформи. Комісія збиралася сливе щоденно і за короткий час виробила перші загальні основи реформи, які мали піти в приспішено-му темпі під розгляд Ради Міністрів, а на випадок затвердження їх Радою прийшла б черга на злагодження певного тексту закону.
До розглянення цього проекту в Раді Міністрів, однак, не дійшло. Уряд п. Лизогуба досить негайно мусів уступити, а далі події пішли вже прискореним кроком. Все ж таки гетьман, не чекаючи на розгляд проекту Радою, виявив свою згоду на нього, підписавши його по моїм докладі, і він був оголошений у часописах.