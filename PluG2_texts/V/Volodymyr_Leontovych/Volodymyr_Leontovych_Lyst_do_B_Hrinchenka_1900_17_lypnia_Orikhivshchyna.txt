Високоповажний і Любий Борисе Дмитровичу!
Велике і щире спасибі Вам за портрета Вашого до книжки «Документи XIX сторіччя», як Ви назвали «Отчеты Черниговского Земского Собрания». Одержав їх вчора, ще не міг передивитися ні «Документів», ні «Хвилі за Хвилею», бо зараз в мене Д. І. Еварницький, і ми читаємо рукопис його нового оповідання.
Днів 3-4 попереду одержав 150 карбованців на Ваш рахунок. Пересилаю їх зараз. Вибачте, що прогаяв ці кілька день, якось так заморочився ці кілька день то через господарські клопоти, то через те, що 15 та 16 до мене дехто приїздили з гостей сусідів, що не встиг Вам написати зразу. Але хоч я і не читав «Хвилі за Хвилею», вже через оглав бачу, що це повинен бути дуже добрий альманах, і, здається, вперше бачимо ми зразу тут стільки галицьких родичів на Вкраїні.
Ви мені докоряєте, що ніби я Вас до москалів чи до українофілів залічив, бо я признався Вам, що боюся, що Вам ніколи буде писати по-нашому. Зроду ж цього не могло бути. Адже, як і всі, знаю Бориса Дмитровича, і такої думки не могло мені у голову всунутися, але я, справді, боявся, щоб не довелося Вам зовсім або дуже мало писати по-вкраїн-ськи через те, що потреба заробляти і взагалі малий заробіток з літературної праці відібрали б у Вас ввесь час. Я винен перед Вами лише в тім, що не взяв на увагу, що Ви працюєте багато швидше, як я, і що в Вас може постачити часу на роботу по обох флангах. Взагалі міркував, як і завше люде, дивлячись на себе.
Коли перечитаєте «Старе і Нове», то якщо ласка Ваша, будь ласка, напишіть мені Вашу думку про його, які добачаєте у йому помилки, хиби. Я був би Вам за те дуже вдячний, бо не маю надії, щоб був який критичний розгляд у літературі, а писати без критики, то врешті-решт так за-деревенієш у властнових тобі помилках, що і надалі вони не меншатимуть, а зростатимуть. Завіряю Вас, що в мене нема ні самолюбства, ні дурної пихи, так розповсюдженої серед наших письменників та письменників взагалі, і що я, справді, щиро прохаю Вас, щоб Ви показали мені мої помилки, на Вашу думку.
Бувайте ж здоровенькі. Низенько вклоняюся Вам і дружині Вашій. Ваш В. Леонтович.
1900 Іюля 17