XI
Місячник «Життя і Революція» за 1928 рік
За минулий рік у місячнику «Життя і Революція» небагато було скільки-будь помітної белетристики. Опріч трьох справді гарних оповідань Івченка та кількох незлих оповідань, переважно побутових, ин-ших авторів, решта — і то більшість — або літературний мотлох, або ще гірше — большевицька агітаційна література, якій штучно надано форму белетристики.
До цих останніх належать і дві найбільші з повістей «Життя і Революції» за 1928 рік: «Чад» — Качури та «Червона паранджа» — Ле, а також «Окупація» — першого і «Чорна сестра» — другого, «Остання видра» — Кутинського і «Десять секунд» — Тенета. В цих менших оповіданнях большевицька тенденція ще обмежена тим, що підкреслено ніби корисний культурний вплив большевицького ладу і начебто загальну відданість йому усіх селян та робітників. Для доведення цього автори сміливо перекручують дійсність, напр., накидаючи селянам такі слова: «Дуже тяжко нас покривдила ваша Україна». Рішучіше переведені большевицькі симпатії в двох із згаданих оповіданнях.
У Качури часом ще прокидаються сумніви щодо своїх думок: улюблений герой його, коли його вихваляють за його ніби високу честь, «кумедно скулився ніби під тиском тяжкої руки: його честь? Якщо він не стратив її цієї ночі».
У Ле немає вже ніяких хитань чи сумнівів. Він обмовляє без сорому усіх, хто не большевик, особливо, коли це сприяє черговим розбійницьким заходам совітського уряду. «У Червоній паранджі», що друкувалася під час (чи невдовзі після) інсценірованих большевиками процесів проти спеців інженерів, він і собі обвинувачує частину інженерів своєї повісти, що вони ніби підіклали динаміту, щоб зірвати зробленого для іригації Голодного степу тунелю, та робили замах на більше відданих справі та урядові товаришів своїх, а при тій нагоді розповідає «химини казки» про великі наслідки меліораційних заходів уряду СССР, а разом намагається викликати у людности ненависть до місцевого духовенства і заможніх громадян. Коли партії, що намагаються звалити сучасний лад і державу, прямують до викликання такої ненависти, а наслідком її — заколоту, силкуються підняти одну верству людности проти другої та штовхають їх на війну між собою, це, хоч і шкодить дальшому розвитку краю і народа, ще можна пояснити, але коли таку руйнацію і внутрішню війну між різними частинами людности намагаються викликати партія чи група, що вже здобула владу, це є чистим безглуздям, і нагадує таки поводження того добродія, що, сидячи на гілці, підрубує
 її. Отже, коли таку політику ще і досі проводить уряд СССР, і, послуговуючись йому, агітує в тому ж напрямі Ле, так роблять вони, мабуть, «з розгону», не можучи своєчасно спинитися.
Усі згадані оповідання, як збудовані на тенденції, та ще і хворобливій, оперті на вигадках, а не на дійсності, не мають та і не можуть мати жадної художньої вартости, художній критиці нема чого з ними робити, і як не силуються большевицькі критики, в тім числі Лакиза, в «Житті і Революції» зробити Качурі та Ле репутацію видатних письменників, шкода їхнього заходу.
Серед оповідань, що, по думці авторів, мали б показати корисність большевицького ладу та культуру людности, цікаве оповідання Орлів-ни «Ілішва». Тема: большевицьке оточення та лад викликають у сурай-ської жінки, рабині свого чоловіка, потяг до визволення. Оповідання цікаве не своєю талановитістю, виконане воно середнє, не так вже вправним пером, але тим, що, маючи на меті підкреслити корисний вплив большевицьких ідей та звичаїв, авторка не змогла заради тенденції перебороти життєвих вражень і несамохіть прийшла до цілком справедливої та часто занедбаної соціологічної ідеї, що звичаї або закони, хоч би теоретично і кращі, не є дійсно кращими для усіх стадій розвитку народів та що запровадження їх в обставинах невідповідних може тільки зашкодити і цілому громадянству, і окремим людям, що його складають. Ілішва, куплена своїм чоловіком, закохалася в росіянинові і хотіла для нього покинути чоловіка. Дарма що закони большевицькі були на її боці, вона мусила вмерти, наперед тяжко скалічена та зганьблена своїми земляками та родиною.
* * *
В «Житті і Революції» за минулий рік є декілька невеликих оповідань, що мають темою окреслення та аналіз одного якогось людського почуття чи риси. Кращим з тих оповідань є оповідання Яновського «Загибель бригади», що зачіпає цікаве психичне явище — слухняність великої, в значній мірі дезорганізованої, юрби озброєних людей волі однієї людини — старшини. Хоч оповідання не дає повного з’ясування секрету цього явища, та таки подає яскравий малюнок одного побідного випадку.
Інші оповідання цього ґатунку менше цікаві. Оповідання Галіч «Весною» має тему стару, як світ, — кохання. Написане воно досить гарно, але в ньому помітне деяке опрощування, а через те обезвартнювання почуття кохання, яке часто помічається у письменників-жінок.
Оповідання Смолича «Мови мовчання» справляє враження нежиттєвого і неправдивого, бо те почуття, що є його темою, і перебільшене, і штучно переказане, а оповідання Козланюка «Засуджений», не вважаючи на цікавість теми, і зовсім невдале. Автор знає тільки дуже небагато тих почувань, що мусить пережити людина в таких обставинах, раз у раз до тих самих повертається, а ще не вміє переказати їх яскраво; факт утечі засудженого з в’язниці переказано так, що не можна поняти йому віри. Все оповідання надумане, не відчуте і навіть не передумане.
Оповідання Тася «Сад» дає досить виразно змальований тип маленької дівчини з бідної родини, яку вже в дитячих роках охоплюють настрої, з якими з неї легко виросте большевичка. Вона мрійлива до брехливосте, а мріє переважно про всякі розкоші, що нібито має, хоч і не може мати. Знати, що в неї вже в дитинстві кипить жадоба до розкошів і заздрість до тих, що їх має. Усіх, хто живе краще від неї, а надто ті, хто не йме віри її мріям, вона ненавидить, хоч би вони і добре ставилися до неї.
* * *
Переходимо до того, що було кращого у «Житті і Революції» минулого року. Перше місце тут, безперечно, належиться трьом оповіданням Івченка — «Світляки», «Березневі вітри» та «Па-д’еспань». В усіх них є риса, властива дійсно художнім творам. Вони викликають у читачів значно більше думок і почуття, ніж випливають з основної ідеї та теми твору, і дають багато найтонших спостережень, які для звичайних людей залишаються здебільшого непоміченими. Поза ґрунтовною ідеєю цих оповідань автор показує читачеві такі людські риси і настрої, які, може, для переведення її і не необхідні, та роблять оповідання глибшим, яскравим і життєвим, а дієвих людей живими людьми. Адже люди не автомати, які не бачуть, не відчувають і не роблять нічого понад те, чого вимагає загальна ідея оповідання. Художнє оповідання мусить бути багатим і різнобарвним, як і життя. Художникові тільки потрібний певний такт, щоб не займати тими подробицями не в міру багато місця та уваги читачів і не надавати своїм героям таких вчинків чи настроїв, які йшли б усупереч з їхньою природою. Цим хистом, який не так часто трапляється, володіє Івченко в високій мірі. Ця властивість і робить його твори дійсно художніми, дарма що мова в його трохи суха і не так гнучка, в ній трапляються й русизми (напр., «обрамляє») і просто помилки, а описи природи залишають бажати більшої яскравости.
Ґрунтовним мотивом усіх трьох оповідань є глибоке зневір’я в житті, в людях, в ідеях і т. д., од якого люди або робляться апатичними, або ж розбещуються морально і дичавіють.
Маруся «Світляків», дочка заможнього генерала, перенялася було ідеєю з’єднання з народом в такій мірі, що пішла заміж за селянина і працює, як селянка, але життя помалу розвіяло її мрії, і вона кидає чоловіка та виряжається до Києва шукати інтелігентської роботи. «Я можу з
усім тут помиритися, і з своїм темним, грубим чоловіком, і з селянством, і з тою навалою роботи, але я ніколи не помирюся, що мою душу забили у темну в’язницю» — каже вона. І далі: «Село тепер так розкладається, вироджується — самогон, розбишацтво, один одному не вірить, заздрить, краде і нічого святого в душі». Бажання иншого життя особливо загострюється, коли вона зустріла лікаря, що колись був у неї закоханий. Вона звертається до нього за поміччю. У неї не прокидається кохання до цього лікаря, він так само, як і вона, дійшов до цілковитого зневір’я. «Е, не один чорт, чим бути! Ну живу, звичайно працюю, але сказати, щоб мене це захоплювало — ні!» — каже він. Його настрої і його життя, не такі, щоб могли викликати у неї кохання, але вони все ж таки ще дужче підкреслюють в її очах ту «прірву», якою є її життя селянкою. «Невже життя в тім, щоб пройти вітряною хвилею й сліду не зоставити» — вихоплюється у неї.
На те, щоб покинути чоловіка, в Марусі ще вистало сили, але зневір’я вже в такій мірі розточило її волю, що коли трапилася маленька перешкода, не вистало кількох копійок на білета до Києва, в неї не стає сили ні пошукати грошей в себе по кишенях, куди нишком од неї поклав лікар більше грошей, ніж вона прохала позичити, ні повернутися до нього за додатковою позикою, ні нарешті доїхати до першої чи другої станції од Києва і дійти там пішки, вона так знесилена зневірою, що боротися далі не здужає, іде без мети по рейках станції, і коли назустріч іде потяг, не в силі зійти набік, не кидається під потяг, а не має сили рятуватися і гине.
В оповіданню «Березневі вітри» професор, видко, давно вже живе без віри і без мети. Він рятується від свого зневір’я та байдужости до всього родинним життям, коханням до жінки. Для неї, заради того, щоб бути коло неї, цей стриманий, зневірений, без мети, «трохи у футлярі» чоловік живе й працює. Та коли його покинула жінка, він тратить цілком інтерес до життя, ні його професура і ніяка діяльність відтоді його не цікавлять, він іде босякувати, не падає до босяцтва, а робиться босяком з наміром, навмисне: «Треба, знаєш, озвіритися, омолодитися звірем», — пояснює він своє рішення молодому приятелеві. Але так могло статися тільки тому, що, дарма на науку, у нього не було за душею нічого йому дорогого, опріч жінки.
В оповіданні «Па-д’єспань» курсистка Цимуля зійшлася попереду випадково, власне без кохання, а під хвильовим впливом жаги з студентом Дрогоздою. В тім, як те сталося, вже помітно, що вона, власне, не відчуває вартости кохання, яке нормальні дівчата в нормальних умовах, незалежно від того, як вони ставитимуться згодом до своїх родинних відносин, відчувають як щось найважніше в своїм житті; а як вона з природи не менше чутлива од них, то її легковажність в цьому треба
ставити на карб тим умовам, серед яких вона живе, і тій байдужости усіх до всього, що вони викликають. Незабаром побачивши, що її чоловік є власне дикун і звір, вона знеохочується до нього, і в неї починає заплітатися новий роман з другим студентом Ковченком. Але й цей зневірений в вартості чого-будь на землі, і, коли вона, шукаючи в його співчуття до своїх сумнівів і журби, каже: «мені просто страшно! Коли найближчі люди загризли б один одного, на кого ж тоді можна опертися», — Ковченко «глузливо поглянув на неї і сказав: а що таке люди? Це просто егоїстичні черстві тварини. Та що я з ними панькатися стану? Чорта солоного!»
А сам він насамперед такий, якими визнає людей, і саме так поставився і до Цимулі та зразу ж і одкинувся від неї. Це не кидає її в розпач, але ще збільшує зневір’я, зародки якого і так в неї були. Під його впливом вона хоче покинути університет, іти робити на фабрику або забитися у глухе село.
Опріч цих головних осіб подає Івченко в «Березневих вітрах» додатковий тип старого ціника, зневір’я якого виявляється у глузуванню з усіх та з усього. Ось його розмова з молодим поетом. «Тоді для чого ж жити, папаша?» — питає той. «А вам треба знати, синок?» — «Ну, так же не можна» — «А хто-небудь знає?» — «Вам закортіло ідеологійки свіжої? Теперішня трохи вже припала цвіллю?» — і в цих словах чути безмірне презирство до усіх ідеологій, які б вони не були. І далі: «чи я вірю? Д нащо мені віра?».
Той самий тип ціника і у Слісаренка в оповіданню «Мій брат».
Які причини прищеплюють людям це зневір’я, самі автори цих оповідань, може, і не знають, а може, над тим не зупиняються, та все, що ми знаємо про життя на сов[ітській] Україні, що вичитуємо з газет, з розвідок, з белетристики совітських письменників, таки досить пояснює кожному неупередженому ті причини: життя бідне, здичавіле, зав-мірають духовні інтереси, віра в ідеї, до яких тяглися люди, втрачена; на совісті — або злочини, або хоч байдуже відношення до них, і над усім цим тяжить страх.
Ті кільки побутових (з сучасного життя совітської України) оповідань, що знаходимо на сторінках «Життя і Революція» 28 року, самі не можуть дати досконалого пояснення цих причин, та вони не знають і нічого гарного в життю, не подають жадних ясних рис того життя. Що ж дивного, що на такім ґрунті росте зневіра.
В оповіданню «Торт» Микитенка читача лякає образ городянського інтелігентського товариства, що аж захлинається від жадоби виграти торта (наче торт — якась диковина). Щоб дійти до того, як же мусіло те товариство підупасти і духовно, і матеріяльно! Вражає також показаний в цім оповіданню спосіб здобувати гроші на державні
завдання — мошенством. В другому оповіданню того ж автора (Ното sum) п’яниця-робітник бевкає високі слова, вимагає поваги до своєї людської істоти і одночасно понижено випрохує у всіх та кожного на пропій.
В малюнку селянського побуту «Бренять осокорі» Скляренка сільське начальство до смерти нудиться своєю роботою та розпутствує з нудьги. З другого образку з того ж життя «Весельчанські будні» Лебідя можна побачити і причину такого відношення до своєї роботи. Начальство наказує робити те, що зовсім не відповідає сільським умовам. Виконувати такі його приписи і не можна, та й нудно. Сільські урядники їх і не виконують, а тільки з страху перед начальством, як дожидають його приїзду, метушаться, щоб здавалося, що виконують. «Не важно, що написано, а важно те, що стінна газета — це лице села», — каже голова. «Ольяне Ольяновичу, — репетує до голови в останню хвилину один з його помішників, — та чи ви забули, що в школьному дворі поміщається громадський кнур». В тім же оповіданні не дуже принадними фарбами змальовано і моральний стан селянства. Селянин обмовляє молодицю, наче жив з нею, а півсела, щоб підтримати сусіду, свідчить неправдиво. Та коли суд присуджує з його аліменти, обмовник кидається в ноги і ревно кається: «я брехав».
В оповіданню Брасюка «Скривлений посміх» міліціонер забиває свого приятеля, що тікає з-під арешту, бо хоч і знає, що він і нещасний, і покривджений, але боїться відповідати за його втечу.
Шовкопляс в оповіданню «Під час спочивку» подає образки безоглядної жіночої розпусти, і то не від жаги, і навіть не від пожадливости, а так собі, для забавки, бо ж нема нічого в житті, щоб захоплювало.
З усіх цих образків, окремих куточків совітського життя залишається вражіння, що на совітській Україні неблагополучно. Стара ідеологія вмерла, ніхто вже їй не вірить і нею не цікавиться, нова не витворилася. Без ідеї люди не мають для кого чи для чого робити, тим паче собою жертвувати, та і самі вони від такого життя з нудьги гинуть. Переходовий настрій і переходовий час, довго він тривати не може, мусять люде або гинути, або знайти нову правду та за неї боротися.
Зовсім окремо в «Житті і Революції» стоїть цікаве оповідання Бор-зяка «Записка» — єдине з часів добольшевицьких.
1929, ч. 33-34
