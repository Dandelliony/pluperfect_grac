КИЇВСЬКИЙ ДЕРЖТЕАТР ДЛЯ ДІТЕЙ ІМ. ІВ. ФРАНКА
Київський Держтеатр для дітей ім. Івана Франка існує вже два роки. На початку 1924 —25 року його методи роботи, система, репертуар мали дуже невиразний характер і лише цього року театр, перебудувавши свій виробничий план, зробився справжнім театром для дітей.
В той час, як раніш він демонстрував лише п'єси, давав дітям розвагу, починаючи з цього року театр поволі перетворюється на виховничий заклад та на джерело знання для дітей.
Педагогічній роботі в театрі одведено чи не найперше місце. Насамперед театр ставить своїм завданням організувати свого малого глядача, притягти його до участи в житті театру та підпорядкувати педагогічним завданням всі елементи театру: актора, художника, режисера, композитора, то-що. Разом з цим у цьому ж таки році театр провів теж дуже важливу реформу — майже весь його репертуар йде українською мовою і він таким чином став провідником української культури серед дитячого населення Київа.
Театр почав сезон п'єсою «По Зорі»; далі в ньому пройшли «Шехерезада», «Недоумок» та інш. 15-го березня пройшла п'єса «Сава Чалий». Репертуар його розраховано так, щоб задовольнити ним і глядача-дитину і глядача-підлітка.
Велику роботу проробив театр у справі звязку з глядачем. Він зорганізував навколо себе біля 32 тис. дітей київських шкіл та дошкільних установ. Значну участь беруть діти і в ріжних відділах театру. Одночасно театр прагне до того, щоб вижити з шкіл аматорщину драмгуртків і прищепити дітям художній смак.
Загалом театр прямує до того, щоб стати педагогічним мистецьким закладом для дітей і бути допоміжним джерелом знання для учнів нашої школи.
