АТАКА НЕБА
Що-ранку восмиміліонний Нью-Йорк вбирав в себе ще біля 15-ти міліонів чоловіка з пригородів.
Ще зраня вулицями та завулками линуть струмками маси робітників, що йдуть на фабрики та заводи. Чоловіки й жінки ріжного віку, ріжних націй, з вузликами та кошиками в руках, поспішають на довгий заклик гудків. Парубки й дівчата, сонні і часом невмиті, поспішають до заводської брами, що закриється за ними аж пізнього вечора.
На дві годині пізніше вулицями суне зовсім інша юрба. Задумано йдуть діловиті клерки, біжать чепурухи-друкарщиці, проїздять у блискучих лакованих фордах власники контор та підприємств. Відкриваються крамниці і живчик міста починає битись до пізньої ночі...
Ранком Нью - Йорк стає наче та комашниця На кожному шматочкові землі, придатнім до руху, завжди юрба. Пішоходи чорніють від людської маси. Опівдня будинки нагадують шумливі вулики, але рух не зменшується. На зміну пішим приходять машини. Автобуси, трамваї, автомобілі, мотоцикли, велосипеди, довгими шерегами безупинною стрічкою біжать гладеньким бруком, відзеркалюючись у мокрому від ранкової поливки асфальті і моментально зупиняючись, як тільки махне палицею полісмен, що велично стоїть на розі вулиці. Тоді рух авт на одну мить завмирає, публіка переходить вулицю й стрічка знову починає сунути в ріжні боки.
В Нью-Йорку стає тісно й ця тіснота приводить до недостачі житлової площі. При величезних просторах, що має це місто, оселюватись на його окраїнах нема зиску: надто багато часу бере переїзд до центру.
Житлова криза в цьому світовому місті зростав що-дня й що-години. Усунути її — стало бойовим завданням для американських архітектів. Але що ж подіяти, коли в центрі міста нема вільного шматка землі.
Лишався один вихід. Коли не можна було будуватися в широчінь, то можна було перейти до побудовань у височінь. І ось у 1914 році в Нью-Йорці виріс найбільший будинок у світі Вульвортівський хмарошкреб. Цей велетень, побудований увесь з бетону та стали,— справжнє диво будівельного мистецтва. 55 поверхів, чудові помешкання, ліфти, власне кіно, ресторани, контори та установи, одне слово — справжнє маленьке місто! За першим хмарошкребом виросла низка інших.
Сміливість американських будівників не обмежилася цим велетнем.
В Нью - Йорку виріс цілий квартал таких «бетонних коробів», що підносять свої стрункі стіни до неба. Та чи могла нинішна американська техніка помиритися з тим, що будинок на 55 поверхів буде найбільший своєю височиною?
Ні, Вульвортівський хмарошкреб має поступитися пальмою першенства перед новими велетнем Ларкін Тоуером, що незабаром почне будуватися.
Це буде найвищий хмарошкреб не тільки в Нью-Йорку, а й у всьому світі.
110 поверхів, гора з стали, цегли, бетону та шкла.
В Ларкін - Тоуері мешкатиме понад 50.000 чоловіка. Помешкання для них влаштовано здебільшого в горішніх поверхах хмарошкребу.
В нижніх же. поверхах розмістяться контори, театри, магазини, кіна та ріжні установи.
В цьому хмарошкребі влаштовано буде величезні склади, устатковано ресторани та цирульні; в підвальному помешканні міститиметься електрична станція та лазні.
Сходів у цьому велетні не буде, їх заступлять 32 ліфти.
Вихідні двері прироблено буде з вулиці і це забезпечить необмежений рух публіки навіть у моменти масового напливу її в години відкриття та закриття установ.
Будинок матиме автоматичну пошту і свою власну радіостанцію.
Кожен бік будинку сягатиме на чверть милі, а височінь його складатиме 1208 футів, тоб-то він на 416 футів буде вищий за Вульвортівський хмарошкреб. Солідною здається й сума, асигнована на побудову — 12.500.000 доларів. Але чи вистачить цього ще невідомо.
Сміливі янки готують нову атаку на небо. Гарячково скуповується забудовані ділянки на знесення.
Складаються величезні паї, гуртуються біржові махлярі...
Та й «Ларкін Тоуер» — це ще не ідеал «високого» будівництва.
Ходять чутки, що складаються проекти нового, ще вищого хмарошкреба.
Правда цьому, чи ні, поки це неважно, але характерно.
Повітряні ділянки дають, очевидно, далеко більше можливостей, ніж земні, а все інше залежить від сміливости американських інженерів...
Але... зростають хмарошкреби в шикарних кварталах, горять тисячами вогнів, а окраїни як були в бруді, так і лишаються.
Нью-Йорк ліквідує житлову кризу виключно в інтересах буржуазії, а про робітників йому й за ухом не свербить.
