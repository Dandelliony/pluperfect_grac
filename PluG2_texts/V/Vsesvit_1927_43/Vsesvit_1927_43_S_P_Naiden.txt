„ХОЛОДНОЯРСЬКА ДЕРЖАВА"
Є МІСЦЯ на Вкраїні, що їх покохала історія. Колись давним давно тут гуляло військо половецьке, потім пройшов з великою ордою косоокий Батий — лихий хан татарський, а там турки, шляхта, москалі, гайдамаки... Палали села, летіли в повітря палаци-фортеці, пороховий дим очі їв, швидкий вогонь села з землі злизував, кров лилася річкою.
Потім стихало все. Зеленіла трава, бугаї в болотах мирно гуділи, кучеряві ліси тихо шаруділи, на сонці грілися села, ліниві бики тягли плуги по жирній землі, на полях цвіла мирна робота. Забувалося все. І тільки у неділю вранці сліпий лірник на базарі під кобзу журно співав про великі події. А потім знов...
Немов вітер сухим листям по осінній дорозі, так історія своїми подіями...
Холодний Яр, що росташувався між Черкасами й Чигирином, це глибокі яри-кучугури, що заросли майже непрохідним лісом. Ліс тут такий густий, що сонце влітку ніколи не заглядає в лабети ярів і тут стоїть завжди напівтемінь.
Поблизу найглибшого яру, схований в густому лісі, стоїть манастир. Це знаменитий Мотринінський манастир. Великий вал, насипаний в позапам'ятні часи, двома кільцями охоплює манастир з його будівлями і великим садком. Манастир і вал бачив ще половецькі й татарські зграї, що мандрували в цих краях.
В цім манастирі „спасав" свою душу молодим послушником Максим Залізняк і колись манастир був основною фортецею гайдамаків. Схоронилась ще й до цього часу в яру біля манастиря та криниця, де гайдамаки ножі святили...
Отже, туг ніби сховалася сама старовина і живе під затишком густого лісу, за високим манастирським валом.
Йшли роки. А старовина, притаївшися, сиділа тут. Заростав непрохідним лісом Холодний Яр, проростали травою стежки до нього, забувалися, стиралися з пам'яти ті великі події, які бачила холодноярська земля.
……а згадаєш, То була й дорога З манастиря Мотриного До Яру страшного,
Дійсно страшно. Бо вся ця місцевість густо покроплена кров'ю і тисячі кісток людських придавили високі могили і великий вал. Багато, дуже багато бачив цей вал за довгі століття свого існування, багато
знав він таємного і незвичайного, що утворилося в цих густих лісах, біля манастиря.
Та несподівано історія знов прикинулася і заснулий вал знов побачив великі події, що утворилися в густому холодноярському лісі...
В пізній осінній вечір листопаду 1919 року, коли над землею спустилася непроглядна темінь, в манастирі і поблизу кругом в лісі йшло життя. Піднявшись на високий манастирський вал, можна було бачити, як блимали навкруги між густими деревами вогники, було чути згуки гармоній, веселих пісень і п'яних викриків. Зовсім в далечині над лісом на темному небі відбивалося марево пожежі і доносилися поодинокі постріли. Був жорстокий 1919 рік.
В самому манастирі кінчалася пізня вечерня і поодинокі постаті манашок з маленькими свічками в руках проходили через порослий травою двір до келій. Інколи через манастирське подвір'я з брязкотінням зброї проходила чоловіча постать і поспішливо зникала в будинкові ігумені. До цього ж таки будинку, де блимали вогні каганців і свічок, під'їхало й де-кілька озброєних верхівців, які, прив'язавши коней до невисокого тину, прямували в відчинені двері, біля яких стояла нерухома постать вартового.
Чому ж біля будинку ігумені в манастирі стояла постать вартового і до нього поспішали пішки й на конях озброєні люде?
Почекайте дивуватися. Ігумені тут немає, вже давно їй відвели друге помешкання і сюди вселився, штаб отамана полку гайдамаків Холодного Яру. Штаб Чучупаки. Чучупаки — відомого диктатора Холодного Яру, що його знали на десятки верстов навкруги.
Фактично це був будинок уряду „Холодного Яру” тоб-то всієї місцевости, що простяглася в радіусі десяти верстов навкруги манастиря.
Свіжій людині трудно було б тут орієнтуватися. Високий вал, густий ліс з непрохідними ярами, манастир з товстими стінами, зігнуті постаті закутаних в чорні хустки манашок, таємні люде, обвішені зброєю, у високих шапках зі шликами — все це під густим серпанком темної ночи мимо волі відносило уяву людини, що несподівано попала сюди, за де-кілька століть назад — коли тут панувала запорізька шабля, а в лісі можна було зустріти загін турків чи татар.
В той же час в кімнаті ігумені, де засідала рада „Холодноярської держави", цокотіла справжня американська друкарська машинка „Ундервуд", перед отаманом Чучупакою лежав справжній бельгійський маузер і в кімнаті розносився дим дорогих цигарок...
„Холодноярська держава" сьогодні вирішувала важливі питання. По-перше треба було виявити свою орієнтацію що до наступавших і швидко ліквідуючих банду білогвардійців — червоних. По-друге стояло питання про взяття „державою" цілком в свої руки близької до Яру — Грушівської цукроварні, потім потрібно було розібрати заяви селян на бешкет і насильство з боку деяких гайдамаків і деякі поточні справи. Засідання йшло...
Високий Чучупак, відкинувши шапку зі шликом назад, вживав замісць дзвінка наган, якого він вертів у своїх руках. „Панове" — гучним голосом покрив він гомін тих, що сиділи навкруги столу і вже роспочали гаряче сперечатися „двох думок бути не може. Ми вільні гайдамаки не підемо служити червоним. Немає у нас спільного шляху в кацапами, не знаємо ми їхніх їдей про комунізм, про якийсь інтернаціонал, про вигадане братерство народів. Є у нас вільна ненька Україна і ми її рідні сини повинні битися зо всіма, хто простягне на неї руку"...
Чорний, низенький старшина з прізвищем Жук почав було казати, що по вільній Україні до цього часу мандрували то німці, то деникінці і що вільним із всієї „вільної" залишається доки-що один „Холодний Яр", але Чучупак нетерпляче застукав ручкою нагана по столу і, поглянувши суворо на старшину, зауважив, що кому тісно в Холодному Яру, той жоже найти собі місце за валом. Попередження зрозуміли всі і на хвилину в кімнаті стала тиша. Потім виступив чоловік у цивільному одягові з чорною борідкою, він довго і гаряче наставляв збори неухильно йти шляхом славетних гайдамак і не спокушатися на всі закидання й агітацію, яку роблять вороги України. Він місцями доходив до патосу, читав напам'ять цілі сторінки з Шевченка, мало не плакав і під кінець почав істерично тремтіти. Це була таємна особа, що її, як казали, надіслав сам Петлюра для організації й агітації „гайдамаччини".
Тим часом Чучупак щось писав в свою невелику кешенькову книжку і коли агітатор закінчив своє слово і знеможений сів на лаву, він піднявся і, рубаючи кожне слово, почав читати пропозицію. Гладко зачесаний молодий хлопець з обличчям військового писаря швидко занотовував пропозицію отамана.
Решта питань, що стояли на засіданні Холодноярського уряду були значно простіші і тому засідання пішло скоріше. Виставлене питання про взяття Грушівської цукроварні довго не обмірковувалося. Господар полку, товстий чоловік з прізвищем Пономаренко, довів, що цукроварня фактично належить Холодному Яру, поскільки там ніякої озброєної сили немає. А хто надалі буде її ремонтувати і постачати необхідним матеріялом, це буде видно. Звичайно, що з Холодного Яру для цукроварні дати не можна нічого... і господар з посміхом зробив безнадійний рух рукою. Потім він довів зборам, що є велика потреба в цукрі, бо гайдамаки розбуті і роздягнені, а підходить зима, тому потрібно дати на цукроварню черговий наряд, щоб одержати цукор. З рішенням цього питання довго не затримувались І господар, діставши з сумки, що висіла у його через плечі, готовий друкований бланок, взяв у писаря ручку і, трохи замислившись, проставив на бланкові в лапках після слів „відпустить цукру" — цифру сто. Після цього він розписався і подав папірця Чучупаку, що не читаючи швидко підписав „наряд".
Діловоде, — додав господар полку — стукни печатку і приклади свою руку, бо вартість цього папірця на сучасну валюту де-кілька міліонів карбованців, дарма що він „хождєніє" має лише в межах Холодного Яру.
Всі засміялись, а діловод поліз до кишені, дістав кисет, де разом з махоркою переховувалася „державна" печатка. Витягши печатку, він помазав її чорнилом і з визнанням всієї відповідальности цієї роботи притиснув печатку і старанно підписався.
Останнє питання про бешкет і насильство з боку гайдамаків майже не обмірковувалося. Один із стиршин, молодий ще хлопець з низьким лобом і шапкою густого волосся, що спадало йому на очі, молодецьки потріпав головою і сміючичь повідав, що гайдамаки дійсно погуляли, але врешті справа зовсім дрібна. Хіба в рація балакати за те, що пограбовано п'яток крамниць, вбито до десятка медведівських євреїв і ненароком спалено у Мелниках дві хати, що належать матросам-більшовикам...
Закінчивши свої „урядові" справи, весь уряд з отаманом і старшинами сів за вечерю і тут уже всі урядові градації були відкинуті — пили всі однаково. І молодший козачок, що прислугував .біля столу, становив все нові й нові четвертини сомогону...
Уже втретє проспівав” голосний манастирський півень і тихий дзвін покликав манашок до ранньої обідні, а з будинку ігумені все розносився, п'яний регіт, пісні і згуки танків.
Минуло 2 роки... В Холодному Яру шаруділи ліси, поростав новими кущами високий вал, заростали травою биті шляхи до яру.
В манастирі сидів Чучупака. Багато змінилося „гайдамаків" в його полку за ці 2 роки. Інші кістьми лягли й поховані біля високого валу манастирського, інші побачили, що бешкетом і п'яцтвом держави не збудувати і пішли з каяттям до робітничо-селянської влади, інші невідомо куди зникли.
Уже в Медведівці не було жодної крамниці, вже все єврейське населення, налякане погромами і вбивствами, давно повтікало з околишніх сел і містечок, вже не одна хата селянська залишила по собі купу сірого попелу, вже дорогами в ночі не їздили й не ходили...
А Чучупак все гуляв. З невеликою зграєю розбишак виходив він зі своєї резиденції — з манастиря, йшов за високий вал, спускався в глибокі яри і заходив ярами до сел і хуторів. І тут серед беззахисного селянства сіяв він нову культуру гайдамацьку — палив хати, вимагав самогону, харчів, забирав до штабу привабних молодиць...
І вже не один селянин кляв „отамана", скреготав зубами і в ночі точив сокиру на гайдамацьку зграю.
Коли несподівано рознеслися чутки, що йде з великою силою Буденний...
Стих Яр... Стоїть зараз густий ліс і спокійно дивиться жовтим листям в блакитну височінь. За валом манастир немов заснув і вкрився старими спогадами. Біля манастиря могили — старі й нові. Під тяжкими кам'янними нагробками старих могил сплять отці ієреї, „святі" іноки. А під свіжими могилами — сплять „гайдамацькі отамани"...
Тут Чучупака, тут Компанієць, Пономаренко... Тихо навкруги. Падає осіннє листя. Жовкне трава.
І здається так, що постріли, вбиввства, „гайдамацькі" пісні, п'янство, марево пожеж і нова кров людська на валу і нові кістки під валом — були не ось не давно, а давно-давно...
Тому здається, що зараз біля Холодного Яру заклопотано гуде трактор, битими шляхами скриплять вози з буряками, електрикою сіяє Грушівська цукроварня. Над Холодним Яром повстає новий день...
