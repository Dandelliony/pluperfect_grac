ОСІНЬ
ТИХИЙ сумом оповився міський парк
Сріблястими нитками простяглося в повітрі павутиння і зі всіх алей несется журливе шарудіння пожовклого листя...
Червоні краплини листя капають з вітів клена.
Сонце ще всміхається своїм золотим промінням, але прозорими ранками вже холоднувато і вночі десь над сірим нагромадженням міста скиглять зграї птахів, що потяглися зі своїх гнівдовищ на південь.
В цю добу, добу вмирання літа, особливо бурхливо, неначе в останнє напружаючись перед довгою та спокійною зимою, б'ється життя великого міста...
Тисячі людей оточують крамниці, особливо мануфактурні та готового одягу...
Мені б, товаришу, матеріялу, на пальто... І куди ото воно годиться...
Всі полиці завалено ситцями та маркизетами, а шерсти нема, та нема.... Кажуть, поруч в крамниці калоші є...
Зростають „хвости" і кожний поспішає купити необхідне. По склепах палива кипить напружена робота. Метушаться люде, іржуть коні, майже на кожній вулиці гуркотять великі вози з дровами та вугіллям.
За ними поспішають стомлені, але радісні громадяне.
А по базарах, де золота осінь вкрила вози та довгі лави своїми подарунками, — хвилюється людське море.
Приваблюють очі янтарні яблука, терпкувато пахне капуста, неначе кров жевріють баклажани, соковитими плямами відокремлюються кучі винограду, слив, груш, картоплі, овочів...
Якусь дику симфонію складав гомін тисяч людей і понад усім б'ється настирливий галас:
Яблука! Антоновка! Кому яблука?!. Груші! Груші медові...
В цій людській мішанині немов бджоли, що поспішають заготовити запасів на зиму, топчуться господарки, обережно тиснучи в руках гаманці.
Їхні очі горять рішучістью і надхненням.
Десятки раз вони підходять до потрібних річей, щоб приторгуватися.
Коли ж закінчується робочий день і тихий вечір вже простягає своє крило над містом, з'являються на вулицях продавці квітів.
Холоднуватою красою пишаються зрізані айстри та троянди — вони, вже трохи побиті морозними зорями, ще більше підкреслюють, що літо минуло, що прийшла коротенька — чи довга? — осінь...