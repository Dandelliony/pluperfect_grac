Баржан
«Люмпен». 
Зоологія, чи то пак, соціологія каже... Ні, зоологія і соціологія нічого не каже, а ось в архівах бульварного району, або в порохнявому комплекті колишньої «Одеської пошти» часто можна на трапити: 
... Люмпен розпоров ножем живота приятелю... 
... розбив пляшкою голову жінці ... 
… розтрощив, поламав, набешкетував ... 
Або: 
... жінка ошпарила окропом голову робітникові порту (ім'я рек)... 
... облила сірчаною кислотою ... 
Та мало чим ще не збагачував одеський люмпен поліцаїв, газету глядача, читача? 
Зимою скупатись в морі хто може? — люмпен ... 
Четвертину молока разом хто вип'є? ...  — люмпен. 
А стільки ж горілки? ... — теж люмпен.
Зігнувши волову шию, згорбивши кремезний стан свій, флегматично, мов автомат, переносить пятипудові мішки на пароплав він ... 
Десять, двадцять, пятьдесят ... 
Перший також як і останній ... 
Пилом припало мідне обличчя, струмочками збігає піт з чола, залишає сліди, за розхристаний комір тече, котиться по брудній шиї, грудях ... 
Підніме кінець брудної блузи, заблищить голим черевом, розітре бруд на обличчі, сплюне пилом і знов нахиляє горба під мішком ... 
Перший також як і десятий ... 
Важка та жорстока робота портова!.. 
Загрубіла рука, погляд похмурий ... 
Зате у вечорі, заробивши гроші, грузчик мав розвагу: напитись, пограти в карти, побити жінку, з приятелем подратись. 
Так спокон віку було, від діда, прадіда, так ... тепер?.. про це далі ...
«Баржан».
Так називалась в Одесі колись відома «ночлєжка» для ріжного безпритульного босяцького люду портового ... 
Унизу «трактір» був, а на другому поверсі тараканячі тапчани, смердючий гамір ...
Колись і сам М. Горький уславляв нари цієї ночлєжки, —  бо гордо, з теплою іронією на загрубілих лицях згадують «Челкаші», «Мальви», «Чудри»... 
Тепер, замість пяного, смердючого, картьожного «Баржану» робітники порту мають свій клуб, дивляться на «Заговор Императрици», слухають, як шкварить власний оркестр «Розіту» , зосереджено, хмуро, захоплено стукають по столиках доміно, шахами...
Спочатку до організації клубу поставились вороже ... Особливо ж коли дізнались, що наймають вчителя по ліквідації неписьменности. Зневажливо рукою махали, —  дитячі вигадки, буза ... 
Адже неприємнійшою річчю для люмпена здавна була книга, та й ще така, як азбука, на яку він не міг глядіти без зневажливої огиди ... 
Це зрозумів учитель підбираючи з землі кашкета, отряхаючи пил з одежі, боки розминаючи ... 
Час минав ... 
Неписьменність, при росподілі платні, тарифних, ріжних, вирахунків, ударила люмпена по кишені. Тоді самі покликали вчителя, простили йому минулі гріхи й пригомшено сіли за стіл. Дужими пальцями старанно по складах водили, за хмурими лицями свою розгубленість ховали ... Коли ж часом, під час навчання, входив п'яний Яшка Головатий, або ииший який зайдиголова, ставав на порозі, широко роззявляв ідіотського рота, на всю залю кричав «м-ме!..»  — його без жодних слів з драбини спускали ...
Так за 2 роки 300 душ неписьменність ліквідували... 
Тепер, коли сонце перекине своє проміння через високу, кам'яну стіну на Ланжероновський спуск, перехожі, що йдуть з кошиками на базар, бачуть, як під стінами бувшого «Баржану» довжелезні ряди грузчиків сидять, газети читають, роботи ждуть ... 
А дехто, то навіть, з книгою в кишені сидить, николи витягає, кріпкими пальцями перегортає сторінки, насуплено косить очима ...
- Дивись Гавриш, щоб професора з тебе не вийшло! — перестіга хто небудь. Гавриш не чує, хмуро зжовтілий лист переглядає, до свого сусіди кине Синок в мене вчиться, просив книжку принести яку небудь, —  зневажливо наморщиться, в кишеню суне.
Літературна кар'єра Гавриша.
Гавриш здавна був тієї думки, що книжку личить читати дітям та професорам. Але коли синок Гавриша виявив більше хисту до цурки, орлянки бокса та футбола, батько сам, непомітивши як, почав читати ... Спочатку нерішуче, сором'язно, криючись. .. Він, правда, не боявся, що можуть подумати про його професорські заміри, а ось, що до дитинства, то тут могла статися деяка небеспека ... Але коли Гавриш згодом побачив книгу в руках Яшки, Сєньки, Сєроги, тоді в ньому заговорила піонерська гордість і він авторитетно почав давати товаришам раду:
Бері, браток «Агенти, жандарми, палачі» Павлова. —  А ти що береш? — звертався до другого.  —  «Вішньовий сад?» морщився. —  Брось, бері лучше «Потьомкіна». Сінклера «Сто процентов» стоющая вещь. Нема вже? Ну, бері «Золя Углекопи», А Горького з закритими глазамі можеш чітать. Джек Лондон тоже свой парень. Бері «Мої пріключенія», бері ... Мамін Сібіряк? .. Тоже плохой ... «Дама с камеліями»? ... Буза  —  брось ...
А то одного літнього дня, коли море грало сонячними струнами, Гавриш перехиливши сотку, висьорбавши дві миски борщу в «Товстого Шмулика», злопавши чверть фунта української ковбаси з гірчицею, відчув, раптом, в собі незрозуміле якесь натхнення сів і написав ... вірша .. Справжнісенького вірша! Написав про те, як староста невірно росподіляє робочі руки, — той хто підмогоричить його — працює 5 день на тиждень, а хто ні — 2 дні. Вірш цей попав до стінгазети і мав величезний успіх в порту, а Гавриш багато прихильників і став дійсним героєм. Незабаром стінгазета зарябіла віршами ...
Так роспочалась літературна кар'єра Гавриша. Тепер він член редакційної колегії, головний співробітник стінгазети, кореспондент «Червоного Шквалу» .
Несподіваний гість. 
А то ще одного дня, коли дув з моря солоний вітрець, сутеніло небо, радісно скиглили чайки віщували передгроззя. До клубу грузчиків насторожено увійшов у чорній парі, білих мов сніг манжетах з чисто виголеним обличчям громадянин в пенсне, ввічливо вклонився обідраній, наступленій авдиторії, повільно витяг з кишені якусь потріпану книгу . . . Перед тим, як приступати до вивчання англійської мови, треба, спочатку, ознайомитись з предметом.
То завклубом хотів зробити сюрприза лікнеповцям, найняв учителя англійської мови. Картаво, довго, запально говорив він про значіння англійської мови в європейській культурі, науці, літературі, згадав імена Шекспіра, Шіллера, Чемберлена, не помічаючи, як під смаглявою, суворою шкірою на лицях причаїлась усмішка. А коли промову було скінчено і промовець поліз у кишеню за хустинкою, щоб витерти спітнілого лоба, він намацав там щось таке, що зовсім отетерів й прожогом геть з клубу кинувся ... Так і по сей день не вертається ...
Стінгазета, школа. 
Яскрава річ в клубі грузчиків це стінгазета — рідко де з такою любов'ю з таким майстерством вона робиться, як тут... Газета в клубі грузчиків особливої конструкції: подвійна рама, вікна під склом, на одполірованому дереві художні малюнки, маслом, — порта, пароплавів, робіт. В рамі газети де-кільки розбитих вікон — то незадоволені грузчики, що попали в стінгазету; мстилися... Але редакція цим не турбується — в запасі шкла багато ... В кожне розбите вікно ставляється нове шкло і копія розірваної замітки ... Маса реагує... Газета за живе бере, а не традиційною мазнею займається ...
Краще ніж англійська мова в клубі грузчиків привилась кравецька школа. Біля 30 душ жінок, дочок грузчиків вчиться в цій школі.
Дві лави. Свідома, зосереджена, витримана, людяна, революційна. Жорстока, деморалізована, деспотична, розбишацька ... Дві лави ... Одна створює школу, бібліотеку, стінгазету, клуб ... Друга б є вчителя, рве стінгазету, п'яним сморідом бруднить клуб. Перша слідкує за правильним росподілом робіт. Друга дивиться як би витягти зайву сотку. Раніш було: грузчик, що мав здорові мязи, наймався до чотирьох підрядчиків. Сам не працював, а ставив підкорених собі. Платню одержував по 3 карбованці з кожного підрядчика, платив замісникам по 60 коп.
Тепер цього неможна робити... Але здібна на ріжні вигадки голова все ж де що вигадує ... Жорстока робота, жорстокі інстинкти, звичаї, загрубілість. Але ж і тут, серед цієї, здавалось, безнадійної маси, зроблено великі досягнення ... Проблиски жорстокого, впертого мозку, перевиховання загрубілих інстинктів, цілої маси. Ком'осередок грузчик і в 50 партійців, міцних свідомих голів вперто працюють надсвоїм вихованням ... Чотирі школи політграмоти — 80 душ грузчиків після піврічної муштровки випустили. 
Бібліотека біля 700 абонентів нараховує ... 
600 грузчиків, персонально, газети виписують ... 
... Пропала романтика тараканячих тапчанів ...
... П'яний, смердючий, картьожний «Баржан» дає суспільству морально здорових, перероджених людей.
