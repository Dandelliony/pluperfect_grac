Два роки з Іваном Франком.
«Спомини І. Лизанівського.
Я секретарював у Франка року 1910 — аж до кінця 1912 року. Бути секретарем, це значило бути Франковими руками. Я радо, але також з певною тривогою, згодився працювати.
Гімназіяльна молодь в Галичині, головним чином та, що була організована в таємні гімназіальні організації «Молода Україна», вважала Франка своїм пророком і вчителем, вчитувалася і студіювала його твори. «З вершин і низин» для покоління молоді 1900 — 1910 р.р. заступали Шевченків «Кобзар». Цілу низку Франкових творів було нам в школі заборонено до читання, але вони були в таємних учнівських бібліотеках, а через те тим уважніше й пильніше читалися. Що року в наших гуртках читалися реферати, цеб-то доклади про Франка самими учнями. І ось цього Франка я, молодий студент, мав бачити в себе в кімнаті в «Академічному Домі», і не тільки бачити, але в нього працювати. З причин сімейного характеру не я заходив до Франка на дім, але щоденно Франко більше як за дві версти йшов до мене на помешкання і тут йшла його вся письменницька робота. Заходив він раненько о 9 годині.
Коли перший раз мав прийти Франко, я почув якесь шамотання під дверима. Це Франко хворими руками не може відчинити дверей, він ліктем натискає клямку і поволеньки відкриває двері. В хату входить середнього росту людина, голова схилена вниз, руки обвисли, пальці поскручувані, в ранах, — коли я пізніше ближче приглянувся, то нігті пальців врізувалися в тіло, а з поміж пальців виходила мокрота, — обі руки весь час нервово сами рухаються, як маятник годинника, раз більше, раз менше. Повіки коло очей обвисли, очі червоні, одна брова з великим волоссям. Вдягнутий в стареньку шубу, де немає всіх гудзиків, шуба брудна, ні обох рукавах велика пляма, бо вони служать, як я пізніше побачив, за носову хусточку, —  стараліжованими руками не міг витирати собі носа. Ліктями скидає з голови стару, витерту шапку. Чоло високе, блищить, голова покрита рідким, рудим, з нахилом до сивизни волоссям.
Ми всі, — нас було троє в кімнаті,  — зтихли і повставали, повні пошани, відповідаючи на привітання Франка. Мої товариші пішли зараз на лекції в університет, а я залишився писати. Франко питає мене, чи в мене немає лекцій і заявляє, що університетські лекції в першу чергу, а тільки в годинах, коли немає лекцій, я можу писати. Весь час мого секретарювання він точно додержувався розпису моїх лекцій, а коли я йшов на лекцію, він ждав мене внизу в «Науковому т-ві ім. Шевченка».
Франко працює над текстами Несторової «Літописи», на столі і ліжках повно книжок. Він рівночасно читає і диктує. Щиколотками хворої руки розгортає сторінки книжок, це вдається йому дуже тяжко, сторінка по кілька разів падає назад; при натузі, щоб підняти її, друга рука рухається нервово, вдаряючи в бік в сторону клуба. Праця ведеться в цьому напрямі, щоб доказати, що «Літописи» написана віршом, а не прозою. Текст «Літописи» диктує мені Франко по слав'янськи, дуже делікатно в процесі роботи, а навіть непомітно для мене, навчивши мене слав'янського письма. Що не вміщується в форму віршу, це Франко зазначує як пізніші вставки, стараючись пояснити це на підставі наукових даних, а часто доказуючи це сам. Це важка робота, але Франко робить її з великим інтересом, бо в «Літописі» він бачить український віршований епос. Над цею роботою працював Франко зі мною більше року, але друкувалися з неї лише невеличкі уривки. Відновити «Літопись» як віршований епос і доказати це науково Франкові не вдалося.
Франко готує до друку друге видання своєї першої новісти «Петрії і Добощуки». Першого видання, що друкувалося в «Друзі» 1875 року, немає під рукою. Частину повісти він вже продиктував мойому попередникові, але деякі розділи йому не подобаються, рукопис він каже різати на половину і на другій чистій сторінці диктує текст. Ходить по кімнаті, весь заглиблений в собі, обі руки сами дибають, голова схилена вниз. Всі розмови в повісті диктує так, неначе з кимсь другим розмовляє. Пригадую, коли диктував «Сцену в Жидачові». Рабін карає Бляйберга за його злі вчинки.  —  «Слухай, я скажу тобі дещо правдиве. Ти знаєш, що перед віками римляни, гоїм, знищили наш нарід, нашу самостійність, нашу державу. Правда, тебе вчили про те? Знаєш, що наша доля від віків —  неволя, погорда, насильство і нужда! А знаєш ти, що нас спасло від цілковитої затрати серед потопи тих нещасть, що сталося для нас дошкою спасення з розбиття нашої свободи? Знаєш? Здається, не знаєш того, та я скажу тобі. Нас спасло те, що на думку наших ворогів повинно було погубити нас,  — нас спасло наше розсіяння по світі, нас спасла окремішність нашого життя, нас спасли наші перекази та писання, наші обряди, нас спасла наша ненависть до переслідувачів, нас спасло наше лукавство з ними і наша єдність зі своїми». Ці слова рабина говорить Франко з захопленням, надаючи їм єврейський біблійний тон. Говорить скоро, не звертаючи уваги, чи встигну я це записати.
Це буває рідко, бо звичайно він дуже слідкує за тим, чи я встигаю писати і просить робити йому зауваження, коли треба диктувати поволіше, та коли моя рука змучена, щоб відпочити. Коли завважить, що я довго пишу і не прошу зробити перерви, він тоді сам робить перерву. Диктування цього невеличкого розділу змучило його, бо закінчивши сцену рабіна з Бляйбергом, він мовчки ходить кілька хвилин по кімнаті, заявляє: «Ну, на сьогодні буде досить!», просить рукопис встомити йому в кишеню щуби, я насовую йому шапку на голову, бо самому йому це дуже важко зробити, каже: «Прощайте!» і йде з кімнати.
Ще інтересний спомин. Галицькі клерикали і попи все життя цькували Франка. І коли Франко був зламаний фізично, тяжкою хоробою кинутий в психічну нерівновагу, з надломленою душею, вони й тоді не забули своєї ненависти до нього. І коли Франко в приступі психічної нерівноваги, розбитий, обірваний блукав перед церковними дверима, вони кричали, що це кара божа на Франка та що Франко навернувся і став католиком. Але вони в грубошкірости своїй і христіянській любові забували, що це чорна хмара заслонювала хвилево ум Великої Людини, що після того наступали часи просвітлення вертала думка, хотя й послаблена, нездатна силою грому розбивати тьму, але ще в силі працювати.
Одного дня дістав Франко рукопис і лист від якогось «вченого» попа. В рукописі цей вчений христіянин доказув існування бога, науковість біблії і т. и. В листі до Франка покликувався на те, що Франко вже навернувся на лоно католицької церкви і просив надрукувати свою книжку. Франко продиктував мені листа-відповідь, що він не має змоги надрукувати книжки, а коли б і мав змогу, то не надрукував би її, бо дальше стоїть на основах позитивної науки, христіянську метафізику вважає ненауковою і шкідливою для поступу. Коли тільки виздоровіють руки, то він напише і надрукує працю, що в основах своїх розіб'є думки автора листа попа.
Франко зі мною в бібліотеці Оссолінських у Львові. До нього підходить проф. Брікнер. Після привітання Франко питає Брікнера, чи він прочитав п'яту часть «Дзядув» Міцкевича, яку Франко недавно знайшов і яку починає друкувати. Недавно перед тим Франко рукопис присилав Брікнерові, але цей без відповіді повернув її Франкові.
Франко знайшов якийсь польський рукопис і йому вроїлося, що це рукопис п'ятої частини «Дзядув». Звичайно ніякими серіозними аргументами Франко свого твердження не підпер.
В розмові з Брікнером Франко підтверджує автентичність рукопису і як найсильніший аргумент висуває те, що йому явився дух Міцкевича і сказав, що це дійсно п'ята часть «Дзядув». Це твердження висловлює Франко з великою нервозністю, спараліжовані руки починають скоріше дибати, як маятник, та вдаряти о тіло Франка. Франко кидає Брікнера, не попрощавшись.
Пізніше, за часів війни, коли не було за Франком догляду, він таки надрукував цю книжку, плід хворої думки, де він висовує як аргумент дух Міцкевича.
Подібна історія була і з поезіями Афанасіва - Чубинського. Одного дня приніс Франко кілька старих пожовклих зошипів з віршами видно з почерку, присланих з України. Кілька днів розбирали ми ці зошити, потім Франко зробив вибір, подиктував вступне слово про Афанасіва-Чубинського, щ о являвся Франкові. Книжочка ця вийшла з друку. Це говорить за те, оскільки нервова хвороба вплинула на психіку Франка, бо про цей «дух» він говорить цілком серйозно.
Мої земляки-золочівці просять, щоби Франко приїхав до Золочева і прочитав щось. Цю просьбу я передаю Франкові, який дає свою згоду заявляючи, що робить це радо через те, що це моє рідне місто і що я буду мати змогу побувати дома. Я хочу купити білет другої класи, бо якось і на думку мені не приходить, щоби Франко, та ще й хворий, їхав третьою класою залізниці, тим більше, що це субота і їде багато робітників зі Львова додому. Але Франко заявив, що він взагалі не їздить другою класою, де багато попів, що він себе гарно почуває і що йому цікаво їхати, бо їдуть робітники, їде багато народу, можна багато гарного й інтересного почути та побачити. А він вже й так давно не був між людьми. Всю дорогу він мовчав, пильно обсервуючи і слухаючи.
Золочів приняв його врочисто. Вийшла вся місцева інтелігенція, золочівська «Січ» в червоних лентах — відзнаках січових, — станула в ряд і зробила парадний прохід від вагону до двірця. На двірці було багато народу, старих, молодих, гімназистів. Хочуть відпрягати коней і сами запрягатися, щоби везти свого вчителя, свого Мойсея. Франко надзвичайно зворушений, він скромно просить не робити цього, я передаю цю просьбу і ми сідаємо на візника.
Вечером у великій театральній залі він читає «Мойсея», пролог до «Мойсея» читає на кінці. Заля повна народу, багато Поляків і Євреїв. Перед читанням багато привітань. Коли Франко виходить на естраду і хоче сісти за столик, заля повна оплесків і окриків «Слава!» Цим разом Франко спокійний, читає середнім, розміреним голосом. Більшість присутніх читала «Мойсея», але слухає ще раз із уст самого Франка з побожністю і пієтизмом. А особливо молодь, гімназисти! Це ж історична подія в їх життю, вони бачили Франка, чули із його уст «Мойсея».
Одного дня ми заспали і Франко прийшов підчас нашого снідання. Я запропонував йому випити чай з нами. Він радо згодився, з бідою нахиляючи хворими руками шклянку та обома ліктями підносячи хліб до рота. Він сміявся і розмовляв з нами. Коли ми почали після снідання прибирати на столі, він вийшов і через кілька хвилин повернув з прив'язаним до гудзика пакупком з помаранчами. «Це я зверанжувався. Прошу, сідайте і їжте!» На другий день він приніс нам кошик груш із своєї любимої груші. Це була прекрасна, культурна, ніжна і дуже чутлива натура.
Мої уривки споминів торкаються важкого, дуже важкого періоду життя Франка. Коли я їх пишу, мене обгортає і великий біль і велика любов. Такі люди рідко родяться. Так багато страждання могли винести тільки великі інтелекти. І яка гірка н£ була б історія їх життя, але з любов'ю треба зібрати всі і найдрібніші факти їхнього життя, праці, страждань. Бо ми йдемо в дальшу боротьбу з печаттю їхнього духа.
Харків, 10 травня 1926 г.

