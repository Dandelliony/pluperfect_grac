Сади цвітуть.
Спочатку зацвіла абрикоса... жерделя... потім черешня, вишня... 
Осокори, верби вже давно зеленіли пишними гущавинами...
 ...Був укритий туманом ранок... 
Наддністрянська низина молдавська прокидалась... Роспливався туман, що густо вкривав ріку, сади, потойбічну низину... Сонячний промінь ніяк не міг пробитись крізь туман, води в Дністрі напитись...
 В крайній хаті над Дністром відчинилися двері й молдованин, що вийшов за поріг, довго чухмарився, тоді нахилив найближчу гильку і довго розглядав набряклі бруньки яблоні...
Обличчя молдованина вкрилося смаглявою усмішкою... ...Заскрипіли двері ще й ще... Чорноволосі, роспатлані молодиці, дівчата, хлопці з лопатами побрели на городи... 
На винограднику сивобородий дід вже давно длубався в землі, виноград підвязував, тички стромляв... Чорнобородий молдованин на корню прививав...
Хлопці, дівчата сад, город скопували... Вся долина людом кишіла, що флегматично в землі копався... ...Спочатку цвіте абрикоса... потім жерделя... черешня, вишня... яблоня, грушка... ...Ой буде багато яблок, ой буде багато сушні...
Степ 
Коли степи ще сонні, а небосхил починає жевріти, роспалений, сонячний диск величньо випливаючи з-за обрію золотить могили, телеграфний дріт, тоді з ріллі підіймається перша гава, дзвінко ллється на ниви перший спів жайворонка, дзвінко співає плуг... 
Риплять вози... 
По степу бродять тіні... 
Боронують, орють, сіють... 
З ріллею зливаються.
 З досвітка темного в землі длубаються... 
Як свіжо пахне ранком привільний, молдавський степ! 
Росою й потом зрошений... 
Вишкіривши гострі, блискучі зуби трактори засапано всідаються в землю, чмихають, злорадісно рвуть, гризуть оскаженіло... 
Здрігається, вигинається сухий, жорстокий молдавський степ під безліччю драконових зубів...
Як чабан вівці загубив... 
Смаглявий дід Явтух обперся кістлявими плечима на стіну килимову непокійно заговорив:
- ...Не ті часи стали... не ті люде пішли... Молодь одягається... сором один... вигадки городські. Полотна конопляного, рідного цуратися стали... Більш на городське пнуть... Та й вовни нема вже тої.: Овець нема,— І дід нерухомими вицвілими очима глянув крізь шибку тьмяну в далекі простори, тужливо голову схилив... Я знав — коли заговорить дід про вівці, тоді проси, не одмовить... Дід таки справді не одмовив, хоча спочатку і завагався... Заскрипівши сухим, степовими вітрами випеченим, тілом, пішов до комори, довго вовтузився там, в мовчазній задумі вернувся з чомпоєм в руках, старанно витирав ганчіркою пил з його... Надував Довго, знесилено головою хитав, щупав зашкорублими пальцями, стукав по овечій шкурі, впереміжку, відривчасто, кидав:
- ...Музика тепер... вигадки одні... Сопілка ще — так-сяк... Весілля де старий чабан зі своїм чомпоєм завше перший гість... Тепер... гармошку з города привезли... 
І дід призирливо скривився, сохлими устами припав до чомпоя, заворушив клапанами... 
Одірвався,— тон був добрий,— кинув: — «Кум опропадіт чобану ойли..» Припав устами знов до чомпоя... В напруженій увазі завмерла хата, заморозив чомпой тіла... Дід Явтух заплющивши очі починає роскачуватись, чомпой починає ридати, душу надриваючи... Ой загубив чабан вівці, ходе, шукає, гірко плаче, світа білого не бачить...
Дід Явтух сам чабанував колись й тепер чомпой його степовими вітрами ридає... Ой нема овець в чабана, загубив чабан вівці...
Славилась колись вівцями країна молдавська, любили селяне цю тварину, велику користь з неї мали... На зиму селянина вівця одягала, килимами, ковдрами дівчат, молодиць дарувала, молоком, бриндзою частувала...
Вимирає тепер вівця в Молдавії... В степовій смузі ще подекуди зосталась... Війна, голод... Пасовиська овечого немає... Вироджується вівця молдавська, занехаяна вівця молдавська,.. ...Ой не журіться діду, знайде знов чабан свої вівці, пожене знов у степ, чомпой радість степову співатиме... Розвіватимуть знов вітри овечії руна... Буде знов вовна, килими, бриндза, одежа... Звеселіє знов чорноока молодиця... Не журіться...
Два береги... 
Бистро тече Дністер прозорий, дзвінко плещуть хвилі, підмивають береги... Суворо шумлять потойбічні гущавини лісові, блищать на сонці шпилі румунського манастиря, вікна домів прибережних... На берегах городи до самої ріки біжать, на городах працює люд смаглявий, чорнобородий... 
Блищать багнети на сонці, швидко прямує румунська сіра варта берегом... Дружньо спів лунає з цього берегу, радянська прикордонна варта вільну годину використовує на березі... Дядько потойбічний випростав стомлену спину, глянув на молодь веселу, заблищав білими зубами, привітно шапкою замахав... З кущів прожогом румунський офіцер вискочив, широким, бистрим махом дядька до землі прип'яв... 
Цьогобічні селяне кинули роботу на городах, спершись на лопати мовчки приголомшено гляділи на той бік, на селянина, що лежить на ріллі, верещить боязко під гострим носком румунського офіцера...
Так що дня, коли сходить і заходить сонце, над рікою стоять селяне, в мовчазній задумі дивляться на протилежні береги... Коли ж настає ніч, місячна тиша вкриває потойбічні береги... Протяжні, сумні співи лунають на цьому березі...
Молдавське село 
Білі мов гусяче крило, хатки під очеретяною покрівлею, синькою по краях обведені стіни, довгою, рівною вулицею тягнуться... Хліви, льохи не обдерті, як це часто трапляється по наших селах, подвір'я не засмічені, а чисті мов тік перед молотьбою, льохи ж, що ховають головне багацтво молдованина, то навіть визерунками розмальовано, горорізьбою оздоблено...
Хату на три-чотирі кімнати поділено, стіни всі килимами завішано. Килим люблять молдоване, не менш ніж татари, самі тчуть, фарбують нитку в ріжні коліри... Килими йдуть і на віно дочці, коли заміж виходе... Хати трохи більші ніж по наших селах, чимало трапляються і під черепицею, що виграє на сонці синіми, червоними чотирьохкутниками... Гострим клином молодим вбили комсомольці в старий традиційний побут нові звички, поведінки... Підмогою тут з'являються хати-читальні, сельбуди. Читки, стінгазети, спектаклі, хорові гуртки, до яких молдавська співуча молодь також охоча, як і наша, потрохи перевиховують молодь сільську, віднаджують від старого, принаджують до нового...
Освіта, культура в Молдавії 
Молдавія країна виключно селянська. Промислового населення на ті 5-6 невеличких заводів, що е в Молдавії, надто замало. Три бувших округових міста ввійшло до Молдавії — Ананнів, Тираспіль, Балта (столиця Молдавії). Зруйнована, спалена, потріпана бандитськими наскоками Балта потрохи починає відбудовуватись. Населення в Молдавії сягає за 500 тисяч. На 11 районів поділено Молдавію, 212 сільрад є тут. 
Освітню роботу в Молдавії надто важко вести — понад 10 національностей є в Молдавії, — корінне населення, звісно, молдоване, що заселяють територію, головним чином, вздовж Дністра.
Молдавська культура стоїть надто на низькому рівні скручена, забита, загнана ледве не найбільш за всі культури нацменшостів, вона зовсім не зберігла, не виявила своєрідних своїх властивостей. Лексичний багаж молдавської мови надто бідний. Художньої, оригінальної молдавської літератури зовсім не мала Молдавія, з книг на молдавській мові відома лише біблія. Народню творчість молдавську — музику, поезію, пісню, фолькльор загалом, майже зовсім не виявлено, не досліджено, не отпрацьовано. А матер'ялу, що кинув би світло на затінене, цікаве, маловідоме життя молдованина, побут його, виявив би індивідуальне обличчя нації, історичність, багато, ой як багато! Роботи ж не розпочатий край, цілина скрізь.
Перші спроби в цьому відношенні робить Наркомос АМСРР—він створює етнографічний музей в Балті. 
Молдавська мова, до того ж, має в народі ріжні говірки. Термінологічна комісія при Наркомосі АМСРР розроблює, усталює літературну лексику молдавську. Видано, першу молдавську граматику, російсько-молдавський словник. Нечисленна, але завзята інтелігенція молдавська — виключно сільське вчительство — гарячково береться за молдавський підручник, працює в хатах читальнях, ріжними гуртками керує, ліквідує неписьменність селян...
За весь час в 50-ти молдавських школах вивчилось грамоті 2,000 селян. Молдавські школи, поки що, чотирьохрічні. Виключно національних шкіл в Молдавії — 50, українсько-молдавських—42, всіх же шкіл в Молдавії - 364. Що року мережа шкіл зростає. На майбутній рік в Молдавії гадають відкрити ще 164 школи.
Молдавські педкурси готують 75 нових вчителів. Надалі гадають відкрити молдавські семирічки в де-котрих районових центрах. Радпартшкола двохрічна готує кваліфікованих, політосвітніх робітників з комсомольців, партійців. Є по Молдавії 20 пересувних бібліотек. Загалом молдавська література надто бідна,— за останні роки, лише, з'являються нечисленні переклади популярних політброшюр, видаються оригінальні книги по сільському господарству, підручники для шкіл, піонерська, комсомольська література. Зовсім нема серії перекладної, чи то оригінальної, художньої масової літератури...
З періодичних видань — є газета «Плугарул Рош» та «Червоний Орач» з сільсько-господарчим ухилом. Росте, розвивається молола Радянська країна, молода Молдавська Республіка. Твердим кроком ступає вона до нових берегів.
На весні там цвітуть сади, там пишно по стадах сходить зелене руно, старий мол дав-чабан гонить отару в степ. Старий мол дав гонить отару на свою, на трудову землю. А земля та широка на всі краї і одним кінцем уперлася в бистрий Дністер. 
З-за тієї шумної ріки бачить плугатар, чабан вільної землі, як заздрісно дивляться на нього очі поневоленого молдава з румунського берега. 
Будує мол дав своє господарство. Віддала революція землю трудовому молдованину і навчився господарювати він за роки революції. Раніш землі було вдостарч, рук багато, та не було знання, агрономічної допомоги, планового господарювання. Тепер — чотирьохпілля знає молдованин, заводить чорний пар, широкорядний американський, траву сіє, звик до суданки. 
Полюбив молдованин також трактора... З кожним роком росте вимога.
Так на полях лише одного Слободзейського району (правда, району-селянського) працює 23 трактори. Це на 9 сільрад! Подекуди в цілій окрузі стільки нема!... В районах же з мішаним населенням, промисловим, кустарницьким — тракторів, правда, менче. Так в Тираспольськім районі тракторів—10.
Скоро родитиме так сухий, молдавський, жорстокий степ, як смаглявий господар схоче!
Молдавська культура молоді паростки лише пускає, недалекий той час, коли під дбайливим доглядом працьовитого садівника вона забуяє пишним цвітом.
