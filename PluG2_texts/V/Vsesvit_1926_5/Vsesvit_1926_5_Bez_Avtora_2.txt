СКАРБИ ФАРАОНА ТУТ-АНКХ-АМОНА.
Четвертий рік провадиться в Єгипті у Фівах в «Долині царів», де 1922 року археологи Карл Карнавонський та Ховарт Картер відкрили мумію фараона Тут- Анкх-Амона, що царював за 1350 років до різдва христова та загинув від отрути чи кинжала жерців і генерала Харемхеда, що після нього сів на трон фараонів.
 Єгипетський уряд, держить потайки хід робіт. Але де-які цікаві відомості все ж таки пройшли до арабської преси в Каїрі та європейських газет. З кам'яного саркофагу видобуто дерев'яного саркофага, що має форму мумії. В ньому лежить другий дерев'яний саркофаг такої ж самісінької форми, покритий золотими пластинками та прикрасами. В цьому другому саркофазі містяться такі коштовні речі, яких ще світ не бачив: масивного золота труна 2,5 міліметра завтовшки, що важить більше 200 кілограмів. 
У листопаді місяці Ховард Картер роспочав тяжку роботу. Довелося зчищати з другого саргофага віковічний порох та товстий шар смоли, що нею залято мумію. Ця смола через щілинки проходила наверх і склеювала в одну масу банти. Сім днів продовжувалася ця робота у присутності вчених і, кінець-кінцем, мумія була розгорнута; ця мумія вся була вкрита коштовними речами. Обличчя фараона було під золотою машкарою з емалевими очима, художньої роботи, що вірно передавала риси обличчя Тут-Анкх-Амона. На голові мумії тіяра з самоцвітами та гадюкою спереду. На шиї і на грудях намисто, ланцюги з емулетами, а на руках 11 обручок, на пальцях 13 перснів і все це золоте з рідкими, незвичайними самоцвітами. 
В одній руці золоте берло, а в другій — канчук, символ королівської влади. На руках золоті рукавички, на ногах золоті сандалії. Обличчя під машкарою прекрасно збереглося.
Тут-Анкх-Амон помер юнаком 18 років і на тілі його ран немає.
Крім казкового багатства, відкриття мумії Тут-Анкх-Амона має величезне значіння для науки. У двох підземних кімнатах є багато коштовних річей: меблі, начиння, знаряддя, все це дасть багатий матеріял для вивчання старого Єгипту.
