Сонна хвороба.
Оживити культроботу — наше чергове завдання.
Промовець одкашлявся, витер хусткою спітніле чоло і, з нудьгою, тмяним поглядом озирнувши присутніх, вів далі:
Перше, ніж, так би сказати ... той ... поглянути на Америку, нам треба... той... вернутись до вихідного пункту, що, так би сказати, взагалі....
Здоровенний хлопчина, що сидів біля вікна, на цьому слові позіхнув і потягся ...
За ним позіхнув другий, третій і нарешті вся заля до того роспозіхалась, що й сам промовець не витримав, і на мить покинувши Америку, одверто й смачно ростулив і собі рота.
З цього моменту приємні позіхи, як у футбольній грі, перелітали від публіки до промовця, що, немов досвідчений голкіпер, ловив їх і повертав.
Хтось устиг уже задрімати в кутку і звідти чулися всякі носові звуки.
Біля дверей сиділо двоє і стиха ділилися вражіннями про «Багдадського злодія»; хтось у буденівці, десь роздобувши квітневого номера «Вечірнє Радіо», поринув у читання. У кутку заснув ще один.
Промовець, тимчасом, не змовкав і заздро поглядав на тих, що поснули... 
«От, чорти, сплять!... А тут. як каторжний... Нема покою!.. — і його стомлений голові спав на думку звичайний робкорівський приспів: «Охороно праці, де їй». 
А доклада закінчувати все ж треба.
Америка, як я вже зазначав, має, можна сказати, парламент, що взагалі...
Чоловік у буденівці упустив «Радіо» і, голосно зідхнувши, ліг на лаву.
Ті, що розмовляли про кіно, замовкли і, пригорнувшись один до одного, куняли.
За півгодини промовець, росквитавшись нарешті з Америкою, закінчив свого доклада, коли вже вся заля хропла з усієї мочи.
Уклонившись і заявивши, що подальший доклад буде у вівторок, він скочив з естради і підійшов до «місць»:
А ну, братіки, посуньтесь, дайте ж і мені заснути хоч трохи; що я, справді, каторжний?... І, скинувши піджака, промовець ліг на лаву й заснув.
