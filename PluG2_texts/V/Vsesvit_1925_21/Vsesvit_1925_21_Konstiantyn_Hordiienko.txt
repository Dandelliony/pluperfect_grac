Як я був редактором повітової газети.
...На папірці було: 
...„Згідно з розпорядженням секретаря Губкому, вас призначено редактором повітового органу Балтського Ревному і Паркому. В цій нагоді вам негайно належить.." і т. и. і т. и. Дата: 10 квітня 21 року. 
Чого кращого й бажать? Задихався вже давно я в губерніяльному місті, здавна цікавився балтянською “атмосферою”— повіт був найбільш бандитський в губірні.. 
І через мить, начепивши на себе вираз прощальної туги, я стояв перед столом зава. 
— З продробітника в журналісти?.. — здивовано-іронічно скривився той.
— Комуніст мусить бути універсальним, — покірливо-сентенційно відказав я. 
І, так запер нень з боку зава нема — я редактор!
Ви-ж, певне, почнете думати, що ставши “таким чином" редактором, я створив сюжет для Марка Твена? — 
Зовсім ні. Адже я не був профаном в газетярській справі — половину свого життя віддав газеті...
Так з 10 до 13 років я продавав газети... Далі працював за експедитора... Потім „в підполлі" носив гранки з коректую від друкарні до Андрія й назад... Згодом сам корегував, зробився випусковим, а там став пописувати...
А тепер бачите я редактор. Несподіванки в цьому, правда, для мене не було, адже я ще тоді знав, що буду редактором, коли продавав газети... 
Незабаром я був в Губкомі, виставив свої авторитетні плани й через кілька день розрізав потягом Херсонський степ...
Я показую свою кваліфікованість друкарям. 
І ніхто навіть не помітив, що в Балту, з кошиком за плечима увійшов той, хто збирався своїм огневим ловом розтопити крицеві серця!..
Друкарня, на яку мені вказав перехожий, зовні нагадувала низький хлів, або стайню, які ото бувають по радгоспах — обдерта, залатані фанерою вікна... Але то для вас, читачу... 
Для мене то був — Кремль, Акрополь, Лувр—що хочете... 
— Добрий день од нового редактора!
Я обходжу каси, затираю:  
- ...Терція єсть?.. Що, не всі літери?.. А кам'яний цицеро?.. 
Теж не всі?.. А „древній" корпус то напевне є?.. Зовсім нема?.. Що-ж тоді є?.. Зовсім кепське з титульними шрифтами?.. А-я-я-яй!.. Що-ж тоді робитимем?.. А цицеро, цицеро!. Ним ще, певне, за Ціцерона друкували... А фарба!.. Нею паркани сором підводить.. Папер!.. Слухайте!.. Оселедці сором загортать.. Хто це вам постачає таке добро? Отнарх з? Добре... А це візьміть кліше... Що, не похоже на ваше?.. То-то ж... Слухайте, що це машина верещить наче порося під Великдень?.. Нічим мазати? Зле.. Так на завтра щоб усе було готове... А може ще й сьогодня... Що? Де я встиг так кваліфікуватись? Ого-го-го! Ну, бувайте... Да, а як з платнею? Отнархоз за два місяці не платив? Добре... Бувайте.. 
А тепер і ви, читачу, гадаю, переконались, що був я досить кваліфікованим газетярем?
Аж ось перше число дрижить в моїх руках!.. 
Була тут і терція, був і кам'яний цицеро, були й такі шрифти яких мабуть, ніколи не бачила й не побачить ні одна газета... 
Але ви може подумаєте, що моя газета не “вбирала очей?"— помиляєтесь!.. Неправда-ж, товаришу ментрапаже? Ви хоча й були не задоволені з того, що задав вам більше клопоту, але хіба-ж не ви самі казали, що „так красивіше-? І хіба-ж я не помічав кожного разу, як ваше холодно-цинкове обличчя довго-довго не одривалось від газети? Знайте, то вона “вбирала очі"...
Всі статті доводилось писати мені... 
Я знав усе й не знав нічого... Та власне й ви, коли-б зуміли писати лише на дві теми-бандитизм й продподаток—могли-б бути редактором повітової газети... Але погодіть, а то ви вже й справді подумаєте, що змогли-б стати редактором повітової газети?!.. А проте... Коли-б зуміли оці дві теми подати в двацяти варіянтах, то може й змогли-б...
Мене „експроприювали" Літературний вечір в партклубі. 
Коли одного разу Завагітпропом побачив у мене „Антидюринга", я думав, що з ним станеться розрив серця. Прожогом кинувся він за секретарем, гукнув Заворгінстра і втрьох вони довго, вражено-шанобливо розглядали книгу... Після того, коли ще якось побачили в мене „Вбогість філософії" й Діцгена, набігли на мою хату й експроприювали всю мою соціяльно-економічну літературу... Ще-б пак, потрібні для партклубу... „Злочинство одній людині мати такі книги, коли в цілої організації нема".
До речи вже про партклуб. Хочу розповісти про літературну вечірку, що одна й відбулася за рік мого перебування в Балті— тому може і зафіксувалася в пам'яті... Але з цього не робіть висновку, що товариші-партійці не цікавилися художньою літературою—навпаки, самі навіть писали. Тільки... важко якось було „розгорнуться", не було „спайки" і т. и. Порядок вечірки був такий: спочатку мій реферат, здається, на тему „Колективістична творчість" дискусії й „демонстрація" власних творів.—
Завагітпропом обводить очима літераторів: 
(Ах я й забув написати, як сяла електрика, які були канапи!). 
— Зараз нам прочитає... 
— Я!..—вихоплюється повнотелесий, червонястий матрос — голова Райспілки. 
Завагітпропом стверджуюче киває головою. 
Той: 
— Я зачитаю вірш... 
— Свій? — перебиває секретар... 
— Ну... да ... как можно ... — напівображено відповідає... Далі кахикає, встромляє очі в куток, зосереджено хмурить брови... мовчить. ..
Підігріта цікавістю публіка, терпеливо, трошки іронічно вичікує ... хвилину, дві... 
— Може, забув? — знов секретар. 
— Ну, как можно... Собственноє, можно сказать, дітьо .. в тюрьмє пісал ... заспокоює... 
— Хай, хай думає ... кидає хтось ... 
Подумавши ще з пару хвилин, поет безпомічно розводить руками — забув...
— Значить не „дітьо”... вирішує секретар... 
Далі хтось спробував деклямувати якісь патетичні вірші, але за реготом довелось перестати. 
Так скінчилася перша, а може й остання літературна вечірка в Балтському партклубі.
Як я харчувався. Дід Олександер. 
Одного недільного ранку Пан заграв на свою чарівну сопілку... 
Я зскочив з ліжка, 
Зараз, зараз!.. 
Одягався.
Глянувши на свої черевики, я їх цей раз не взув, а викинув у кватирку на дорогу... 
Був запашний повітовий день ... 
Бігли дерев'яні коники ... 
Замітаючи риб'ячими хвостами вулиці, повертались баби з базару... 
З великою приємністю, човгаючи по нагрітій сонцем пилюзі, я завертаю за край міста ... Вражений зупиняюся. Переді мною річка. Ви уявляєте чим для людини, що ящіркою любила пектися на сонці, очеретом у воді мокнути, була річка? Річка, правда, в напрямку міста зовсім не мала гічища й лише зелена соковита осока вказувала, де сочилась вода, але праворуч, за містком, де ген на горбі розкинулось зелене село, річка була глибока й многоводна. З радісним напруженням переліз я через тин, пішов берегом... А ліворуч з горбка великі соковиті темночервоні вишні, самі в очі лізуть ... „Ізбаві мя от іскушенія”... Монотонно похитуються, немов той суворий мула на мінареті, житні колоски, купаються у вогняних бризках сонячного сяйва...
(Очеретянка може співала, а може й ні...) 
Минувши густі верби, попав я на прогалину. Роздягався ..: Тіло з розкішшю вбирало свіже, сонячне повітря... 
— Тобі чого тут треба, матері твоїй чорт?! — раптом чую позад себе... Оглядаюсь... З горбка бадьоро шкутильгав якийсь дідок, розмахував ціпком. Заклавши назад руки, я спокійно вичікував. Але, очевидячки, моя поза не викликала до себе ніякої поваги, бо наблизившись, дідок рішуче гримнув:
— Геть, забирайсь звідси! 
— А що, хіба не можна ? — спитав я, аби не показати, що зразу так і здаю позиції. 
— Та вже-ж не можна, траву м'яти!.. 
Я й не подумав... 
— Ач!., всяка шантрапа шалається... — проводив мене дідок...
Звичайно, коли-б я був солідніший, та ще й з портфелем під пахвою, він-би мені цього не сказав... А то що-ж ви хочете, коли я мав те саме обличчя, якого ще ніколи не торкалась бритва, а матеріял редакційний носив у кишені в штанях!
Але уявіть собі, що згодом ми стали найкращими приятелями з дідом Олександром... Свою ворожість дід змінив на ласку, мало не того самого дня, коли я вертаючись назад, поміг рішити задачу якомусь хлопчиськові (бідаха аж упрів, так бився над тою наукою), синкові, як виявилось, діда. Дід переконався, що на .шантрапу" я не скидаюся, а коли дізнався, що „пишу в газеті", дозволив приходити на його берег. Незабаром я став учителем хлопчиська й за це мене дід частував часом обідом, вишнями, виносив хліба, а поспіли огірки огірками. (Між иншим, дід Олександер по щирості признався мені, що ніколи-б не подумав, щоб я міг „писати в газеті". Чудний дід, начеб-то від усіх редакторів мусить йти сіяні є як від Івана Золотоуста?!).
Дідови харчі були для мене чималою підтримкою (бо заробленого нам не платили аже третій місяць), це було моє снідання. Обід-же я діставав дурно у столовці. А вночі, повертаючись від товариша, де я читав яку небудь книгу (в мене не було світла), я завертав на хазяйський город і там „вечеряв" виривав (а хочете крав) кілька головок цибулі, часнику, та тут-же, без хліба з'їдав (каюсь!).
І тому я щиро вдячний діду Олександрові... Бо з його дозволу я користувався сонцем і водою... а це значно окріпляло мене робило мої статті такими-ж палками енергійними, як отой життєрадісний, сонячний день.
Ніколи, ніколи не забути мені недільних ранків! 
... Сонце пронизало стрілами воду ... Пукастими очима, обведеними золотими обідками, на мене дивляться жаби... 
Мідно-червоний колір мого тіла гармонійним контрастом переливається з зеленою травою...
Я читаю „Правду". Дід Олександер, що тільки-що вернувся з церкви, побожно - зачаровано розповідає про „ангельське піснопєніє (поет був дід!), впереміжку гне матюком „шантрапу"... Тоді кличе мене обідать...
„Червона хустка”
(„Немов мрія промайнула в житті моєму)... 
А прозаїчно — „Завженвідділом". То в неї був псевдонім такий. Зайшла до редакції. 
— Чи не можна видрукувати „сторінку селянки"? 
— Звичайно можна, адже-ж я на засіданні паркому казав про це. 
Складали план На її думку треба те й те ... А на мою (.. в неї мармуровий лоб...) треба більш інформаційного матеріалу, — є? Технічне упорядкування візьму на себе. — Добре... тільки... писати нікому... а все-ж, на її думку краще отакий план... чи погоджуюсь, чи зрозумів? Д-да... ні... Чудна жінка, як можу зрозуміти, коли в хаті повно туману? А проте добре, хай пише про делегатські збори, я теж де-що напишу...
Сторінка незабаром вийшла, попала на села й екзальтувала майже всіх делегаток.
— А все таки сентиментальні жінки, — казав я „Червоній хустці". 
На її думку, то моя стаття так зворушила їх... 
Одного разу ми проходили з „Червоною хусткою" 'повз городів... Між нами панувало легеньке напруження інтимного зближення, що напівсвідомо заховується під маскою різних дрібниць... 
— Що це росте кущами? — питає вона. 
— Виноград ... — відказую я ... 
Вона на мить зупинилась, докірливо підвела вгору брови (а які брови — не скажу)... 
— Слухайте, кому ви це говорите, я на винограді виросла в Криму?.. 
— Ну, тоді, мабуть, картопля ... 
Вона засміялась ...
А мені стало сумно ... 
Йшли далі... „Червона хустка" жадібно вбирала ідилічні пейзажі балтянських околиць... 
— Де це так несамовито жаби кричать ? — питала. 
Я зробив гримасу... 
— Е, ні, не жаби ... корова ... поправилась ... 
З-за хати виставив голову баран й продемонстрував як кричать жаби>й мукає» корова... 
Вона засміялась ... 
І я засміявсь...
„Лео Червоний". 
До редакції насторожено увійшла згорблена постать літ під сорок. Бистренькі, маленькі очиці пронирливо оббігали кімнату, і від цього риси обличчя. здавалось, ще більш загострювались...
Звернулась до мене: ... Ви редактор?.. Мені хотілось побалакати з вами... Я думаю, що зможу бути нам корисним... Я сам червоний журналіст...— вимовив з притиском й зробив павзу...
Коли-б він, приміром, сказав “я Робінзон Крузе”, можливо, я-б менше здивувався, а менше зрадів-би — то напевне. 
— Ви журналіст ?! Скажіть, де ви працювали ? — кинувся я до його.
Працював він ще “во время оно”, коли тут в повіті виходила здається, „Балтская Речь". 
Але то нічого, він цілком „червоний журналіст". Його вся Балта знає... А мені таку людину й треба... 
— Скажіть, якої кваліфікації ? — холодно-діловито ...
Писав фейлетони. Підписувався „Лео“. Тепер він може підписуватись „Лео Червоний". Хочете, він вам напише цікавий фейлетон „Пісьмо к тьотєнькє"... В ньому він напише про річку. Так... „Дорогая тьотєнька. Б небезізвєсном вам граде Балтє протєкаєт благодатная рєка"... Далі піде, як ту річку забруднюється, як туди звозять сміття, як вона „благоухаєт"... Цікавий фейлетон! Раніш, бувало, захоплювались...
Я подумав: — нещасний,, повітовий „град" Балта! Скільки вас таких на „святой Русі"? Скільки літ ваші брудні ріки давали натхнення повітовим фейлстоністам-гумористам, сатирикам?..
Лео погодивсь стати в мене репортьором. І коли на третій день, уранці, він в захопленні приніс свій репортаж, я схопився за свою редакторську голову. 
— Що ви робите?.! — істерично кинувся до мене Лео, побачивши, що замітка „в повітпродкомі”, тане як віск на вогні під моїм безжалісно редакторським пером... 
— Треба... — мудро - лаконічно відказав лише я... 
Тоді Лео взяв на півтона нижче: 
— Обіцяли муки дати ... 
Але я непохитно, зціпивши зуби, робив своє... Тоді, з виглядом безперечної редакторської авторитетности мовчки, виразно вказав лише на закреслені місця:
... „Завдяки енергійним заходам Занповітпродкому ... налагодив продовольчий апарат... виявив своє задоволення ... наказав ... виявив своє незадоволення’ і т. ин.
— Пропала мука... — сумно забренів голос Лео, коли .замітка була готова, перефразована... 
Аж на цім ще не скінчилося його лементування... 
— Обіцяли дров дати... — пошепки перестерігав він мене, коли я брався за замітку „Лісові справи”. 
Ця спокуса була слабша за першу, й тому моє перо стрибало ще швидче... Лео-ж стояв над моєю душею, неспокійно совгався та, слідкуючи за пером, гіпнотизував мою руку: 
—... Це те-ж, думаєте ?.. Отак, досить... буде, буде вже ... Ну що ви зробили?! А тепер вже досить ... Отак добре ... Ну-ну-ну! Ет!.. Зіпсували замітку... Так була добре написана... 
В мене увірався терпець і щоб не „підривати” свого редакторського престижу, я гримнув ...
Лео важко зітхнув і лише безнадійно - надійно кинув останнє перестереження:
— Можна дешево, набір черевики дістати... 
Але я стоїчно переміг і цю спокусу... Доля замітки. „В Райспілці” була однакова, як і двох перших ... 
Тоді Лео, скорботно поглядаючи на свої замітки, докірливо - злорадісно зазначив:
— Тепер не матемете ні муки, ні дров, ні черевиків... 
А далі, незадоволено буркнув: 
— З вами зовсім не можна працювати! Проте, працював. Завжди незадоволений гуморист — „Червоний Лео".
Я „завойовую" село 
За чотири місяці існування газети — ні одного дня „перебою"... Виходили акуратно тричі на тиждень... Виплата заробітку друкарям запізнювалась на місяць. Редакція не отримувала третій... Голова Ревкому казав „нажимайте на Губросту“... Завгубростою казав — „нажимайте на Ревком"... 
Проте, як-би там не було, а газета все-ж почала надходити до мас. По волостях було виділено дописувачів. Причім, характерно, там, де допосувача призначав волревком, або волпарком—„на Шипці все було спокійно'... А там, де дописувач з'являвся сам якраз навпаки.
Одного разу я одержав полемічного листа від бандитської ватаги... 
Надсилали мені також листи від бандитів і комсомольці... Листи, всі були на один кшталт — неньку Україну „Кацапську владу” ... Так що, рад-не-рад, доводилось і двацять першу, другу варіяцію писати про бандитизм.
Згодом почали заходити до редакції й читачі-селяни... 
Так пригадую: одного разу зайшов до редакції якийсь дядько, скинув шапку (на голові—вивернений кожух), питає: 
— Хто тут главний? 
— Кажіть, що вам треба... 
Нерішуче викладає свої скарги... 
З яким триумфом веду я його до паркому... Ще-б пак, нарешті то я починаю „нащупивать пульс"...
Не встиг я вийти з-під цього вражіння, як до редакції завітала якась селянка— 
— Чом я не друкую вже цілий місяць оголошення про розвод,— питала. 
— Добре, буде надруковано, — запевнив... 
— Чи не можна на завтра? 
— Добре... 
— Так що пожалуста... 
— Добре... 
Мовчки стояла, не знала куди подіти незграбну, порепану руку... 
— Чого ще? 
Всміхаючись полізла під свитку. — 
...Крр! Крр! — долетіло до мого вуха. 
— Оце вам подарочок принесла...
І перед моїми остовпілими очима наїжилась курка... Справжня жива курка! Сердито поводила очима. Тоді роззявила рота й сказала: 
...Крр! Крр! Крр! Крр!.. 
Не знаю, може це її мовою означало: — ну, й куди це я попала? Що за за остолоп сидить переді мною, витріщив баньки? Я-ж не крокодил який, а чепурна собі курка?!
Ну-ж і дісталось мені потім від Лео за цю курку! Цілий місяць не міг забути... Та й в мене, правда, слина тепер ще тече, коли пригадаю проекти Лео, що і як-би він зробив з отою куркою.. Куди там чеховському слідчому! 
Ще одного разу, пам'ятаю, коли я ратаувськими телеграмами заліплював на нозі пальця, що наколов на цвяшка (балтські тротуари), зайшов якийсь лікар, — червоний хрестик на грудях, питає: 
— Де редактор? 
— Я редактор... 
Помовчав, тоді каже: 
— Бачте, в мене була деяка справа... Я хотів спитати, коли можна прийти... Звичайно, окрім цих, було ще багато людей, всіх не пригадаєш...
Я попадаю в „опалу" 
Лео приніс інтерв'ю: 
„Вчора о 6-й годині вечора до Балти прибув новопризначений голова Ревкому т. Синій В цій нагоді наш співробітник мав з ним довгу розмову. На наш стук у двері т. Синій сказав—„заходьте" і т. и. 
Далі розповідалось про те, що зробив Синій в инших повітах і що він гадає зробити тут... 
Звичайно, Лео знов казав мені повний обурення: 
— З вами не можна працювати!
Через тиждень прибігає кур'єр: 
„Настоящім вам предлагаю нємедлєно явиться в кабінет предревкома". Секретарь Ревкома (підпис)
— Слухайте, як це ви допускаєте такі замітки? — роздратовано питав мене Синій, вказавши на велику замітку, під назвою: „Я—власть, ви—ніщо", таким тоном, що не допускав ніяких заперечень.
Я знизав плечима й побажав довідатись мотивів, з яких-би мені не слід було друкувати оцю замітку. Але про мотиви можна нам з вами балакати отут на папері, а не з предревкомом Синім...
Да, до цього маленьке пояснення. 
Останнім часом я вигадав для себе дуже гарну поведінку. Після жнив, кожного вільного дня—в неділю, або два свята підряд, я брав с собою кипу газет й мандрував на села.
На знаю, може, то мене приваблювала сама подорож? Може, то я любив вільний, широкий, розмашистий, як степ, як безкрає небо, процес мислей, гру настроїв, барв лісу, екзальтоване повітря?
Та що-б там не було, а мандрівки ці давали мені чимало користи: я не був відірваний од села, виступав на сільських сходах, приглядався, „чим диха" село, знайомився з його потребами, настроями, — одним словом, оскільки міг, вивчав село. Окрім того, там, де я побував, залишався добре проінструктований, загітований дописувач.
Кожна така подорож давала мені чимало матеріалу для моєї газети, а що найкраще — підвали —„від села, до села", котрі я надсилав до губерніяльного органу.
To-ж одного разу, вернувшись з такої подорожи (якраз на другий день приїзду Синього) я й написав оцю замітку „Я—власть, а ви-ніщо", де відбатожив голову волревкому...
Парняга любив випити, а тоді, в п'яні й екзельтації, репетуючи Я власть, а ви—ніщо" пішов „гулять" на все село виймає „нага а", стріляє в повітря, собак, лупцює селян, ганяється за дівчатами, вривається до вдів, двічі вдирався уночі до школи, де вчителювали три молоді вчительки (вони то мене з великим острахом і під великим секретом навели на це)...
Але вертаюсь назад. Дізнавшись, що я і надалі гадаю „підривати Совєцькую власть” Синій пообіцяв розлучитись зі мною.
„Ось тобі й раз, — халепа, — думав я дорогою, — попав у контр-революціонери"...
З жалем на цім і припиняю свої записки, бо скоро настав кінець редакторської моєї кар’єри.
Одного разу (був запашний повітовий ранок і т. и.) я одержав повідомлення від Губкому, що мене призначено Завкомгоспом у инший повіт.
