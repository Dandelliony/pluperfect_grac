Шахтар
Ходив Андрій у шахту вже років зо-два. Полосував десь під землею тверде вугілля, мріяв про Полтавські степи й проклинав забій. Пізніше трохи, це вже, коли ненароком задивився на швидкі рухи й чорні очі — то ще прибавилось нетерпляче чекання кінця роботи, щоб піднятися на гору і побачити Оришку. Отже і склалося так: —  любив Андрій степи й Оришку, а працював у шахті. Що до степів, то річ коротка. Там він родився — сюди прийшов на заробітки. Що до Оришки, то складніше. Давно хтось сказав ще, що свою так і за дверима знайдеш, а то і в ложці втопнеш, може воно й правда, бо щось подібне трапилось і з Андрієм.
Колись у середу, чи може й у четвер Андрій зморений і злий, зійшовши з кліті й плюнувши в стовбур, підсковзнувся й упав.
Звичайно він не втопився хоть то була й не ложка, а калюжа. Але мабуть Андріїв прадід і не думав ніколи, що онук згада колись його та ще й таким нехорошим словом.
Різно падають. Впасти при місяці і коли не на човні, то принаймні хоча на березі — це віковічня міщанська трагедія а по-друге, теж не слід і вважати помешкання Нової Баварії за свою хату — це вже свинство й хворість на очі. Але Андрій просто здорово упав. Упав аж земля задвигтіла, ще раз вилаяв шахту, загилив аж у прадіда й в той момент, коли розраховував, що картуз його летить, мабуть, праворуч, він почув з гори веселий сміх і коротке, образливе, хоч будь для якого чоловіка: Вахлак!
Він підвів голову. Здається, зразу-ж треба було-б і вставати, та він забув про це, бо сторчаком на язиці стало кріпке слово й просилося негайно погуляти отуди на гору, відкіль бульбами котивсь і дошкуляв глузливий сміх. Але в цей момент Андрійові очі зустріли оті очі, що я про них вже написав, і, звичайно, кріпке слово так і присохло на язиці.
А був то не хто инший, як Оришка. Вона стояла на горі біля вагончиків й сміялась, а Андрій, забувши зачинити свого рота, лежав на животі, дививсь на неї й не міг рішити, чи йому вставати, чи може краще ще полежати й так саме не розбирав, чи він роздратований, чи йому теж сміятись хочеться.
Зрештою прийшов таки до пам'яти і встав. Він довго шукав свого картуза, щось мимрив собі під ніс і до самісінької хати озирався на шахту і ніяк не міг зібрати до купи свої губи, що розбіглися з під носа, як хомут після тугої супоні. А дома Андрій витер об коліно картуза, чухнув потилицю, ще раз посміхнувся й сказав: Да!
Ось з цього часу і став Андрій нетерпляче чекати кінця роботи, щоб на обрії побачити Оришку. А далі пішло так: увечері того нещасливого дня, Андрій, зібравши в гармонію халяви, пішов гуляти по посьолку. Він тричі обійшов околиці й тричі «ненароком» набрів на хату Оришчиного батька. 
Біля хати всі три раза зустрічав його злий, не по-шахтарському, сірий цюцько і тому він не наважився підійти вчетверте й пішов додому спати трохи сумний, трохи роздратований в цілому: як середа на п'ятницю в мокрому листопаді. 
А на другий день він зустрів її в клубі. Андрій не любив багато говорити — і тому, добре впевнившись, що це вона — Оришка, —  підійшов до неї, лагідно взяв її за руку й конкретно, як він звик на зборах, поставив питання: Підеш за мене?
В клубі тоді йшла вистава, й Оришка, захоплена чиїмись стражданнями, відразу не зрозуміла важливости питання й проголосувала Андрія по потилиці.
Від несподіванки він трохи нахилився й хоть не готувався до такого, а все-ж не образивсь, бо від доброго стусана було скоріше приємніше, а ніж боляче. В гой вечір стусанів вже більше не було, але склалася розмова, яку Андрій охоче проміняв би й на гірше, аби Її не чути. —  Бо саме такої розмови він не чекав. Ти, кажеш, щоб стала я твоєю жінкою? А то чому-ж? — наївно відповів Андрій. Так. А що робити будем? Отаке!? — здивувавсь Андрій. — Звісно, як люди... І з запалом, з бурхливою кров'ю, вже досить не конкретно, як і всі закохані, він розповів їй про швидкі степи Полтавські, про білу хату, про безліч щастя й здається, навіть, клявся, що більш нікого й ніколи в ту хату не поведе. Але Оришка любила шахту й посьолок не менше ніж Андрій свої степи. І тому суворо, грубой коротко вчинила присуд: Іди, відкіль прителіпався, я шахтаря собі знайду. Плакати Андрій не вмів, вішатись не було охоти й тому він тихою ходою побрів додому з отим настроєм, коли людина не розбирає, чи їсти вона хоче,, чи може спати, а коли запропонують їй кислого то й від того не відмовляється. Дома він чомусь довго чистив об коліно картуза й задумливо обпльовував долівку. Мабуть, тоді сперечались степи Полтавські з Оришчиними очима, — а він за них порішив не спати й прокачавсь до ранку під драним піджаком.
Другого дня Андрій почав тієї самої. Оришку він зустрів уже не в клубі, а по дорозі з шахти, коли вона зморена поверталась додому.
Так само просто, як і вчора, він розповів їй про своє щастя, запевняв, що з нею йому краще буде жити і хоть не так давно, але рішуче вона йому подобалась.
На сей раз Оришка вже не лаялась та й ні защо було, принаймні, ображати сумного хлопця. Вона тільки мовчки повернула до двору й сховалася в хаті (наче ні вулиць, ні закоханих не було на світі), а замість неї вискочив сірий цюцько й почав сердито гавкати на Андрієві халяви.
і чого-б треба дурному хлопцеві? Влипли чорні — робися шахтарем на віки. Та й чим степи ті краще за Оришку? Так ні степи й Оришка, Оришка й степи!
Та й Оришка теж хороша. Що з діда-прадіда шахтарка, то наче й треба доброго хлопця к чорту посилати. А чим була-б не пара, хоча б і в степу? Так от послухай-же їх-ніби зговорилися одне другому вимотати душу.
Через тиждень — приблизно — після клубної вистави Андрій наваживсь ще раз нагадать Оришці про своє лихо. Але так само, як і в першій раз він почув оту уїдливу відповідь про шахтарів і степи і здається ще раз остаточно зрозумів, що без Оришки йому не жити. А далі пішли зовсім паскудні дні.
Андрій ходив сумний, скрізь шукав Оришку іі зовсім забув про сон. Довгими ночами, перекочуючись на твердих дошках, він бачив її, як вона весела й рухлива відкочувала важкі вагончики від шахти, або весело реготала над ним. Йому тоді ставало жарко, він схоплювався, скручував товсту цигарку й починав немилосердно обпльовувати долівку. А ранком, зустрівши її біля шахти, він мовчки, з сумом оглядавсь на неї, зітхав не гірше першого любовника на аматорській сцені й зі злістю, важко ступаючи, ставав на кліть.
Шахту він не любив давно. Не любив її й боявся її темних очей, а зараз ще й проклинав, бо вона стала на його шляху до Оришчиних очей.
Я не пишу про Оришку, бо хочу розповісти про Андрія, але повірте мені на слово, що вона хороша. Хороша, остільки, що Андрій охоче проміняв-би двадцять шахт з посьолками тільки на двоє очей.
Увечері вони ще зустрічалися в клубі. Але тут Андрій умів тільки добре дивитись на неї. Коли-ж підходив, щоб пожалітись на свою нудьгу, то розгублював слова й хвилювався, а чув від неї чітко і бачив у її очах оте старе про шахту і степи. Але з часом чомусь і Оришка загубила свій веселий сміх. Чи уїдливе Андрійове зітхання, чи може що инше і ралилося, але коли він піднімав на неї вогкі очі, вона починала вже нервуватись, гнівно обсмикувала свою хустку й, обдарувавши його якимсь незрозумілим поглядом, тікала від нього. Та Оришка тільки тікала, а Андрій стогнав, марнів, ковтав зараз у груди по кубичному метрові повітря, а до того почали ще з нього глузувати в посьолкові, що ніби в нього зачуманіло в голові. Говорили просто, що Андрій утьопався в Оришку, а вона кепкує з цього. І тяглось це давно, дні й місяці й може протяглося б ще довше, коли-б Андрій та не наваживсь остаточно поговорити з Оришкою й дізнатися в-останнє за свої зітхання. Принаймні, сам він говорив, що це була причиною, а не щось друге. Порішив він це в одну безсонну ніч, під драним піджаком.
Або так, або инак,— говорив він сам собі на ранок,— а щось вона мені та скаже. Того дня він пішов до шахти на півгодини ранніше, але хтось, чи щось було в змові проти нього, бо півгодини пролетіло, Оришка не прийшла, чи запізнилась і йому довелося спускатись в шахту так і не дізнавшись того ранку про долю його зітхань.
Він став на кліть ще лютіший, ніж що-дня, лаяв шахту, лаяв вагончики, лаяв насип біля шахти, на якому не довелося сьогодні побачити Оришку. І лише в темному штрекові, йдучи вже в забой та, зустрічаючи сірі свічки,.*) що підморгували йому, як добрі знайомі, він трохи охолов. А спускаючись по схилу й пізнаючи знайомі повороти до своєї печи, він зовсім заспокоївся.
В забої він працював мовчки. Двоє товаришів його, що працювали в тій самій печі глузували з нього, розпитували про Оришку, але він не чув тих розмов напівголий лежачи, зі злістю довбав кайлом тверду вугляну стіну. В забої було тихо. Чути було тільки як десь струмочками виривалась вода та тонко дзвенів страшний газ вириваючись з обіймів чорної твердої маси. Андрій любив цю тишу —  й завжди, дослухаючись до неї, думав про свої степи, що залишив їх тільки на короткий час, щоб заробити грошей на хозяйство та потім повернутися до них на завжди.
Сьогодні ЦІ степи, як божевільні котились в нього перед очима, дратували своїми просторами і до всього ще щеміло десь у грудях та уїдливо билась думка в голові про чепурну Оришку. Він зітхнув і сів. В забої було душно й боліла голова. Він витер рукою лоба, витяг кисет, щоб закурити, але згадавши, що десятник попереджав ще зранку, що сьогодні в цьому штрекові багато газу, заховав його — взявся за кайло. Знову застогнала тверда стіна й знову покотилися степи і полетіли в голові думки, про шахтарський гонор Оришки. Але не довелось тоді Андрієві розвязать це питання. Щось несподіване, гуркотливе ввірвалось в шахту, в забой, в Андрійове життя й перевернуло все до гори ногами.
В той момент, коли Андрій кінчав підробляти піддашки в своїй хаті й бачив вже на тих піддашках свою Оришку, несподівано десь у штрекові загремів страшний грім. Всі схопилися. На один момент Андрій забув степи й Оришку, знаючи вже з досвіду, що значить такий грім. Він хотів бігти. Та саме вже загреміло в друге.
Хтось вигукнув, хрипло злякано: Вибух! Погасли лих гарі. Щось тверде вдарило Андрія по голові і він упав. Пробігла тільки думка: «Не вспів поговорити з Оришкою»...
А п'ять хвилин пізніше, коли до шахти вітром летіла команда рятувати, упала з насипу Оришка прямо під машину, що подавала в гору важкі вагончики.
Кажуть, що тоді якийсь шахтар горласто прокричав: Вибух на схилі, в районі лівих штреків!.. Там працював сумний хлоп'як.
Прокинувсь Андрій на рудничному дворі. Він потяг повітря носом, почув гострий запах вугілля й чомусь засміявся.
Поряд з ним лежали двоє його товаришів. Біля них клопотався лікар. Оддаль на шматкові породи сиділа Оришка з перев'язаною рукою, Андрій закрив одне око й чомусь не повірив. А потім моргнув другим і сказав: Так, через що? А вона чомусь відповіла:
Ум-гу... Тоді він вдруге: Так, як-же?... Хоч в степи... хоч куди хочеш... — ховаючи очі в землю, ніжно проспівала Оришка.
Андрій здригнув, глянув на неї вже обома й весела, радісна усмішка заворушила йому губи. Але раптом він згадав вибух і йому стало сумно. В уяві пробігли темні штреки й такі милі сірі свічки.
Він підвів голову й поглянув в бік шахти, так, як моряк в-останнє дивиться на своє море. На лиці у нього відбилась боротьба радости з сумом похорон наче дорогого товариша.
Він знову ліг і намагався заплющити очі. Поруч хтось застогнав; тоді він ще здригнув, схопився, наче шершень укусив його за носа й дико закричав. —  1 Що?.. До чорта всі степи, тут зостанемось! Га? Шахтар тепер я, чи ні?
Оришка розплющила свої очі і лоб її заграв гармонійкою зморшок здивування. Вона йшла до нього — не стрималась від такої несподіванки тільки щоки зашарілися червінцем. Вона очима відповідала йому — що тепер він шахтар.
А на Андрійовому запиленому їдким вугляним пилом лиці, сміялися білі, виточені зуби з-під сухих губ. Сміялися переможне і радісно.
