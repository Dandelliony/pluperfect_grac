Вулиця вечірня.
Плавно, флегматично планують сніжинки, матовими платками вкривають землю...
Земля подих затаїла, виблискує пухнатою білизною... Віхоряться сніжинки, налітають на лихтар, мов метелики опалюють крильця на вогні...
Немов заворожений білою чарівницею сновигає ріжнобарвний люд, щільно туляться білі боа, радісним струмінем б’є пара... Лискучі очі обдають млосним поглядом... Повільно переступає слоновою ступнею каракулеве пальто, напівсонно звисає на руці гордого «кенгуру»...
Відблиск світла переливається на блискучій шкурі — плавною ходою леопарда перевалюється широка спина на могутньому торсі, звисає на мохнатій руці його, щулиться маленька лисичка, кутає свій гострий, тріпотний носик.
Шугнув хлопчисько між натовпом, блиснув голим задом, брудне дрантя сніговими гирляндами звисає на ньому...
Замигтіли повними, пружніми литками дві червоні хусточки, розпалені радістю обличчя в забутті поринули в темінь, мокрими сніжинками обсипані... 
Рванувся візник санками, дико зойкнув, віжки нап’яв, пирскає баский кінь, виграє рельєфами, летить нестримно мов демон на бій, червоним огником палахкотить око, гарячою парою б'є з ніздрів — кінь, візник і їздці зіллялось у шаленому льоті... Позад тупає, трясучи всим тулубом сухоребрий
Дико хрипить автобус... Виють флейти... Скрегоче трамвай... Срібним дзвоном розлялись дзвіночки... Пронизлива «piccolo» трель...
Там, де падають тіні від будинків, насторожено миготять полохливі очі, впертим, німим поглядом зазирають під кепі, кармінові вуста нечутно ворушаться... Дві шкіряні тужурки мляво перевалюються, регочуть життєрадісно, п’яно, в темному провулкові схопили під руки одиноку тінь жіночу, щільно туляться, обдають парким,’ п'яним смородом...
Стали під засліплюючий душ вуличного лихтаря... Шкіряна тужурка глянула на бліде мовчазне обличчя карміном розфарбоване, шарахнулась у бік,замахала руками, гукнула приятелю: Втікай, сліпа!..
Хитались довго, реготали п'яно, руками розмахували... 
На розі літня жінка зі скринькою, над силу пнулась, надувала гумових ідіотиків: Вуді-вудівуді-і-і!.. Біля кіно натовп купчився, довжелезна черга ховається на другому розі, а люд все надходит — каракуль, шкіряна тужурка, шуба блискуча, шинеля зухвале обличчя хлопчиська, «смиренна» борода діда, нафарбоване обличчя красуні, зрите зморшками — старої... Розглядають афіші, гомонять, сміються, тупотять ногами... Біля заллятого електрикою вікна косметичного магазину, заставленого блискучими великими, мініатюрними флакончиками зеленими, червоними, прозорими, матовими — золотистими пуделками, пахучим милом, тріпотно носиком вбирають пахощі, блискучими очима розглядають, пальцем водять, дві обшарпані з посинілими литками дівчинки...
Зубами цокотять, подертими чобітками тупають, здрігаються маленьким, хрустким тілом... Засліплюючи очі, вікна магазинів всякого добра повні приваблюють увагу людей до себе...
...Які думки бродять під дюравими кашкетами? ...Чи може пляма світова вразила око?.. А ще вище —  відблиск сніговий всіма кольорами радуги переливається... Велике, залляте зо всіх боків електрикою вікно задрапіроване синім, червоним, рожевим, золотистим павутинням — долу спадає рівними складками, переп'яло косяки вікна — мов казкове гніздо павукове...
П'яними, теплими випарами дмухає на перехожих «Баварія».
На асфальті, наче замагнетизована юрба — благоговійно пара б'є в запушений комір хутровий... ...Чого ще тут дві обшарпані дівчинки стоять, наглядітись не можуть?.. 
Вулиця спорожніла... Щільно туляться одинокі перехожі...
Мете сніг, засипає вулицю, цементову нішу, вечірній художник незримою рукою ліпить на розі мозаїчну снігову бабу з кошиком, замуровує фантастичними саговими пальмами широкі вікна, болюче зачаровує око перехожого... Під ворітьми «дід мороз» заліз в кожуха свого, насуплено чмихає великим червоним носом в запушену бороду, стереже вуличній сон...
Куняє «ванько» на розі, мрійливо коник вуха звісив, вії стулив... ...Тихо й радісно бренить мохнатий дріт...
Підсліпувато кліпає ліхтар... Лунко, мов лелека, цокотить колотушка над річкою, будить нічну тишу... На річці лід тріщить... На дзвіниці бамкнув дзвін... Раз... Другий... Переливами покотився над тихим містом. ...Важко зітхає втомлена вулиця... ...Спить...

