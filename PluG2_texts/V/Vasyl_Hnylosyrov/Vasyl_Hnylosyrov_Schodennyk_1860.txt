    26 дек[абря], понеділок... У вечеру зайшов земляк Сукачов, порадив трохи серце розмовами об нашій полтавській природі, малюючи словами види з натури по Ворсклі, Пселу і Сулі. Славно розказує, канальский хлопець, аж душа радується, як там кажуть — так би й летів туди... Е! що то й казать? Може, коли-небудь й доведеться й самому порозкошувать, подивиться на її великі картини природи, а тепер хоч подумаю, то й то з мене:
 
        Думи мої, думи мої.
        Лихо мені з вами!..
 
    27 декабря .. Рідня! Яка-то вона гарна, як про неї читати, що в кого вона путня, або й слухати, — то все. Хоча й менше хто похвалиться, а якщо добре, то гаразд і слухать... А у мене, наче все як в людей, та, з одного боку, лихо — якось доля глузує... а з другого — мати одцуралась, та й батько вже кида... При сій мові не можна не згадати Тараса Григоровича:
 
        Тяжко-важко на світі жити
        Сироті без роду:
        Нема куди прихилитися — 
        Хоть з моста та в воду... 2