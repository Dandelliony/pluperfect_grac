Звільнення.
Одного разу в моєму житті трапилось мені спостерігати випадок надзвичайної байдужости однієї людини. В той час я працював у невеличкому бюрі, яке належало чоловікові, що опісля став великим промисловцем, — Віргіліо Капо. 
Моя праця полягала в тому, щоб висидіти більшу частину дня за маленьким столиком, що стояв у кутду кімнати, заповненому документами та кореспонденцією. 
Проти мене стояла машинка до писання з друкарщицею до неї. Між машинкою й моїм столиком залишалось порожнє місце, що його на протязі години кожного вечора перетинав упоперек Віргіліо Капо, диктуючи папери. 
Він диктував друкарщиці Альба Лукані листи й адреси. 
Я закладав листи в конверти, заліплював їх, наліплював марки й односив на пошту. 
Цей порядок не порушувався нічим, крім того, що кожного дня рівно о пів до шостої шеф припиняв диктовку  ділових паперів і півгодини диктував свої особисті листи. 
Друкарщиця брала другий папір, на якому не було бланку фірми, а тільки домашня адреса Віргіліо Капо.
Рівно о 6-ій годині виходив шеф з бюро. Друкарщиця виходила разом з ним. Я швидко клеїв далі, але як не квапився все одно не встигав догнати її ні на східцях, ні на вулиці. Я ніколи не чув від неї инших слів, крім: «добридень» та «до побачення». Можу забожитись, що мені не здавалось веселим спробувати забалакати з нею.
Одного разу в понеділок 7-го квітня ходив з кутка в куток по тому вузенькому місці, що одділяло мене від Альба Лукані, як завжди, Віргіліо Капо і диктував, не звертаючи уваги ні на мене,
ні на Лукані. Я наліплював поштові марки. О пів до 6-ої, як завжди, Капо сказав:
— Особисті листи. 
Альба Лукані взяла другий папір. Віргіліо Капо, —я надзвичайно добре пам'ятаю це, — спочатку продиктував лист своєму кравцеві що до примірки й почав диктувати другий лист. Як раз в той час я гриз оливець, але раптом припинив свою роботу, коли почув перші слова: 
— Вельмишановна, кома, милостива, кома. 
Коли я почув далі то був здивований безкраю! 
...—Через те, що я вас страшенно кохаю, то прошу не відмовити, кома, дати мені можливість перебалакати з вами я цій справі, крапка...
Шеф був закоханий. Я подивився на нього: він дивився байдуже кудись у просторінь. Закоханий продовжував: 
... — Я був би вам дуже вдячний, кома, коли б ви на протязі трьох днів дали відповідь на вищезазначену адресу, крапка.
З великою пошаною остаюсь тільки Ваш. 
Мене забирав сміх. Але я і не поворухнувся на моєму стільці. Вірігліо Капо сказав: 
— Адреса.
Я прислухався. 
— Альба Лукані. Тут, Віо Ардезіа 15. 
Я відчув, що неначе блискавка вдарила в мою руку з оливцем. Але я, зібравши всі сили подивився на друкарщицю. 
Вона як раз друкувала на конверті адресу в той час, коли Віргіліо Капо, нахилившись до
столу підписував чорнильним оливцем листа. 
Він знову розігнувся і продовжував ходити. Альба Лукані поклала в машинку новий лист і Віргіліо Капо почав друкувати третього листа. У мене все танцювало, і коли я того дня не вибухнув то тільки через те, що я взагалі по натурі своїй — матеріял невибуховий. О 6-й годині Віргіліо Капо зник з бюра, а разом з ним зникла й Альба Лукані. Мені здається, що я наліпив на той лист дві чи три марки, крім того я пережив три неспокійних доби, протягом яких не сталось нічого особливого. Я віддав би 20 років свого життя (і був би через все це сьогодні дуже нещасливий), щоб тільки довідатись чи відповіла йому Альба!.. Увечері четвертого дня мій ангел хранитель прошепотів мені: „Увага!”. І дійсно о пів до шостої шеф диктував:
— Дорога, вельмишановна, кома, через те, що ви й досі не відповіли на мій лист від 7-го цього місяця, кома, і я не можу бути переконаним, кома, що це може означити ОДКАЗ, кома, щоб перебалакати, кома, повідомте мене, кома, чи не згодитесь ви перебалакати зі мною особисто. Я міг би зустрітись з вами в суботу, кома, 12-го увечері о пів до сьомої, кома, в кондитерській на розі Корсо Кавур, кома, в останній кімнаті, крапка...
З великою пошаною завжди Ваш... 
Адреса: „Альба Лукані” Віа Ардезія 15. кома. Тут. 
Альба Лукані написала. Він підписав чорнильним оливцем і почав диктувати віншувальний лист своїй тітці в Казалемон Феррато з приводу дня її народження.
Так продовжувалось 6 місяців. Шість місяців!! Спочатку два, потім три рази на неділю, потім кожен день з понеділка до неділі. У мене виникало тисячі надій на моєму стільці. Я обурювався з оливцем в руках! З листів Віргілію було ясно, що Альба ні разу не відповіла ні на одного листа і не йшла ні на які переговори. А Віргіліо чекав, надіявся, диктував, дивився кудись у просторінь і перетинав кімнату. То він страшенно обурював мене, то мені хотілося його застергти, потім раптом, я почував велику симпатію до їх обох і виникало бажання кинути їх в обійми один до одного, а потім приходило в голову кинути бомбу в порожнє місце між мною і дверима, за які кожного дня заходив Віргіліо Капо. Я вже ніколи не чув од неї ні «добридень» ні «до побачення». А ставала вона все кращою й кращою.
Отак я пересидів десять стільців і майже ззів шістьнадцять оливців Я обурювався більше й більше. В кінці 6-го місяця мене охопила ненависть до людей й життя. Я подумував про самогубство. 
Але раптом мене врятовано. Коли я стояв уже однією ногою в могилі, мене несподівано врятувало два листи Віргіліо Капо, його останні листи. 
— Діло було в жовтні, коли Віргіліо продиктував ось таке:
Вельмишановна пані! В звязку з тим, що я до цього часу не маю відповіди на свої вісімдесят два листи, я вважаю за необхідне повідомити вас, що я прошу вас бути моєю дружиною. Коли ви не дасте мені відповіди на протязі двох днів, то я буду вважати це за відмовлення і більше не турбуватиму вас, а запропоную своє кохання, що зараз ще належить вам, кому небудь иншому. Поки-що залишаюся відданий вам цілком ваш.
Коли я почув цього листа у мене знову прокинувся великий інтерес до життя. Протягом двох день я дарма роздивлявся обличчя Альба і Віргіліо. Коли наступив третій день мене почало трясти трястя. І трясло цілий день. Увечері я почув, як Віргіліо диктував:
— Шановна панно! Раптом мені прийшло в голову, що було всього четверть на шосту. Чи не напала на Віргіліо Капо нетерплячка, що він приватній лист почав диктувати в призначений для торговельних листів час? Чи лист був для Альба? Чи це означало, що вона йому відповіла? Та чому він тоді не написав: вельмишановна панно? Це був кінець? Він зрікся?!?
Увесь світ здавався мені величезним чорним биком. І хоч це все відбулося на протязі двох секунд, мені здавалось за сорок тисячеліть. 
— В звязку з тим, що ви повідомили мене, що виходите за мене заміж, прошу вас вважати контракт, який склали ви підчас вступу на роботу в нашу фірму, за скасований. Адреса: Альба Лукані Віа Ардезіа 15. Тут. 
Це був діловий лист. На другий день Альба не прийшла. Через кілька день я дізнався про свадьбу Віргіліо Капо з Альба Лукані.
