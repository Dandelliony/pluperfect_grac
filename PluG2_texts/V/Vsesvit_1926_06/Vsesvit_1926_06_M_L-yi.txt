НАРОДНИЙ АРТИСТ І. І. КОЧУГУРА-КУЧЕРЕНКО
1878 року в с. Мурафі на Богодухівщині, в бідній родині кол. кріпака, народився відомий кобзар-співець І. І. Кочугура- Кучеренко. Тяжка доля зустріла його з перших років життя. На третьому році, через недогляд —де ж пак було доглядати дитину, коли батьки світу не бачили за роботою, майбутній кобзар втрачає одне око, а на 16-му році, по закінченні сільської школи, те ж лихо спіткало
 й друге око. Молодий 16-ти літній хлопець, — сліпий.
Ще змалку хлопець цікавиться музикою, сам майструє струменти та грає на них, захоплюється співами старців нарешті, йде вчитись кобзарського мистецтва у старого майстра Бідила, далі в Павла Гащенка. 6 років потім мандрує хлопець-кобзар по селах Катеринославщини, Харківщини, Полтавщини, Таврії та Чорномор'я.
В 1902 році вчені люде зацікавились старим кобзарським мистецтвом і на першому Всеукраїнському археологічному з'їзді в Харкові, серед 12 лівобережних кобзарів, що заходами професорів Сумцова та Багалія і Гната Хоткевича змогли виступити на з'їзді, ми бачимо й Кочугуру-Кучеренка.
З 1905 року наш кобзар починає відогравати не аби - яку ролю, поширюючи революційні думки серед селянства. За це він зазнає чимало лиха від царських урядників та жандармів.
Його не один раз заарештовували, робили в його труси, але не загасили революційного духу. З цього часу кобзар починає ставати відомим ширшим колам громадянства. В 1908 році він вже є навчителем кобзи в Київській драматичній школі М. В. Лисенка Тут наш кобзар зустрічається з тодішніми українськими письменниками, артистами та діячами. Це оточення збагачує його чутливу талановиту вдачу й сприяє розвиненню кобзарського таланту. Відтоді кобзар, не обмежуючись рідною Україною подорожує і по инших країнах.
Він виступає зі своїми піснями в Курському, Ленінграді, Варшаві і инш.
Мистецька та громадсько-політична робота Кочугури-Кучеренка набуває повного розмаху в 1917 році, коли блиснули перші сполохи великої революції. Ми бачимо нашого кобзаря промовцем, декламатором, лектором; він організує на Катеринославщині „Просвіти”; в с. Мурафі організує споживчу кооперацію, за що його ледве не побили попи та торговці. Року 1918, разом з артистом Цимбалом, кобзар подорожує по селах Полтавщини; року 19 —20 від відділу Наросвіти він кобзарює по школах Богодухівщини—і знов лекції, доповіді, реферати про походження народньої творчости, про пісню, про кобзарів. Року 19 за два місяці до приходу на Україну Радвлади,
 в хаті кобзаря організується підпільний повітовий ревком.
Заходами кобзаря засновується земельний колектив ім. т. Мануільського. 
Репертуар кобзаря надзвичайно багатий: тут і історичні пісні, і сумні побутові, чумацькі, гумористичні, а всього понад 100 пісень, при чому кобзар не тільки співає, але й сам складає нові пісні та додає до старих пісень нові варіянти. Головніші пісні, в його репертуарі: „На смерть Хмельницького”, „Дума про Морозенка”, „Невільницький плач”, „Буря на Чорному морі”, „Літа орел", „Максим-козак Залізняк”, „Руйнування Січи Катериною”, “Ой, не п'ються пива-меди”, „На високій дуже кручі” (на смерть Шевченка), „Чумацькі марші” та багато инших.
Низка рецензій за ріжних років по ріжних газетах відзначали великий талант цього кобзаря. Писав про нього проф. Сумцов у „Южному Краї”. Газ. „Рада” висловлювала надію, що Кочугура не дасть занепасти кобзарському мистецтву. Писали також „Рідний Край”, „Засів”, „Голос”, „Киевская мьісль”, „Столичная молва”, (про кобзаря, що наче перенесений з часів чубатих запорозьких Гомерів), „Дніпрові Хвилі”, “Огонек“, „Майкопское ехо”, „Нова Громада”, пізніш „Селянська Правда” і богато инших. Навіть “С.-Петербургские ведомости” відзначили „неподдельного народного певца”, а газета „Чего изволите”, Суворинське „Новое время” теж обізвалась про талановитого “малороссийского” кобзаря.
Майже 35 років невпинної важкої праці народнього співця, громадянина та культурника, віддав кобзар свому рідному народові і вищий орган влади робітників та селян України відзначив це. За пропозицією НКОсвіти та ЦК незаможних селян президія ВУЦВК‘у призначила кобзареві персональну пенсію та нагородила його званням „Народнього артиста — кобзаря Республіки“.
