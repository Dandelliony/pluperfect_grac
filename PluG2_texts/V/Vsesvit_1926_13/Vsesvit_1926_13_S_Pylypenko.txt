Броневик
І.
І вдень і вночі стугоніло Чорнигівське шосе. В два, в три ряди тяглися з Києва на далеку північ валки. Безладними купками і поодинці чвалали захекані, пилом присипані піші. Тюхцем випереджували їх одинокі верхівці. Скільки оком глянеш, ворушився довгий шлях, мов сіро-жовта велетенська гусінь.
Не чути пісень, ані гучної говірки. Сумні, трівожні обличчя, суворі зморшки на лобі, спід нахмурених брів лихим позіром очі. 
А здаля важким гуркотом невпинно гармати. То під Києвом славнозвісний троєкутний бій. Генерал Бредов коло Дарниці, Петлюра з Василькова. Більшовики відходять — не сила вдержатись. Сум на шосе, безладдя й метушня.
Адже тут і довгі військові обози, і червонохресні шпиталі, і евакуовані установи, і біженці, що тікають від білогвардійського мордування. Тисячі возів, десятки тисяч люду. Сквапною ходою, повсяк час оглядаючись назад, де останні боєздатні частини стримують наступ білих. Ось-ось не вдержать іті переріжуть шосе, єдиний рятунковий шлях. Справа й зліва від нього сипучі піски, непроходні болота. Вовком дивиться похмурий селян инна „комунію“, що дерла з нього „розвьорстку“, забирала придбане за перші дні революції добро. Не звертай із шосе, подорожній — хоч так, хоч сяк, а загинеш! Там десь, на далекій півночі перепочинеш, а зараз — ось іззаду все дужче ревуть гармати, а он десь із боку тарахкотить кулемет. Свій? Чужий? Хто його знає... Більше крок, мерщій хода.
— Стій, падлюко! Ти чого з ґвинтовкою? Товариші на фронті, а ти навтьоки. Стій, кажу тобі! 
Це застава. Сотня з Козелецького гарнізону ловить дезертирів, одбирає зброю, формує із збігців нові загони, вертає їх на фронт. 
Гамір, прокльони, лайка. Кому охота вертати зі спасенного шляху.
Раптом у сусідньому лісі постріли. Там, кажуть, бандити чатують на необережних. Іноді заскікують і на шосе, грабують обози.
Зав'йокали фурмани, зафоркали коні, заторохтіли висококолесні військові повозки, чіпляючи одна за одну, задеренчали займані селянські вози з переляканими дядьками. Лемент, лайка, галас.
— Куди лізеш вперед, щоб тобі повилазило!
— А ти чого спиш, мурмило невмите?
— Гони, гони, не оглядайсь!
Гуркотнява, курява, безтолоч, паніка невгамовна. Мов череда від ґедзів скаженіє. 
Пошиковані було дезертири край дороги знов розбіглися. Фурманка з одібраною зброєю брязкотіла ген-ген, всотана в загальний рух, мов тріска в лотоках. 
Командир сотні безнадійно махнув рукою і сердити вилаявсь: 
— А, котись ви ковбасою, боягузи безтямні. Хлопці, сюди!
Сотня поволі, неохоче збиралася наобіч шляху. Командир показував на ліс, що сопів невідомими хащами віддалік. 
Шосе стугоніло без кінця, без краю... Тисячі колес, десятки тисяч ніг. Курява. Спека.
ІІ.
Командир бригади, поставленої в Козельці гарнізоном (там пройде після відступу з Києва майбутня лінія фронту), мовчки слухав рапорт сотенного:
— Нічого вдіяти не можна. Мов загати прорвало. Вертати когось із цієї отари на фронт — тільки псувати тим настрій, додавати непевного елементу. Адже в лісі якийсь десяток бандитів усе шосе переполошив. Оце аж до вечера за ними з сотнею ганявся.
Комбриг стомлено махнув рукою:
— Знаю. Цілісінький день тут тільки й роботи, що гнати цю юрму далі, проз Козелець, аби хоч тут порядок додержати та щоб мешканців ця сарана не об’їла та не ограбувала. Десь уже там, за Чорнигівом розібратися в тій каші можна буде, розсортирувати людей й майно та розбити на частини.
— Товаришу комбриг, вас до апарату з застави кличуть!
— Ото ще проти ночи не знать що скоілось... Ну, слухаю...
— Товаришу комбриг, біда! На шосе паніка — прорвавсь звідкільсь ворожий броневик. 
— Де, як?
— Не знаю. Десь іздаля чути стрілянину, а тут таке робиться, як на пожежі в селі. Льодоломом валки мчать, людей давлять, коням ноги ламають. Поночі вже — ніхто ради не дасть, мов збожеволіли всі. Що робити?
— Стать на мостку, що на п'ятій верстві звідси. Зараз пришлю автомобілем динаміту. Якщо броневик ітиме — зірвати мосток.
— Слухаю!
— Товаришу комбриг, до прямого дроту зі штабу требують.
— От іще клопоту набавлять. Гарна нічка буде, нівроку... Слухаю, начгарнізона Козелець.
— На шосе паніка. В напрямі до фронту тікають назад обози. Десь узявся ворожий броневик. Можливо білі пішли обходом з Ніжина, щоб перерізати шосе. Це загрожує відступу армії. За вашою особистою відповідальністю мусіте той броневик знищити.
— Слухаю... Товаришу сотенний, готуйте, сотню до походу знов. Беріть заступ, кірки, ручні гранати.
ІІІ.
За півгодини по безлюдному шосе задріботіла частим цокотом сотня. 
На чолі їхав сам комбриг („за особистою відповідальністю“), пильно вдивляючись у нічний морок. Безмісячна ніч була. Десь далеко по хуторах валували собаки. По болотах скреготов деркач, цвюркала черепаха, кумкали жаби. Край обрію деколи промінилась безвучно далека блискавка. Шпарко. Час від часу коні хропли й кидались убік, начувши труп присталої худобини. Ось перекинувся віз, онде покинули на трьох колесах другий, третій...
— Ех, відступ! Колись і ми поженемо вражих синів, що й штанці погублять.
— Стій! Хто їде?
Застава. Мосток.
— Ну, де ж ваш броневик?
— Такий наш, як і ваш, — мов запоріжці султанові відповідає сторожа: аж очі повибалушували, виглядаючи його. Казалі бігунці, що верстви це зо дві буде, коло другого мостка, що на рудці. Ми одного вперед вислали, щоб наслухав.
— Гаразд. Тепер, хлопці, по обочинах, ще б не чути було. Та не гомоніти.
Обережно отсувалася сотня далі. Коли не коли дзвякне підкова чи шабля на стремено, або чиркне заступ на заступ.
— Навіщо нам оце землеробське барахло? 
— Чекай-но, грабарювати будеш. Годі кульбаки обсиджувать.
— Цить ви там, бузотери! 
Півверстви, верства. Спереду сугорб. Там далі долина, а в ній рудка. В канаві дозорець від застави.
— Ну?
— Стоїть біля мостка. Видимо боїться далі по темному перти навмання. Сховавсь попід вербами, мов
собака під тином чи кіт у засідці.
— Товаришу сотенний, ви з півсотнею тут. Перерити шосе, стати півколом. Якщо — бомбами в шини. Постріли почуєте — вперед в атаку. Друга півсотня за мною!
IV.
Над рудкою туман коливавсь сивими пасмами. Смердить болотовище гнилизною, перепрілим зіллям.
Довго півсотня з комбригом обходом ішла, шукаючи броду. Як не посунеться в долину наниз — коні вище колін угрузають, болото чвакає; поглинути хоче. Хоч назад вертай, плану не здійснивши.
Нарешті чагарника доїхали.
— Рубай шаблями! Мости переїзд. Та мерщій — ніч коротка. 
Двічі не наказувати. І так на конях тіло потерпло, від спрости болотяної дріжаки беруть.
За годину нагатили вузеньку стежечку. Коней у поводи — і на той бік. Вихопилися на гору та знов ланами навкоси до шосе, щоб за верству від броневика бути. Збагнули план комбригів, весело тупочуть ріллею.
— Ось ми тобі теж на зяб шосе переоремо. Не померзнеш на пухкому, зайда незвана!
Доїхали — враз за кірки, за заступи.
— Ох, і шлях же! 
Справді битий, била б тебе лиха година!
І залізо не бере.
— Хоч зубами гризи, аби канава була, щоб уже устряв — не вискочив.
— Буде, товаришу комбриг! 
Попаде у пастку, мов тхір отой. 
Готово.
Не втече броневик ні взад, ані вперед. 
Тепер потихесеньку до нього з бомбами. 
Коней осторонь, за горбок, щоб дурні кулі не покалічили. 
Обережно, один за одним, ключем по канавах обабіч шляху повзли козаки.
— Не вихиляйся так, побачить!
— Та цур йому, рачки воювати:
— Цить ви, сметаники! Звикли по льохах та мисниках ласувати. Лізь, лізь, не бійся черево обідрати. 
— А драло б твою маму!
— Цить!
Ключ спинився. 
В долинці темніла кугіка розлогих верб, а під ними нерухомо спочивав броневик, що завдав стільки жаху і клопоту. 
Німа, холодна, залізна маса. 
Грізна в своїй нерухомості. 
Джерело несчисленних смертей. 
Жахна, жорстока тиша.
— Сплять, мабуть, а на вербі десь дозорець сидить. 
Раптом вискочити — і наш...
Передавай далі: як пострі — в атаку вперед.
— Як постріл — в атаку вперед! 
— Як постріл — в атаку...
Знов черевом по землі два ключі канавами плазують. 
Ближче, ближче. 
Ясніють контури страховища.
— Не сопи, займай дух. Тихше, тихше... 
Ані звука з залізного момота.
Анішелесне гілка на вербі. 
Напружена тиша. 
Ось ось розірве її раптовий вибух. 
Руки цупко стискають гранати.
Спини вигинаються притьмом стрибтути. 
Ноги налапують опертя. 
Очі свердлують німу пітьму. Вуха чують, як б'є кров у жилах. 
Ближче, ще ближче.
Комбриг уже біля самого мостика. Далі в канаві вода. Поволі випростує голову. Револьвер шукає мети то на вербі, то на темному боці броневика. Очі пильно вдивляються в крейдяні смуги — напис, читають.
— Смерть Деникину!
V.
Хто сміявсь, а хто лаявсь, їдучи назад.
— Свого перелякались. Покинули, чорти, на дорозі. Мотор споганивсь.
На сході сіріло небо. 
