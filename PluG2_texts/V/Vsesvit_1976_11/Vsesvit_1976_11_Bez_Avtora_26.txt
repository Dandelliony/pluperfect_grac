НАРОДНА ПІСНЯ ПРИ ЧАВЛЕННІ СОМИ 
Різноманітні в нас думки,
Різниться й доля у людей.
Ушкоджень — лікар, тесля хочуть
А Сому чавити — брахман.
Лийся, Сомо, лийся Індрі!
Зібравши хмиз сухий, коваль
Роздмухує його крилом
І, за ковадлом стоячи,
Жде, чи не прийде багатій.
Лийся, Сомо, лийся Індрі!
Співець я, батько мій — чаклун,
А мати крутить жорна тут,
Працюємо на різний лад,
Але жадаєм грошей всі.
Лийся, Сомо, лийся Індрі!
Бажає кінь легких возів,
А блазень — усмішки панів,
А прутень — волохатих піхв,
А жаба лізе до води.
Лийся, Сомо, лийся Індрі!
