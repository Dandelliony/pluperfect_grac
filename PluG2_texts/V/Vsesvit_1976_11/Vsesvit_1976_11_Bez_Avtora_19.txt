ДО САВІТАРА
Бог Савітар зійшов на возі знову, Він хоче дбати про свої закони. Скарби розподіляє між богами, Щасливу долю праведним дарує.
Зійшовши, щоб собі всіх підкорити, Долоні він широкі простягає.
Його наказам підлягають води, За ним і вітер рух свій припиняє.
Хто швидко їхав, коней розпрягає, І путь свою кінчає подорожній.
Бог заспокоїв голод змієжерів,
І за його наказом ніч настала.
Тканину ткаля знов свою згорнула, Не закінчивши, працю кинув майстер. Підвівся, знявся, відзначив години — Бог Савітар ретельний нам з’явився По всіх оселях, сяючи невпинно.
Усі, хто має житла, йде додому, Поширює вогонь усюди світло:
І мати синові шматок найкращий Дає — все за законом Савітара.
Той, хто шукав чогось, вже повернувся; Додому тягне всіх, що мандрували, Роботу незакінчену лишають, — І все це за законом Савітара.
Ти рибам у воді призначив жити, Тваринам — на сухій землі, пташинам Для проживання ти ліси призначив, — Закони Савітара непорушні.
Невтомний Варуна пішов у воду Спочити, хоч він ока не заплющить,
Не затуляючи очей спочине, Дарма що він у сні пильнує навіть.
Його законів не порушить Індра, Ні Мітра, Варуна, Ар’яман, Рудра,
Ані біси. Для нашої користі Шлю молитви до бога Савітара.
Хай щастя нам, натхнення та багатство Дарує друг богинь і геній мови! Скарби собі діставши й приховавши, Улюбленцями Савітара станьмо!
Від неба, вод, землі твоїм наказом Хай прийде дар жаданий, нагорода, — Співцям твоїм і другові на користь Славетному, що славить Савітара.
