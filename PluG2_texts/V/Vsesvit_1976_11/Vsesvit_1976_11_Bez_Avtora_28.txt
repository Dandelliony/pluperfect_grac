ПУРУРАВАС І УРВАШІ 
Пуруравас:
Гей, жінко, гей, отямся, стій, жорстока! Словами перекиньмось між собою.
Адже ж для нас такі розмови звичні: Ми бавилися ними в день останній.
Урваші:
Оці слова твої мені навіщо?
Я зникла геть, немов зоря найперша. Додому йди собі, Пуруравасе, Мене вхопити важко, наче вітер.
Пуруравас:
Немов стрілу, що вилетіла з лука,
Немов коня, що мчить на перегонах...
Той промінь блискавки, той хитрий намір... Замекали гандгарви, наче вівці...
Напій живлющий свекрові носила, З їдальні йшла, коли бажав коханець, До спочивальні з ним, а там кохались: Злягалися вони щодня й щоночі!
Урваші:
Щодня мене проймав ти прутнем тричі
І досхочу мене задовольняв ти,
Тобі, Пуруравасе, підлягала, — Як цар, заволодів моїм ти тілом.
Пуруравас:
На озері співала гарно зграя, Пливла гірляндою, знялась і зникла... Намисто розірвалося червоне.
Замукали звабливо, мов корови.
Урваші:
Вродився він, за це богині дбали, Річки його плекали, шанували.
Він, як і ти, народжений для бою, Жахати ворогів. Боги так хочуть.
Пуруравас:
Як зовнішність свою вони змінили, В безсмертну враз я, смертний, закохався. Як сарни молоді, вони стрибнули Й втекли, немов від жеребця кобили.
Урваші:
Коли в безсмертну смертний закохався, З русалчиним не злюбиться він серцем. Вони, як лебеді, причепурившись, Кусаються жорстоко, як кобили.
Пуруравас:
Мов блискавка, у небі промайнувши, Моє бажання здійснила русалка, Герой шляхетний у воді вродився, Життя йому Урваші дасть довжезне.
Урваші:
Ти народився, як владар всесвітній, Снагу свою поклав гвалтовно в мене. Я, чарівна, тебе попереджала, Тоді не вірив ти. Чого ж благаєш?
Пуруравас:
Вродився син... Коли він знайде батька? Знайшовши, плакатиме, як і батько!
Хто зможе розлучить подружжя дружне, Коли ще вогнище палає в діда?
Урваші:
Тому, хто плаче, я відповідаю: Хай батько не оплакує застави, Я надішлю тобі твоє і наше.
Додому йди, дурний! Мене не візьмеш.
Пуруравас:
Божок твій піде, та не прийде вдруге, Загине він безвісно, геть далеко, На ліжку смерті ляже він, нещасний, І загризуть його вовки жорстокі.
Урваші:
Ні, не вмирай, не гинь, Пуруравасе! Тебе не загризуть вовки жорстокі, З жінками, бач, дружитися не можна: Жорстокі в них серця, як у гієни.
Коли, перетворившися, між смертних Чотири осені жила з тобою,
Лиш масла краплю в день я споживала. Тепер вже досить! Годі! Геть пішла я.
Пуруравас:
Блискучу, що у просторі ширяє, Тебе коханець кличе знов, УрвашіІ
Хай щедрий дар мій буде до вподоби, Вертай сюди! Моє палає серце.
Урваші:
Боги так визначили, сину Іди!
Якщо вже ти пов’язаний із смертю, Нехай твій син богам приносить жертви, А ти собі на небі знайдеш щастя.
