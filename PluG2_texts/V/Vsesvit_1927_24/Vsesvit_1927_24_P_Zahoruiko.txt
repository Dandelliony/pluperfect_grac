РАБИ

Прозорі дні, овіяні невбачним смутком, тихо минають. У слід їм листя зів'яле килимом шлях з червінькової туги стеле.
Дні-тіні прозорі, ступають нечутно крадькома і зникають геть.
Насовується, облягає ніч. Опирається в верхів'я Карпат і гнобить своєю темрявою по цей і по той бік гір, на широких полях, на галицьких просторах.
Здається, і краю не буде цій ночі — довга як сама вічність... Прозорі дні в журою вечірньою — зникли. Кажуть що радість за річкою...
Коли до Грушківець ввійшли жовніри в синіх строях — село наче вимерло. Ґазди позамикали хати і насторожено виглядали на вулицю крізь вікна. Тодор Дмухнюк мав чого боятися. Хотів був утікати зі всіма своїми, але якось сталося так, що не встиг і залишився.
Ще з правого боку села важко гупали гармати і шибки бряжчали, породжуючи надію. - Ой сараки ми сараки, — хапався за голову Тодор, заглядаючи в вікно. — Тепер же буде нам за той ревком.
-	А ти сі не жури, старий; може як раз повернуться, а ні, то нічого не вдієш. Повернуться не сьогодні то завтра, — розважала Софія чоловіка.
Гармати затихли; насовувався вечір, а за ним і ніч. Надія гинула, і думка пошматована, шукаючи поради, перегукувалася через плоти. 
- Агов но, Базилю! Чи вже й справді пішли й не вернуться?
- Пішли, мой бре, пішли. Не встояли. Не сила здолати пикатих. Помочи немає, бадіку. 
Сумом обгорталося село за тими, що десь там яругами за річку йшли, загоювати рани. А за ними туга червіньковим золотом наздогін. 
- Вернітеся...
За плотами никли голови, під стріху стрижені. Безсило бралися негнучкими пальцями за кілки і бездумно чекали тих, що входили вже з лівого боку в село.
-	Вже йдуть, бадіку, йдуть по наші голови жовніри в синім. 
-	Го-го мужицькі голови не кавуни, Базилю. Мужицькі голови вдадуться їм у тямки, мій свате.
На краю села верещала якась жінка і комариним писком плакали діти. В село Грушківці входили легіоністи-галерчики.
- Базилю!
- Гов!
- Тікаймо, братці, хоч у береги.
- Та чи ж поможе, мой?
- Перечекаємо... Хай ущухне, бо з'опалу можуть застрілити, як пса.
- А мо й ні... Ади, який счинили гвалт...
- То-то б'ють пастуха. Рейвах, бадіку, по селі пішов, що й дітись нікуди. А діти як щенята скиглять — мой, мой...
Насторожено шепталися по-за хатами, присідали до землі, наче вростали в неї. Шукали порятунку. Крик, що спочатку був одиноким, зростав і ширився. В безсилих корчах болю билося село, збите кольбами.
-	Пани прийшли.
-	Вигибаємо.
Перешіптувалися трівожно з захованою зненавистю і межами як тіні —схильці тікали в береги шукати порятунку. На поталу кидали росчинені хати з дітьми, що притаїлися по кутках і з жаху вже не могли й кричати. Ховалися. А за річкою, за верболозом, що поріс кущами, з тамтого боку розстрільна жовнірів у синім, залізним ланцюгом наближувались. Зашморгнула село і стискала його чим раз міцніше. Та хто ж то знав, що там розстрільна? Воєнної науки вчилися мало. Ще за цісаря клали голови на Альпах, коли билися з волохами, та й того.
-	Бадіку, мой, і там жовніри!..
Скам'яніло стали. А думка так важко повертається, як сірий віл. І в грудях холодно, неначо там шматочки криги.
-	Чого ж вони стріляють? Чи то ж не видкося, що ми без крісів, голіруч?..
Насупроти, з тамтого боку, вклякали і з кокіна бухкали. Хутко стукали замками, досилаючи набій — стріляли. Ще й машиновий кріс завели, а він так ту котить. Так витанцьовує.
А з цього боку коноплі, поставлені сушитися, — валяться од вітру. Головами під стріху стриженими никнуть до землі, а вона потріскана, суха, спрагненими щілинами п'є червоне вино. Утихомирює згагу.
-	О, ей! Базилю, чого ти впав? — питав Тодор присідаючи, вхопившися за бік. — Ади як листя обліта од куль... Ге, це не так вже файно. А таки так не втнете, як ми в горах проти волохів... Базилю чуєте? Ось так мене стрика з боку. Еге-ге-ге тай починає пекти як вогнем. А листя сиплеться... Обліта неначе в осени... Як би то Штефаник та догадався винести води, бо так палить, так сушить у роті. І чого? А Базиль заснув, відпочиває. Бач у холодку заснув. Хоч би зігнати з нього муху, бо то ж такі, що й відпочити не дадуть. Ади яка на лобі сіла. Червона, чи то мені ввижається... І руки мої такі стали важкі... Ну й хлопчисько той Штефан, ще й досі не несе води... А листя сиплеться...
Пан-отець говорив казання: 
- Отак то, людоньки мої любі. Не треба противитися владі, бо вона від пана бога. А вони знайдуть собі царство небесне на небі.
А їх лежало сім і в списках, поданих паном отцем капітанові в білих рукавичках, числились також вони з поміткою — бунтівники червоні. Бо хіба ж не-бунтівники тікатимуть у верболіз?..
-	Прийми, господи, їхні душі в обійми Авраама. Молодиці плакали невиплаканим болем. Туга билася підрізаними крильми. Стогнала стогоном. Позаду стояли бадіки з насупленими бровами і десь під стріхами ховали щось, що пан-отець не докопається.
Софія повернулася з цвинтаря неначе в пустку. Хата ще чорнішою стала. Вгрузла в землю по самі вікна. По кутках пообвисало павутиння.
Ой, як же ж ми з тобою будемо ґадзувати, Штефанику мій любий. Ой як же ж їстоньки заробимо собі, — говорила Софія до Штефана, хитаючи головою.
Важка жура застигла у неї на обличчі. Дрібними зморшками лягла біля очей, що були сухі без сліз, бо згоріли від болю.
- А ви мамо не журіться. Я на те літо наймуся пасти гуси, а підросту, то буду бити жовнірів панських. За татка не подарую їм.
- Ой не кажи так, Штефанцю, не кажи. Бо ще й тебе візьмуть. Вони не подивляться, що ти мале. 
Штефаник крутив головою. Сперечався. Щось думав, і коли додумався — таємне рішення лінією упертою намалювалася на дев'ятилітньому обличчі, і лягло зморшками біля рота.
Дні звичайним колом закрутилися. Безрадісні, безпросвітні. Йшли повз і повз, повні страждань і злиднів. Гострий біль помалу вщухав залишалася важка жура, що камінем гнітила душу. Надходила зима, погрожуючи синім холодом з-за Карпат.
У хаті, за гливняком, вибиваючись із сил, Софія пряла людям. Просиджувала до ранішніх зір, а заробіток був малий. З ляком і надією чекала весни. Надія була — парцеляція землі, може що відріжуть на сироти. Ляк був — вагітність. Буде двоє. Штефаник і це... А коли не дадуть, що робити з дитиною?
Прислухалася до своїх дум, до вітру, що вовком завивав під хатою, і пряла, пряла. Вела довгу кострубату сіру нитку, нудну як своє життя, і чекала...
-	Земля наша, не дамо осадникам... 
- Наші діди і ми крівавицею-потом зрошували її.
- Чи то ж видано таке, щоб комусь її давати.
Галасував сход, що зібрався біля облупленої школи. Солтис, посміхаючись у рижі вуса, поглядав на збентежену юрбу, що починала стихати. Гнів і обурення юрби помалу згасали, наче багаття, куди не підкидали дров. По боках бралося сірим попелом — затурканими буднями. Передні, що кричали на початку сходу, ніяково відсовувалися назад, а потім пірнали, змішуючись у сірій купі.
-	Та хіба ж можна отаке говорити панові Солтисові? Нехай уже буде панський роспорядок. Хіба ж видано, мой, щоб мужик та нарікав? - говорили ті, що залишались попереду. Скидали шапки, вклонялися, по-рабському гнули спину. Заглядали улесливо в вічі, як пси.
-	Га, то ж дейкають бадіки. Чутки по селі плетуть, що землю не нам дадуть, а комусь іншому. То-то таке видумають. Хіба ж можна?
Софія також стояла в юрбі, з великим животом, і жадібно прислухалася до розмов. Ловила кожне слово і дзвеніло воно в ушах, налите радістю. Думки вихорило. Спліталися вони j гналися одна за одною наздогін.
-	Як би хоч клаптик. Скопала б усю сама дочиста. Днювала б і ночувала б там із рискалем, а бульби взяла б у когось на відробок. То ж маєте — зима, не жарт. А в мене під полом мандибурочка — одна в одну. Не померзне в хаті. Буде юшка кожен день, а Штефаник любить печену в мундурах...
Думки обірвалися враз і журавлями-піринками розлетілися недоладні.. Сход житом колосистим у вітер похилився на межу — зітхнув.
Софія хотіла зрозуміти, про що говорить Солтис, але чогось слова, здавалося б такі прості, звичайні, що чуєш їх по кілька раз на день, не лізуть у голову, відскакують як верболіз у бурю, що от здавалося б прикляк — прилип уже до землі, аж ні — знову випростовується і гнеться в інший бік. Зима... а тут тобі й ні бульбочки... — засковзала розігнана думка, сполохана словами Солтиса.
Поволі починала розуміти сказане. Отетерено дивилася злякана на скам'янілі обличчя, шукаючи поради. Проштовхувалась наперед, щоб сказати щось таке, від чого здивувалися б усі. Сказати ту велику правду, що ось ту, крутиться в голові, схована од усіх, а вони її не знають, а коли б знали... Коли б сказати отак, як ось зараз... щоб хоч не забути. Та як воно так, що вилетіло все з голови. Ось тільки-тільки думала про це і на тобі — загубила.
Як раб зігнула спину, вклонилася Солтисові. Кланялася всім з благанням.
-	Паночку мій любесенький... Людоньки добрі, не відкажіть... Змилуйтеся, наріжте мені хоч пів моргу, бо то ж зимою так бідуємо у двох із Штефанцем. А тепер іще...
Сход зігнутими постатями ростікався в усі боки. Кожен із собою ніс якусь нову думку, що виникала десь сама по собі і вигрівав її — випещував, аж поки вона не ставала зрозумілою.
Солтис побідно набивав люльку і дивився в слід тих, що йшли. Насупроти стояла Софія і говорила про зиму, про холод про бульбу.
-	А ти чого ще тут, кобіто? Йди собі, сход скінчився.
-	А земля?.. Пів моргу. Хоч би бульби на ній...
-	Яка земля тобі там сниться, варіятко? Ти ж чула, що я говорив? Мужикам ні клаптя, а тільки осадникам, вони за тих червоних. А твій чоловік був також у них, то як же тобі дати?
Надія, що її так довго пестила, гинула. Трусилися ноги, й важко загупало в голові.- Зима-ж-но, гей! То-то ж не жарт...
А Софія родила. — Зітхали бадіки. Бо знали, що дитя буде зайве, буде тягарем для Софіїних злиднів. А Софія вже на другий тиждень з мішками під очима копала грядки у пан-отця за охрещення, бо не мала чим заплатити. Бо так не годиться. Треба ж і для пана-бога щось зробити.
Відроблю кілька днів, нехай пан-отець моляться за мене, — думала вона і працювала зранку до вечора. Час від часу бігала до дитини, що лежала загорнута в ганчірки на межі голодна, бо в грудях Софіїних нічого не було. Зсохлися від горя, недоїдання.
- Охляла я і в крижах щось січе.
В'їдливо тягся день, як те засохле груддя, що розбивала рискалем. Від руху гострий біль пазурами впинався в тіло і шматував його хижо.
Добре хоч Штефаник щось заробить. Хоч пару корців мандибурки буде, і то гаразд. А він же сьогодні нічого не їв, та ноги такі порепані, в струпах. Ох, крижоньки мої!...
В байдужій задумі стозоро дивилася на зігнуту постать жінки блакить і сонце золото лило струмками. В білій сутані вийшов пан-отець. Закоханий у красу, з натхенням дивився на луки, що простяглися за городом, на верби, що купами застигли в задумі.
-	Дивниї діла твої, господи! Яка краса! Яка краса, і те все для людини, — Побожно склав руки і тихою ходою пішов до річки, що в тихому плині застигла, купаючи в собі сонце.
-	Благословіть пан-отче, — шелестом осінього листу прошепотіла Софія, зігнута перед пан-отцем. В постаті віковічний раб важким тягарем гнув спину, схилив голову до низу.
- В ім'я отця і сина, нехай благословить тебе пан бог, хутко махнув рукою пан-отець відгонюючи щось. Мимоволі глянув на полу сутани, чи не залишилося там бруду. Софія повернулася до грядок і знову розбивала груддя. Дитина, стомлена криком, з ростуленими без виразу очима, заснула.
Пан-отець так був захоплений, що забув зачинити за собою хвіртку і велика сіра льоха вийшла вслід за ним, чи то попастися, на рові чи може й сама, захоплена весною, милувалась творінням «божих рук». Пройшла ровом і в зацікавленій свинячій задумі зупинилася біля купи лахміття з дитиною. Обнюхала обличчя і, почувши якісь пахощі, що дратували ненажерливість, вп'ялася в обличчя. Дитина ледве писнула, булькаючи кров'ю — затихла на завжди.
Льоха похапцем скотила в рів дитину, хрумкала ніжні хрящі, розривала на шматки малесеньке тільце, вгрузаючи в нього ногами... Софія стомлена пішла до рова, погодувати дитину і відпочити самій.
Але чи мені таки вже й засліпило? Ой господи, та деж воно?
Щось важке насувалося на плечі, але чому і що, Софія не могла зрозуміти, лише бачила перед собою велику, сіру льоху зі скрівавленим рилом, що роздирада ганчір'я цямкаючи. Тупо дивилася Софія на ганчірки в червоних плямах. Хотіла отямитись, але думки в'юнами висковзували, опадали в болотяну муть і там важко ворушилися. Перед очима були ганчірки брудні, скрівавлені. А дитини немає...— гострим лезом врізувалась думка на мить, гинучи знову. - Дитину з'їла свиня... — кінець-кінцем гостро зрозуміла Софія.
-	Дитину мою...
Рвучко схопила скрівавлене ганчір'я і без дум в болем гнітючим у грудях, стиснула й сліпо пішла, а в слід очерет сухий похапцем шепотів до верб: - Дитину...
А в хаті така пустка сліпа. І пліснява смердить спід лави. І знову блискавкою прояснюється свідомість з гострим болем.
-	Дитину мою... А я ж пану-богові молилася!
Обережно поклала скрівавлені ганчірки на стіл, дивилася вперто на почорнілі образи в кутку. Крадькома підійшла до печі. Шарнула в кутку рукою, взяла коцюбу.
Люто ударила в куток і шкло по хаті посипалося скалочками. Віковічний раб, що так довго спав затурканий, прокидався. Десь бралися нові сили і в голові кружляли бунтівничі думки, що в закутках були приспані.
Під ногами валялися брудні запорошені шматки дощок, зі святими; вони тепер перелякано дивилися на раба, що так довго мовчав, покірно гнув спину, а тепер повстав у страшному гніві.
Сонце заходило. Крівавим полум'ям пожежі запалило пів неба, обіцяючи бурю. Спід печи хижо визирали вечірні сутінки. Рипнувши тихо дверима війшов Штефаник.
-	Мені болять ноги. Потріскали зовсім, — пригорнувся до колін матери і дивився в її обличчя, осяяне чимсь новим.
-	Ніженьки треба зберегти тобі. Я позагоюю їх, обмию слізоньками, щоб виросли вони і стали дужі. — А потім задумливо додала: - Тепер боронитиму тобі бити панів і панських жовнірів. Тільки не зараз, а як виростеш, як станеш дужий. — Я, мамо не подарую їм...
