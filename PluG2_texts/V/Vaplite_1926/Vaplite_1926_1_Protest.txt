Безсилі спинити зріст комуністичних сил пролетарської Німеччини, вірні лакеї реакційного уряду Гінденбурга чинять жахливу класову розправу над молодими культурними силами Німеччини.
За останній рік ми є свідками нечуваного навіть в буржуазному світі насильства і знущань німецької реакції над пролетарським письменником Німеччини — Йоганесом Бехером.
Безупинні систематичні труси, арешти, конфіскації, ув’язнення, — ось той тернистий шлях, що на нього розлютовані агенти уряду соціял-демократичної більшости німецького рейхстагу засудили красу і гордість не тільки німецького, а й світового мистецтва — Йоганеса Бехера.
Останні телеграфні відомості принесли нам звістку про нову чергову смугу жорстокого класового терору над письменником, про новий у нього трус в пошуках його останнього твору — «Газова війна».
Свідомі неминучости актів суворої класової розправи буржуазії над всіма проявами культурного життя пролетаріяту, — ми звертаємо увагу всіх передових сил культурного світу на неприпустимість таких методів боротьби — навіть з погляду буржуазних принципів волі слова — з художньо-мистецькою творчістю пролетаріяту.
Ми рішуче підносимо голос протесту проти цих знущань вузьколобої соціял-демократичної інквізиції над кращим виразником в письменстві вселюдських ідеалів сучасности.
Ми звертаємось до письменників усіх країн і народів, до всіх тих, що не втратили своєї гідности, що їм дорогий розцвіт ідеалів сучасного інтернаціонального письменства, що їм чуже насильство над художньо-творчими шуканнями письменства нашого віку, — і закликаємо їх приєднати свій голос до цього і з обуренням протестувати проти ганебного насильства над Бехером.
