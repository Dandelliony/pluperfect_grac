Відступ німецького пролетаріяту 1923 р. повинен був спричинитися до серйозних зворушень в західніх компартіях. Невеличка група французьких інтелігентів-комуністів це відчула глибоко. Але моральна криза, що почалася в «Клярте» з того часу, мала виявитися аж через рік після досить вдалих зусиль критичного та творчого характеру, які, що правда, були позначені синдикалістським прудонівським ухилом. «Клярте» прямувало «через Прудона та Сореля до пролетарської моралі, що на ній могла-б зупинитися нова культура, яку ми уперто вважаємо за можливу» (М. Фур’є). Надто велика роля утопізму засуджувала ці усилля на поразку. А криза тим часом народжувалася.
«З того моменту, як стався відступ німецького пролетаріяту, — пише знову М. Фур’є, в січні 1926 р., — виникає остаточний крах европейської революції, а з ним і крах нашої упертої надії». Почав зростати песимізм, якого, на нашу думку, ми не можемо виправдувати, але який збігається до певної міри із загальним становищем у Франції. Це явище характеризувалося пережитком демократичних іллюзій та інертністю пролетарських мас перед фактом соціяльного становища яке загрожувало серйозними ускладненнями та чим-раз більше набирало революційного відтінку. (З 12 мільйонів пролетарів приблизно біля мільйону було синдикалізовано; з цієї кількости біля 400.000 приєдналося до Г. С. Р. і біля 65.000 належало до компартії. І все це відбувалося за часів фінансової й урядової кризи, яка чим-раз більше ускладнялася, за часів колоніяльної війни, що нічим не виправдувалася й була зовсім непопулярною).
Більшість товаришів з редакції «Клярте» разом із Жаном Берньє прийшли до висновку, що тепер уже протягом довшого часу не можна сподіватися на революцію у Франції. Берньє вийшов. Група розкладалася. Запекла внутрішня боротьба не давала змоги партії внести належні корисні корективи. «Клярте» загрожувала загибіль.
В цей час, у червні-липні 1925 р., французька компартія розпочала кампанію проти війни в Мароко. Успіх цієї кампанії був безсумнівний: влада ув’язнила понад 200 бойців-робітників — виключний випадок в історії ІІІ Республіки. Інтелігенція обурилася проти такого успіху антипатріотизму. Дві великі газети видали відозву під назвою «Інтелектуали на боці батьківщини», за підписами видатних сил університетів, преси, літератури й мистецтва. Барбюс відповів на це закликом до розумових діячів, а «Клярте» — анкетою та кампанією проти Мароканської війни. 45 молодих французьких письменників, що належали до редакцій журналів «Philosophic», «Correspondance», «la Rèvolution surrealiste», підписали разом з шістьма товаришами з «Клярте» антипатріотичний заклик. Вони оголосили цілковиту солідарність із Комітетом Чинности, який утворили робітничі організації, щоби перемогти бандитизм французів проти рифів. Цей маніфест вийшов під гаслом: «Революція перш за все і завжди!» Ми не будемо його розглядати: з марксівського погляду (та це й зрозуміло) він заслуговує найсуворішої критики. Але в той-же час це є надто симптоматичний зойк обурення. «Для нас Франції не існує», — проголошують маніфестанти і вони-ж кричать інтелігентам-патріотам: «Собаки, вимуштрувані в такий спосіб, що з метою колись всебічно використовувати батьківщину, ви поки-що радієте від однієї думки пожвакувати цю кістку». Серед підписів на маніфесті є підписи талановитіших молодих французьких письменників, а саме: Луі Арагона, Андре Бретона, Філіпа Супо, Пьєра Моранжа. В той час як наша маленька група інтелігентів-комуністів розкладалася під впливом певної сталости капіталізму, еволюція в протилежному напрямкові приводила до нас весь молодий авангард буржуазної литератури. Група сюрреалістів являла собою тут справжню силу.
