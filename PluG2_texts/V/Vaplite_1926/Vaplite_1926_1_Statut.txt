А. Загальні засади
§ 1. «ВАПЛІТЕ» має на меті об’єднати пролетарських письменників України, незалежно од мови, що нею вони пишуть свої літературні твори.
§ 2. В основу своєї мистецької праці ВАПЛІТЕ кладе марксівський світогляд і програмові постулати Комуністичної Партії, даючи широке право своїм членам користатись всіма художньо-літературними формами, як уже вживаними в світовій літературі, так і цілком новими.
§ 3. Виходячи з вищезазначеного, члени ВАПЛІТЕ можуть утворювати в межах організації формально-мистецькі угруповання і студії, що самостійно провадять як технічно мистецьке удосконалення, так і вишукують способів найкращого виявлення пролетарського світогляду через мистецьку форму.
Примітка. До студій можуть входити й не члени ВАПЛІТЕ.
Б. Діяльність організації
§ 4. Для переведення в життя своїх завдань, ВАПЛІТЕ:
а) входить в ріжного роду звязки зі співзвучними літературними організаціями так на Україні, як і серед инших країн і народів;
б) допомагає своїм членам добути потрібну художникові мистецьку кваліфікацію;
в) закладає клуби, видавництва, журнали, газети і студії;
г) організовує лекції, доклади, диспути, вечірки та инші публічні виступи своїх членів;
д) закладає бібліотеки, книгарні, кіоски;
е) улаштовує екскурсії, подорожі;
ж) інформує своїх членів про літературно-мистецьке життя в инших країнах;
з) дбає за матеріяльний добробут своїх членів.
В. Склад організації
§ 5. ВАПЛІТЕ складається з окремих членів, що приймають і додержують вимоги розділу «А» цього статуту, приймають без заперечень статут в цілому й активно працюють в галузі художньої літератури.
Примітка. Товариші, закликані на перші установчі збори організації з правом рішучого голосу, вважаються за фундаторів організації.
§ 6. Порядок приймання нових членів установлюється такий: а) бажаючи стати членом ВАПЛІТЕ, подають про те заяву до Ради організації, додаючи всі свої друковані твори в двох примірниках з докладною автобіографією; б) Рада дає свій відзив і докладує його з усіма матеріялами на загальних річних зборах організації, яке зібрання й виносить своє рішення про прийняття кандидата до організації.
Примітка. Активність в галузі художньої літератури визначається загальними зборами організації.
§ 7. Рада ВАПЛІТЕ міститься в столиці УСРР.
§ 8. Члени організації мають членські квитки.
§ 9. Члени ВАПЛІТЕ автоматично вибувають з організації через втрату громадських прав.
§ 10. За постановою Ради, з наступною санкцією загальних зборів, члени організації можуть бути виключені за:
а) неетичні, антиморальні вчинки;
б) діяльність, шкідливу організації;
в) невиплату членських внесків протягом трьох місяців.
§ 11. Члени ВАПЛІТЕ не можуть одночасно належати до инших письменницьких організацій, але можуть працювати з своєї ініціятиви в студіях та майстернях масових культурно-освітніх організацій.
Г. Керування справами організації
§ 12. Всіма справами ВАПЛІТЕ керують загальні збори організації та вибрана ними Рада в складі трьох товаришів: президента, його заступника й секретаря.
Примітка. Раду обирається на один рік.
§ 13. Чергові загальні збори організації скликаються один раз на рік. Позачергові — з ініціативи або Ради, або Контрольної Ради або групи членів не менше п’яти чоловіка.
§ 14. Крім Ради, на загальних зборах обирається Контрольну Раду, що контролює господарчу й організаційну діяльність Ради.
§ 15. Рада має печатку й бланки з назвиськом організації.
§ 16. Всі справи в керовничому органі й на загальних зборах рішаються звичайною більшістю голосів.
§ 17. Загальні збори й Рада мають право утворювати ріжні комісії.
Д. Кошти організації
§ 18. Кошти ВАПЛІТЕ складаються: а) з постійних членських внесків та одчислень од гонорарів, б) з добровільних внесків, прийнятих загальними зборами, в) з прибутків від вистав, лекцій, видавництва та експлоатації майна, г) з допомог від державних та громадських установ та організацій.
Примітка. Розмір членських внесків та одчислень від гонорару визначається за постановою загальних зборів організації.
Е. Ліквідація організації
§ 19. Ліквідується ВАПЛІТЕ постановою 2/3 голосів загальних зборів усієї організації і майно її передається до відповідних державних органів.
