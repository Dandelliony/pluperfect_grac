1. Настала доба, коли буржуазний індивідуалізм, накинувши на себе романтичний одяг, забив в усі літаври. Феєрична кар’єра «корсиканського вискочня» — бенгальським вогнем освітила надмірні домагання особи, що повстала проти кастових меж і станових забобонів кріпацького часу. Росте промисловість на ґрунті винаходів Ватта й Аркрайта. Разом з нею зростає й поширюється ліберальний принцип: «laisser faire, laisser passer». Вимоги буржуазії йдуть по лінії економічній і по лінії культурній. Ніякого протекціонізму в торговлі й промисловості! Ніякого протекціонізму в літературі! Часи меценацтва магнатів і аристократичних салонів канули в безповоротне минуле. Одійшли ті часи, коли поети й драматурги зліталися і в пір’я вбивалися коло «Короля Сонця», а їхню літературну долю вирішували похвальні підохочування трьох-чотирьох вишуканих салонів Парижа. Тепер долю письменника вирішує багатотисячний і безименний мольєровський буржуа, що чесно передплачує журнал і сам своєю особою ходить у книгарню купувати книжку. Не служачи дармоїдам, письменник вже не зможе бути дармоїдом. Він мусить запрягтися в капіталістичну колісницю й покуштувати залізного закону конкуренції. Він мусить власною упертою працею, пробиваючи собі шлях серед численних своїх побратимів, добиватися доброзичливої уваги тієї нової класи, яка віднині буде повновладним хазяїном меркантильного віку електрики й пари.
XIX вік відкрився гаслом Наполеона: --- — «Дорогу талантам!» Перше десятиліття цього віку було десятиліття великих надій і нестримних честолюбних мрій. Це однаково відбувалося як у сфері політики й торговлі, так і в сфері літературній. Особливо в літературній сфері! Сюди зверталися палкі мрії численних молодих людей безпевних занять. Література завжди здавалася точкою найменшого опору для задоволення честолюбних домагань. Літературу завжди вважалось за найлегше й найприємніше місце застосування талантів. І коли в наполеонівській армії кожен салдат — за висловом імператора — міг надіятися, що в своєму гамані він носить маршальський жезл, то й кожен з цих юнаків, заповнюючи нервовим письмом чисті аркуші паперу, мріяв, що він тримає в своїй руці перо, яке незабаром стане пером нового Гете, чи Шекспіра.
Навіть розгром Наполеона, — а разом з ним і останків Великої Французької Революції, — ніяк не послабив цих літературних мрій та прагнень. Навпаки. Коли майже закрилась дорога для політичної кар’єри дрібно-буржуазних юнаків, література й мистецтво стає найзручнішою продухою для багатьох одухотворених кар’єристів. Один з цих юнаків, повний енергії до вінців, що писав роман за романом, щоб згодом стати славетним письменником, Оноре-де-Бальзак, становить двацятих років у себе в кімнаті статую Наполеона, на якій робить гордий напис: «Те, чого він не зробив мечем, я зроблю пером».
Широкі були честолюбні мрії письменників і «писарів» початку XIX віку. Коли скинено бонапартизм, ставка на «літературних наполеонів» лише збільшується. «Мы все глядим в Наполеоны» — казав про своє покоління, на крайньому сході Европи, Олександр Пушкин.
Бо-ж буржуазне суспільство, що самою природою своєю культивує індивідуалізм, продовжує скаженим темпом розвивати свої сили й свої продукційні можливості, незалежно від характеру політичної надбудови, не зважаючи на те, що тих років в умовах Священного Союзу — гасло Великої Революції здавалось остаточно ліквідованим.
Колись Лассаль висловлював в трохи парадоксальній формі глибоку, вірну думку: «Перша подія Великої Французької Революції, — писав він, — це винахід парової машини». І коли легітимісти й метерніховщина всіма способами намагалися знищити плоди громових революційних подій 1789-1795 року, то плоди цієї революційної події вони знищити ніяк не могли. Буржуазія, років на п’ятнадцять позбавлена будь-яких політичних ласощів, цілком пожинала плоди промислової революції. І вигук Наполеона, що пролунав першого десятиліття цього віку: --- — незабаром з приходом липневої монархії змінюється на майже адекватне і лише більш оголене гасло Гізо: --- — Багатійте!
Жадоба наживи захоплює буржуазне суспільство. Відкривається необмежений простір для прожектерства. І ця жадоба наживи йде разом з нестримною жадобою слави молодих письменників, що починають творити.
Досить показати на найтиповіший і яскравий приклад Бальзака, до якого ми ще будемо не один раз вертатися. Він, з одного боку, з надмірним трудолюбством просиджував по вісімнадцять годин на добу за столом для писання, накопичуючи бабельську башту романів з єдиною метою розбагатіти, а з другого боку — кидався в різноманітні комерційні афери тільки для того, щоб, розбагатівши, мати змогу виявити себе всіма сторонами, як письменника.
Біографи Бальзака й досі не можуть вирішити, що в ньому переважало: жадоба «наживи», чи жадоба «слави», і яке з цих прагнень було в нього головне.
Для нас, одначе, немає особливої потреби розмежовувати й розподіляти ці прагнення. «Слава», що реалізується практично в умовах капіталістичного суспільства, веде до «наживи». «Жадання слави» не лише цілком відповідає індивідуалістичним інстинктам буржуазного світопочування, але й відповідає духові торгової реклами, яка широко розвивається за промислового періоду.
«Надійшла доба, — каже Теофіль Готьє в своїй «Історії романтизму», — коли кожний молодий поет хотів-би йти по вулицях, оповіщений сурмами слави, коли ніяка афіша не здається досить великою, ніяка літера — досить помітною, коли охоче писали на капелюсі: «Це я — Гільо».
Це горде самоствердження, характерне для смуги романтизму, ця необмежена жадоба слави, що затуманювала мозок, культ власного «я» і гордий погляд на призначення поета — примушені були незабаром розбити чоло об жорстоку дійсність «натурального добору» і трансформуватися в трагічні зойки, меланхолічні скарги та ієреміяди.
Оточення капіталістичних відносин відкриває широкий простір мріям окремих індивідуальностей, але воно також відкриває неменший простір для розчарувань, що надходять потім. Вік великих надій діалектично — стає віком великих розчарувань. На бенкеті капіталістичного ярмарку багато покликаних, але мало вибраних. Залізні закони конкуренції ховають тисячі мрійливих індивідуальностей, що з гордістю виступили на арену літератури чи торговлі. Ті, що приходили з провінції в Париж з гордою думкою перерости його, падали переможені, і ніхто не догадувався про цей безрезультатний і нерівний герць. Статистика нещасливців, poetes maudits, статистика відкинутих, невизнаних, розбитих на тяжкому шляху, або тих, що зійшли з нього на дорогу дешевого репортажу, журнальної поденщини, ця статистика розбитих мрій не ведеться.
Про ці «розбиті мрії» оповідав сам Оноре-де-Бальзак у романі під тим самим заголовком. Бальзак був сам дев’ять років неудачником, якого не визнавали, якого не помічали. Дякуючи своїй надзвичайній енергії, — з цього й досі дивуються його біографи, — він досяг свого: він вийшов у письменники. І, ставши письменником, він в образі Люсьєна нагадав нам про ті тисячі, які «не дійшли».
Люсьєн — один з багатьох, дуже багатьох, талановитих юнаків, які прибували з провінції шукати щастя в Парижі. Париж зустрічає його дуже суворо. Незабаром він бачить перед собою два шляхи: шлях чесної розумової праці, тяжкий шлях, який майже не дає ніяких шансів на успіх і багато шансів на завчасну загибіль, і хуткий успіх вуличного фельєтоніста.
Перший шлях — дуже важкий, і Люсьєн опиняється в обіймах бульварної журналістики. Лише з початку XIX віку може повстати ця тяжка колізія між письменником і газетяром-журналістом, яка, як ми далі побачимо, все більше й більше розростеться й стане грізною проблемою у XX віці.
З XIX віку газета й журнал на всі сили виявляють свою міць, стаючи всевладним законодавцем читальницьких мод і дуже часто — розпорядником письменницької долі. Вулична газетка — університет блуду слова й порожнечі, університет продажности й шантажу, є рупор, через який читач-міщанин примушує письменника за сочевичну юшку продати своє художнє первородство — розміняти свій талант.
Трагедія Люсьєна — це трагедія не однієї особи. Це трагедія багатьох письменників XIX віку. Коли історики літератури часто зауважують нам, що багато письменників вийшли із газети, із кола репортерів і хронікерів (Едгар По, Андреєв, Генрі, то-що), коли газета для багатьох була колискою, то для скількох-же вона була завчасною труною, то скільки-ж письменників живими поховали себе у газетній роботі і в газетнім оточенні, так і не виявивши свого письменницького таланту?
Люсьєн примушений був, здавшись на милість газети, не лише розміняти свою творчість на п’ятаки, як кожний газетяр, але й фабрикувати п’ятаки фальшиві — перетворитися на літературного фальшивомонетника. Він продає свої переконання й своє перо тому, хто більше платить. Він перетворюється в доставця фраз і рядків. Хіба не трагічна своїм символічним значінням та сценка, коли Люсьєн сідає біля столу, де лежить мертва подруга, писати сороміцькі вірші для вуличної газетки?
Але «розбиті мрії» мають значно ширший сенс. Бо мова йде не лише про тих, хто «не дійшов» до великої літератури, але навіть і про тих, хто переможно прийшов до неї й найпочеснішими знаками одмічений в історії.
Хіба й вони, ці визнані письменники, що досягли свого, як от Бальзак, не почувають, що їхні мрії стали наполовину поховані й перекручені. Хіба разом із залізним меркантильним віком продажність не просякала і в sancta sanctorum — «святу святих» письменника, а не тільки на сторінки уличних газет.
Поет, що звик до традиційних ідилістичних уявлень про становище художника в феодальному суспільстві, по-первах почуває себе незручно в оточенні капіталістичного устрою. Від появи нового замовця — буржуа, він так само ніяковіє й обурюється, як і від безпосереднього впливу меркантильних відносин на літературний процес.
Буржуазні обставини чим раз більше заганяють художника у професіоналізм, а, з другого боку, той, що звик працювати за принципом: ---, почуває себе зайвим, непотрібним. Пушкинське: «не продается вдохновенье, но можно рукопись продать» його не втішає. Йому здається, що з проданим рукописом запродається і його надхнення, що «вільна творчість» знецінена, — її зганьбили нові економічні відносини. Поет, особливо із шляхтичів, кидає на адресу купецького віку вірш «облитый горечью и злостью». Все частіше й частіше він вигукує зойки й скарги. У цьому плані (хоч зовсім не з цієї тільки причини) виникає хмура індивідуалістична поезія таких романтиків, як Леопарди, Шатобріян, Альфред де-Виньї й багатьох инших. Альфред де-Виньї спеціяльно пише похмуру п’єсу «Чаттертон», присвячену становищу поета в буржуазному суспільстві. Ця п’єса, поставлена в Парижі 30 років, мала величезний успіх і викликала бурхливі й довгочасні відгуки.
Чаттертон, поет-бідняк, інтелігентний пролетарій, дуже високо ставить своє покликання: він не хоче розважати статечну публіку в той час, як «наукові люди страждають, бліду працю зневажають, а земля вимагає справедливости у поета проти тих, хто розкопує її за-ради золота». А коли, цілком виснажений голодом, Чаттертон звертається до уряду за грошовою допомогою, лордмер пропонує йому посаду камердинера. «Бо всякий мусить бути корисним своїй країні», каже йому представник уряду. Обурений таким пропонуванням, Чаттертон випиває отруту на знак протесту проти того устрою, в якому немає місця для високого поетичного покликання.
З’явлення п’єси «Чаттертон» дуже символічне для доби романтизму, коли віра в суспільну міць письменницького генія змінюється на розчарування в тім суспільстві, що не хоче визнавати цієї могутности.
Багатьом поетам починає здаватися, що уже остаточно надійшли примерки поезії, що роля поета зіграна, що надійшла та доба, коли, як у Платонівській утопії, професія поета буде вигнана з держави. Навіть у відсталій Росії двадцятих років Баратинський пише поему «Последний поэт»: ---.
Поети раз-у-раз почувають себе викиднями суспільства, «зайвими людьми». --- — казав у хвилини суму Теофіль Готьє. «Що таке поет? — Ледащо. Я покажу світові щось значніше, ніж вірші», — пише Байрон перед своім від’їздом до Греції. «Будь ти проклята, поезіє,» — вигукує Красинський в «Небожественній комедії», героя якої, поета графа Генріка, його поетичний фах робить абсолютно нездатним пристосуватися до реальної дійсности.
Розуміється, ці-ж самі поети однаково обурено виступали «на захист поезії», подібно до Шеллі, який виступив на початку віку з палкою статтею під тим заголовком. І Готьє писав дифірамби мистецтву, і Байрон, виїхавши до Греції, продовжував докінчувати рядки «Дон-Жуана», і Красинський залишався борцем за мистецтво. Але, не відрікаючись поезії на ділі й захищаючи її (від гаданих замахів промислового віку), вони думали, проте, що золотий вік для поета позаду, а не попереду.
Більше всього лякав переможний машинізм. На початку XIX віку англійські робітники, почуваючи небезпеку масових звільнень, бралися до машиноборства. Відціля можна провести паралель до поетів-романтиків, які немов-би-то боячись одержати безтермінове звільнення від промислового укладу життя, інстинктовно віддають себе естетичному машиноборству аж до часів Рескіна й Вільяма Морріса.
Поети й художники по-первах відмовляються співати про техніку й промисловість. Художник Делякруа з жахом зазначає в своєму щоденнику «переможний похід пари». Юстініан Кернер посилає прокльони машині. Генріх Гайне, вперше спостерігаючи потяг, що проносився, саркастично зазначає, що від цієї конкуренції з паровиком потерплять благородні коні, але зате завжди по-за конкуренцією залишаться осли. Той самий Гайне згодом провістив, що гаї будуть вирубані, а кращі вірші підуть на обгортання.
Це світопочування характерне для поетів, що стояли однією ногою у XVIII ст., для поетів-романтиків або не зовсім розстрижених від романтизму.
Тільки серед письменників-реалістів настає емансипація від цієї застарілої уяви про взаємовідношення художника із суспільством і нове оформлення письменницького типу.
Письменник-реаліст пристосовується до свого оточення. Чистий професіоналізм його не лякає; його не лякає ані державна влада грошей над письменником, ані машиновий вік, що вимагає від художника слова великої продукційности й пришвидченого темпу роботи. Він не відступає перед новою тематикою. Він береться співати про «штучне освітлення» й машину. Він навіть ладен співати про прибутково-видаткову книжку.
Питання бюджету захоплюють поета своїми щупальцями. Його твір — це товар, і, виступаючи на громадське поле, він почуває себе товаропродуцентом, добробут якого залежить від покупности цього товару.
До XIX віку поет майже ніколи не жив виключно на свій літературний заробіток. Літературний заробіток рідко покривав бюджет і в усякому разі не давав творцеві можливости широко багатіти на літературній продукції в такій мірі, в якій, наприклад, багатіє Дюма, що мав двісті тисяч франків що-року, Ежен-Сю, Жорж-Занд, Гюго. Тоді відносини були ідилістичні, иноді в гарному, а найчастіше в поганому розумінні цього слова. Ляфонтен, обідаючи в магнатів, платить байкою за обід. Багато визнаних поетів живуть на державній пенсії. Їх, так-би мовити, зараховується до королевського двору, або до почоту якогось аристократа, як поварів і голярів, як шутів та паяців. У Росії, наприклад, Тредьяковському доводилось одержувати від імператриці Анни поряд з милостивими подарками також і «всемилостивейшие пощечины». Взагалі гонорари існували давно. З минулих розділів ми бачили, що ще у стародавній Греції Сімонід був гонорарщиком, але аж тепер, у XIX віці, гонорарні питання стають грізними й гострими для письменника: ---  — каже книгар у Пушкина. Хіба не характерна сама ця тема: «Разговор поэта с книгопродавцем»? Проникливий Пушкин прекрасно розуміє, що для поета надходять нові часи, нові обставини. В ухах Пушкина постійно звучить рефрен: ---.
Прочитайте листи Пушкина, і ви побачите, що навіть цей поет-дідич, що жив у дореформеній феодальній Росії, був уже весь у владі питань про гонорари. За влучним висловом Білинського, надходив «Смирдинский период истории литературы». Хто такий Смірдин? — Це відомий за часів Пушкина книгар і покупець рукописів.
«Смірдинський період», в глибшому символічному змісті, надійшов до Европи. Взаємовідносини поета з книгарями, з видавцями й залежність його від них — це надзвичайно цікава сторінка XIX віку, яку слід розглянути окремо. Серед инших моментів згадаймо про літературну долю Еміля Золя, що один час була цілком у руках видавця Шарпантьє.
«Письменник мусить заробляти, щоб працювати, а не працювати, щоб заробляти,» так казав за днів своєї молодости Карл Маркс. Здебільшого для письменника XIX віку література стала єдиним джерелом заробітку. Таких письменників, які жили на побічні кошти, як Флобер, Стендаль, Меріме, Фет, проте, менше, ніж літературних поденників — «рабів злиднів і турбот».
Письменник сідає за стіл для писання під немилосердним бичем боргів і сумних думок про заробіток. Вальтер-Скотт — на старості примушений був ледве не що-місяця з втомливою поквапливістю писати довжелезні романи й досліди, щоб збутися своїх боргів. Він так зловживав своєю невичерпаною продуктивністю, що остаточно списався до кінця, хоч і зміг ліквідувати свої борги. З гарячковою поквапливістю накидував свої романи Достоєвський, звязаний по руках і ногах терміновими договорами з видавництвами. Свого «Игрока» він примушений був написати за три тижні, диктуючи його стенографістці. Кінець-кінцем автор «Преступления и наказания» тікає за кордон від своїх кредиторів.
Злидні, борги, жадоба наживи гнали Бальзака, і він, не дозволяючи собі відпочинку, просиджує цілісіньку добу за мучительними літературними роботами.
Ми спинимося трохи довше на Бальзакові, бо перед нами — один з найтиповіших письменників XIX віку. Турбота про гроші безупинно непокоїть свідомість автора «Людської комедії». Це, як зазначають літературні історики, в найцікавіший спосіб відбилося й на змістові його творчости. Коли Бальзак говорить про свого героя, він завжди повідомляє, скільки франків в його гаманці, ніколи не забуде точно зазначити, скільки герой заплатив по рахунку в ресторації, скільки коштує йому помешкання, в скільки обійшовся його костюм, яку частину бюджету забирає його їжа, то-що.
Але найкраще ми зрозуміємо, як мучили грошові турботи й звязували Бальзака, коли вчитаємося в його листування, що справило велике вражіння по його смерті, коли було опубліковане.
«Це своєрідна епопея, — писав Еміль Золя, перечитавши Бальзакові листи. — Перед нами образ якогось велетня, що працює у своїй кузні й не дозволяє собі жадної години відпочинку. Вічно він б’є своїм молотом об залізо, виснажуючи сили під вагою роботи. Всі знали, що великий письменник відзначався трудолюбством, але тут, у листуванні, згучить безугавний стогін робітника, що напружує останню силу. Ці листи являють собою дивну збірку, якусь поезію праці».
Ми наводимо в хронологічному порядкові кілька виписок з цих листів: «Як-би я мав що-року півтори тисячі франків, — стогне Бальзак 1821 року, коли він ще, кажучи теперішнім висловом, брався до халтури, — я міг-би працювати і думати про майбутню літературну славу, але для такої роботи потрібний час, а я мушу що-дня думати насамперед про хліб насущний. В моєму розпорядженні є лише один цей засіб, щоб досягти будь-якої незалежности. Так нехай-же стогнуть бідні журнали під горою писань».
Минає десять років скаженої безугавної праці Бальзака. Слава, про яку він мріяв 1821 року, вже, нарешті, повернулась до нього обличчям. Але економічної незалежности він, проте, не досяг. Навпаки, Бальзак ще більше обтяжений боргами. Ось його лист, адресований до герцогіні Д’Абраньєс 1831 року:
«Писати! Я більше не маю сили! Я знесилююсь від утоми. Ви знаєте, скільки я мав боргів 1828 року й що я тоді мав. В моєму розпорядженні було лише перо, а треба було заробляти, щоб з чогось жити, і одночасно мати змогу виплатити боргу 120.000 франків. Через кілька місяців я все виплачу й улаштую нарешті своє маленьке господарство, але ще протягом півроку я примушений терпіти злигодні».
Ці надії його не здійснились. Злигодні проходять через усе життя Бальзакове. Являється том за томом велетенської «Людської комедії», а їхній автор, як видно з листів, що він залишив, як і раніше, борсається в ланцюгах перманентних фінансових перешкод.
«Я сплю не більше, як 5 годин на добу, — пише він 1833 року, — від 12 години ночи до 12 години дня я працюю над моїми творами, а від півдня до четвертої години я корегую свої роботи, тимчасом як грошові справи що-раз більше заплутуються; відомо, що видатки незмінні в своєму русі, подібно до планет, — тимчасом прибутки терплять ті самі аномалії, що й комети».
«Я працюю 18 годин на добу, — каже він у листах до тієї-ж особи 1831 року, — я наказав нікого не пускати до себе, хіба-що в дуже серйозній справі. Я опинився в розряді людей, у яких доходи фатально обмежені й які не можуть дозволити собі маленької розкоши, доступної біднякам-бедуїнам.
«Кажуть про жертви за часів воєн і епідемій, але нікому не спаде на думку уявити собі немилосердну битву в світі мистецтва, науки й літератури. Хто подумає, скільки треба витратити нелюдських зусиль, щоб досягти успіху, і яка маса забитих і смертельно-поранених залишається на бойовищі, серед неможливо тяжкої ваги підневольної роботи, що тяжить наді мною. Я ніде не знаходжу підтримки, без кінця доводиться лише працювати й працювати. Безсонні ночі змінюються безсонними ночами, довгі дні міркування йдуть одноманітною чередою, доводиться безперестанно обдумувати й писати, писати й обдумувати. І це все серед всіляких прикростей, серед протесту векселів, неудач, жахливих грошових перешкод і цілковитого замкнення від людей, в далині від будь-якого слова втіхи».
На цьому ми припинимо цитати Бальзакових листів, які можна було-б продовжувати без кінця. Бо й те, що ми навели, вже досить характерно. Звичайно, багато де-чого з великих боргів Бальзакових слід віднести на рахунок його наївного прожектерства. Письменник-професіонал, приблизно з таким самим трудолюбством, як у Бальзака, кінець-кінцем добивається величезного забезпечення, як, наприклад, Сю, Діккенс, Жорж Занд, Золя. В середині XIX в. письменник-реаліст цілком пристосовується до обставин оточення, більше того — тип письменника-буржуа, що вже виробився, починає зневажливо дивитися на письменника-пенсіонера, письменника придворного типу. Письменник, як громадянин, почуває, що він по суті став на щабель вище.
Це найяскравіше видно з цікавої статті, з якою 80 років минулого століття виступив відомий романіст-натураліст Еміль Золя. Стаття ця зветься: «Роля грошей в літературі».
Цей публіцистичний виступ письменника був викликаний обуренням Золя проти тих, хто обвинувачував літературу в торгашеському дусі, тих, хто докоряв вікові демократії за те, що він перетворив письменника на звичайного купця, що виставляє свій товар під фабричною маркою.
«Порівняйте, — пише Золя, — становище письменника нашого часу і часів Людовика XIV. Де цілком визнано особу? Де справжня гідність? Де більше витрачується праці? Кого з них більше шанують? Звичайно, сучасного письменника. Іця гідність, ця шана, це визнання прав і переконань особи ґрунтуються, без сумніву, на грошах. Лише гроші — законний заробіток, одержаний від написаних творів, звільнили письменника від ганебного захисту, перетворили колишнього фігляра й шута на вільного громадянина».
І далі: «Чи пожалієте ви про ті часи, коли били Вольтера, коли Расін умирав через вередування Людовика XIV, коли вся література перебувала в розпорядженні грубої й несвідомої аристократії?»
Закінчуючи статтю, Золя звертається з такими словами до молодих письменників:
«Уникайте підтримки уряду, не вимагайте допомоги від держави, бо вона знесилить вашу мужність. Боротьба — великий закон життя. Ніхто нічого не мусить робити для вас. Коли ви сильні, то обов’язково переможете, а коли ви впадете, то не скаржтесь: ваша поразка справедлива. Потім шануйте гроші, — не йдіть за прикладами поетів, що по-хлоп’ячому зневажають їх. Гроші — наша сила й наша гідність, бо ми, письменники, мусимо бути вільні, щоб мати сміливість говорити все. Гроші роблять нас розумовими проводирями віку, єдиною можливою аристократією. Визнавайте нашу добу одною з найбільших, непорушно вірте в майбутнє, не спиняйтесь на фатальних наслідках, на зайвинах журналістики, на святі піддонків літератури...»
Коло замкнене. Яку колосальну віддаль пройдено між настроями романтика, як от де-Виньї й Леопарді, з їхньою зневагою до купецького віку, з їхніми мрійними зідханнями за часами феодальними, та між розбитним, благодушним і міцно демократичним — в рямцях буржуазної демократії strugle forlifer’ом письменником Емілем Золя, що шанував гроші.
Ці рядки Золя виявляють нам вже цілком викристалізований тип нового письменника-буржуа, що задоволений своєю добою й місцем, яке він посідає в ній. Він поки-що знайшов середню лінію між журналістикою й безформеним поетичним надхненням. Він увійшов у спілку з наукою. І коли на особі Бальзака й Флобера романтизм минулого покоління залишив ще свій відсвіт, то Золя вже цілком належить вікові електрики й пари.
Лише одна нотка турботна вкрадається в оптимістичний і самовпевнений настрій Еміля Золя.
«Мене турбує, — пише він, — важлива причина — величезна й постійна праця письменника нашого часу. За колишніх часів, сонет, прочитаний в салоні, робив славу авторові й відкривав йому двері в академію. Твори Буало Ля-Бруєра, Лафонтена складаються з одного, двох томів. Тепер нам треба творити й творити. Це праця робітника, який мусить заробляти собі на життя й не може спинитися, поки не матиме досить грошей. Коли письменник перестав писати, публіка забуває про нього, — він мусить накопичувати томи на томи, як тесляр нагромаджує меблю на меблю».
Ця турбота Золя має під собою цілком солідний ґрунт. Вік, в якому письменницька робота еквівалентна заробіткові, примушує письменника до неможливости бути продуктивним. З наступом XIX віку, з розцвітом роману, письменницька плодовитість особливо зростає. «Viri unius libri», про яких колись казав Фома Аквинський, зустрічаються вже досить рідко, та й то, як виняток серед письменників-аматорів. Звичайно, і до XIX віку ми зустрічали плодовитість. Лопе-де-Вега, автор 3.000.000 віршів, навіть був прозваний monstruo de la naturaleza. Плодовиті були й Кальдерон, і Вольтер, і Ретіф де ля Бретоні, проте їм далеко до плодовитости письменників XIX віку. Дюма, не маючи сили виконати свої колосальні завдання, організовує навіть літературну фабрику, про яку буде сказано нижче. А, крім Дюма, спадщина, що її залишив Бальзак, Віктор Гюго, Ежен Сю, Жорж Занд, дивує своїми велетенськими розмірами. Письменники XIX віку працюють регулярно, як поденники. Вони не чекають надхнення. Золя точно по годинникові відпрацьовував певну кількість аркушів що-дня. І, як тільки лунав дзвінок годинника, він кидав роботу на півслові, на комі, як кидає робітник фабрику.
Ще регулярніше й методичніше без перерв працювала Жорж Занд. Не даремно Ніцше єхидно називав автора «Індіяни» дійною коровою, яка видоює з себе що-року по два романи.
Золя турбувався, щоб кількість продукції не відбилась на її якості. Відпрацьовуючи кількісно, справжній художник не хоче втрачати на якості. Тут ускладняються його муки.
«Мені здається, — пише Флобер до Луїзи Коллє 1852 року, — що страждання сучасного художника відносяться до страждань художника колишніх часів однаково, як сучасна промисловість — до ручного виробництва. Вони ускладнені тепер, наповнені згущеною парою, залізом, зубчастими колесами».
Бальзак одинадцять разів цілком наново переробляв і виправляв свої коректури. Над цим слід замислитись. Коли Толстой разів п’ять перекреслює свої коректури, а жінка його, Софія Андрієвна, шість раз переписує «Войну и мир», то це ще зрозуміле для нас. Умови, в яких жив яснополянський геній, дозволяли йому це. Але справжнє здивування викликає Бальзакова робота над якістю літературної продукції у тих, хто знайомий з обставинами його життя та з його плодовитістю.
Вивчання типічного письменника XIX віку остаточно руйнує легенду про легкість літературної творчости й непримусовість письменницької роботи.
--- …каже книгар у Пушкина. Ще Пушкин дбайливо ховав, як тяжко достається йому ця зовнішня легкість, з якою ми читаємо й сприймаємо його речі.
Прочитайте оригінали ліцейських, цеб-то найзеленіших віршів Пушкина. На цих поперекреслюваних аркушах ви побачите, які муки слова і які муки над словом переживав поет. До кінця XIX віку поети вже поволі сами здають до архіву цю легенду про легкість своєї творчости.
--- — каже Некрасов. ---, вигукував Олександр Блок. ---, писав Брюсов. І ми бачимо, як на початку XX віку поезію вже порівнюють не з легкокрилим птахом, а з незграбним волом, або навіть з «воблою воображения» (Маяковський).
Коли так стоїть справа з поетами, то як-же справжнім художникам-прозаїкам? Вони часто називають себе мучениками, каторжниками. «Я — справжній скорбний отець, — каже Бальзак, — я пошлю до папи прохання, щоб він дав мені перше вакантне місце мученика. Я — Pater Dolorosa».
Достоєвський називає свою літературну працю каторжною роботою. «Я занятий, як у каторзі, — пише він Аксакову, — я працюю нервово, з муками, з турботами, я буквально від праці хворий фізично».
Чехов, закінчуючи Іванова, жаліється Плещеєву: «Я замучився, і ніякий гонорар не зможе «нагородити» за те каторжне напруження, яке я почуваю останній тиждень».
Розуміється, це мучеництво добровільне й ця літературна «каторга» має одночасно з цим для письменника нестримну силу, що захоплює й приваблює його.
Нам згадується характерна фраза Бальзака, яку він дав в уста свого героя із «La cousine Bette»: «Я з відчаєм сідаю за свою роботу, але кидаю її з печаллю».
Щоб познайомитися зі справжнім типом письменника-«мученика», слід придивитися до біографії Флобера.
Життя великого стиліста й романіста Густава Флобера, що цілком присвятив себе літературі, досі цікавить і хвилює кожного літератора. Про життя Флобера, — того самого, що кричав: --- — писали вже досить багато і Мопасан, і Бурже й Золя.
У автора «Саламбо» були суворі аскетичні погляди на ролю письменника. «Для мене справжній поет подібний до католицького священика, — казав Флобер. — 3 того часу, як він надів свою літературну рясу, він мусить покинути свою родину й спалити частину свого серця».
Це був найчесніший і найтрудолюбніший робітник над стилем. «Моєю рукою, спаленою на вогні, я маю тепер право писати фрази з природи вогню» — заявляв він у листі до Луїзи Коллє. Це був велетень, який ладен був рубати цілі непроникливі пущі, щоб змайструвати один гарний в стилістичному відношенні човен. Тяжкі ночі просиджував він коло свого робітничого стола, який, за висловом Бурже, був для нього «столом тортур», щоб обробити й зробити фразу. Він усмиряв фрази, як усмиряють непокірливих звірів. Він їх загнуздував і об’їжджав, як об’їжджають диких коней. Живши осібно в провінції, біля Руана, величезний, апоплексичного складу, він великими кроками ходив по кімнаті, говорячи вголос довгі фрази свого роману, щоб вибрати з них підходящі. Не лише по змістові, але й по слухові, бо — проза мусить звучати. Найтяжче в процесі творчости — це процес добору. Із тисячі варіянтів доводиться вибирати той, що його замінити ніяк не можна. «Слово не мусить мати синоніму» учив він. Треба, щоб ім’я героя підходило, як ніготь до пальця. Треба було трудолюбно працювати, але так, щоб одночасно сліди письменницького поту не позначилися на стилеві, щоб читач міг легко й хутко сковзатись по рівно-виструганих фразах прозаїчної мови. І ось він воює з кожною комою, веде атаку на прикметники, йде обхідним рухом на дієслова, перебуває в безперестанній позиційній війні з інертним словесним матеріялом.
«Страсть до фраз висушила твоє серце» — з сумом писала Флоберові його мати. Справді, він був охоплений хворобливою маніякальною страстю до фраз — нестримністю словесної творчости (rage des phrases). Вдала нахідка вдалої фрази дає йому бурхливу радість. Маленька невдача в словесному плетінні кидала письменника у розпач.
«Я веду дуже гірке, позбавлене будь-якої зовнішньої радости, життя — пише він Луїзі Коллє. — Я люблю свою працю коханням несамовитим, як аскет. Власяниця дряпає мені тіло. Иноді, коли я почуваю себе порожнім, коли не можу вловити вислову, коли, понаписувавши довгі сторінки, я находжу, що не написав жадної путящої фрази, я падаю на канапу й лежу очманілий, в душевному багні нудьги... Але ось чверть години глипає — все вже змінилось: моє серце б’ється від радощів. Минулої середи я примушений був встати, щоб пошукати свою носову хустку: сльози текли по моєму обличчю. Я зворушився сам над своїм писанням і почував блаженну насолоду й від збудження моєю ідеєю й від фрази, яка її передала, й від задоволення, що я найшов цю фразу».
Фразами, літературними образами Флобер жив майже фізіологічно. Коли він писав про отруїння m-me Боварі, письменник почував спазми в шлункові, що нагадували про симптоми отруїння. Йому, як і Бальзакові, його літературні типи здавалися реальнішими за живих людей. Бальзак, наприклад, вислухавши розмову Жюля Сандо про хвору сестру, перервав її вигуком: «Все це добре, мій дорогий! Ну, а тепер вернімось до дійсности, — побалакаймо про Євгенію Гранде».
Бальзак любив об’їжджати місця дії своїх романів. Він любив ті городи, де жили видумані ним літературні герої, що й не існували в реальному житті. «Я буду радий поїхати в Алансон, де живе m-me Кормон,» — писав він одного разу. Флобер іще з більшою реальністю сприймав своїх дієвих осіб. Література йому здавалася справжнім царським шляхом світотвору. Коли помер його кращий друг — Буїльє, перший вигук, що вихопився в листі Флобера, такий: «Яка шкода, що він не зможе прочитати останніх розділів мого «Бувара й Пекюше». Це здається гротескним і карикатурним, але коли згадати, що в цім вигукові звучить зовсім не хвастовитість, то ми зрозуміємо, як глибоко професіоналізм просяк тіло і кров кращих романістів початку XIX віку.
2. …Вони ввійшли в історію літератури так, як входять у світську вітальню: коректно, звичайно, без галасу й крикливих жестикуляцій.
Вони не били шкла, як от представники молодих зухвальних літературних шкіл, вони не скандалили, як романтики, й не носили червоних жилетів a la Теофіль Готьє.
Але вони й не скаженіли в творчому напруженні, як Бальзак, вони не думали здивувати світ своєю настирливістю й трудолюбством, їх не охоплював пароксизм любови до літератури, вони не закидали редакцій своїми рукописами й не барабанили в двері видавців і книгарів.
Навпаки, вони входили в літературу так, що їх не помічали. Справжня світскість полягає в тім, щоб не виділятися, не шокірувати увагу ні нарядами, ані обшарпаним одягом. Вони були просто comme il faut і їх, справді, не помічали.
Потім лише, оглядаючись, наступне покоління здивувалось: як це сучасники проґавили й не оцінили таких і таких письменників? Ось як трапилось із Стендалем, якого відкрили, воскресили, піднесли до небес, проголосили родоначальником реалістичного роману через 40 років по його смерті!
А за життя — книгарі гірко говорили Стендалю: «Можна подумати, що ваші книги священні, — ніхто до них не торкається».
Сам Стендаль з посмішкою відзначав у передмовах свій цілковитий неуспіх у читача.
Ця байдужість читачева, очевидно, його не турбує, не мучить. Стендаль «не дорожит любовию народной», не ганяється за читачем. Він безперестанно змінює й варіює чудні псевдоніми, байдуже зневажає читальницьке коло, і його найменше приваблює письменницький титул.
Коли уряд Липневої монархії нагородив його орденом, він настоював на тому, що цей хрест нагороджує консула, а не романіста.
Він незрівняно більше пишався із свого місця дипломатичного урядовця, ніж із титула письменника.
Він, як і Проспер Меріме, не хотів уславитися професіоналом у літературі, він почував огидливість до літераторів з пальцями, забрудненими атраментом.
Свої твори Стендаль недбало дарував людськости так, як світський гість з нудьги дарує панночці вірші в альбум.
Ця недбалість виявилась навіть в усіх дрібницях. У передмові до своєї книги «De l’Amour» він оповідає історію її народження:
«В Парижі я нудьгував надзвичайно. Я зібрав в кучу клаптики паперу й послав їх книгареві. Друкар через хлопчика із друкарні сказав, що неможливо працювати по таких нерозбірливих, написаних олівцем, нотатках.
«Він вважав, що оригінал нижчий своєї гідности. Хоч-не-хоч мені довелося знову продиктувати мої нотатки хлопчикові з друкарні».
В цій недбалості було трохи кокетування, але це кокетування цілком «виправдане у світської людини».
«Я пройшов через усе життя, позіхаючи» — погордливо говорив Шатобріян. Стендаль не міг дозволити собі такого зарозумілого вигуку. Але крізь літературу він справді проходив, ледве стримуючи своє позіхання.
Від нудьги він любив видумувати псевдоніми й містифікувати читача. Особливо гарним містифікатором був инший «письменник-аматор» Проспер Меріме, що створив у своєму кабінеті «театр Клари Газуль», що ніколи не існував й «перекладав» немов-би-то «пісні західніх слов’ян».
Ці письменники-аматори — Стендаль, Меріме та инші — не менше, ніж романтики, зневажали й ненавиділи читача промислового віку. Але вони були надто розумні, щоб боротися проти літературної долі сучасности, і надто салонні, щоб братися за голосні ламентації.
Стендаль почував надзвичайну огидливість до афектованого надмірного стилю романтиків, до всякої риторики, до всього парикмахерського, галантерійного в літературі.
«Що-ранку я читаю сторінку кодексу законів, щоб узяти вірний тон» — казав автор «Червоного й чорного», працюючи над «Chartreuse de Parme».
Не тільки в своє особисте життя, але в свою творчу лабораторію він намагався не пропускати професійних звичок письменника. Він «пописывал» в тому розумінні, в якому згодом цього вислову ужив Щедрин. Але в очах нащадків цей дипломат, що «пописывал», став великим письменником однаково, як і другий дипломат, що «пописывал» у Росії — Федор Тютчев.
І, переглядаючи професіоналів-письменників з початку XIX віку, ми не зможемо не зважати й на цю різновидність письменників-аматорів, що вийшли з оточення дипломатичного...
Повстає питання: чи було їхнє «аматорство» щире? Чи не було воно маскою, якою ці світські люди ховали свою велику любов до професійної літератури? Чи не були вони таємними, але хитрими професіоналами? Про це вони говорили вельми суперечно. Бо-ж вони були дипломати і професією і покликанням. «А дипломатам слово дано для того, щоб ховати свої думки»...
