ХРЕСТ
Наше містечко дуже велике, розкидане, з великими садами й жорстокими людьми серед гарних зелених дерев. Ми через те й з Данилом потоваришували, що ненавиділи людей. Вони втручалися що-разу в наше хороше життя, били своїх дітей, як і мене мій батько, цілували батюшці руку й нас, малечу, приневолювали ходити до церкви. Ми почували себе добре, коли бігли в клуню й заривалися глибоко в пахуче сіно. Данило був майстер оповідати казок. Він їх знав багато, розказував про відьм, що у моїх очах оберталися на колесо й котилися ген-ген шляхом. Серце замовчувало, очі стежили за чарівним колесом, що неслося само без вітру, як жива тварина, во всьому тілі висипав холод, що похмуро й незрозуміло дзвенів. Данило кінчав. Те колесо повісив його сусіда на дрюк. Відьма здохла. Я вірив і знав, що тепер вона нас не потурбує, не зробить нас потерчатами, взявши сонними в пекло. Проте инколи я прокидався. І в темряві хмарної ночи ввижалася чорна кішка з очами, як тремтливі каганці. Одного разу я перелякався: в клуні зашелестіло сіно і почувся страшний дитячий голос. Данила біля мене не було. Я тремтів. Потім обережно, тихенько проліз у дірку. Як тільки вискочив із клуні я мерщій втік у комору.
А вранці в клуні Данило знайшов кішку, їй було одрубано пальці на всіх ногах; де вона йшла, бур'ян забризгався кров’ю й по сліду розкотилися темно-червоні стьожки. Кішку впіймав старий дід Онис, що вже проживав свій розум. Він своїм досвідченим оком упізнав у ній відьму, взяв сокиру й з молитвами та закляттями зробив своє "святе діло". Бідна кішка! Вона кішка, вона зовсім була не відьма, хоч дід Онис запевняв, що в якоїсь баби не буде пальців. Я й Данило не йняли віри, діда не послухали. Ми з ясенових гілок зробили мари, взяли труп і на марах понесли на панську леваду, під високий ясен. Плачучи рили яму; Данило крізь сльози співав "вічна пам'ять", потім обидва попадали на землю, закохано дивилися на кішку, як на мученика за праве діло... 
До осени стояв там хрест і свіжа могила, як прокляття діда Ониса.
Ніколи вже в мене не буде такого товариша! Инколи ми билися, але сердилися не довго, － через якусь часинку вже мирилися, скубучи один одного. Данило був справжня сирота, батько його помер давно, а мати була бідна, шептала і так заробляла собі хліб. Собі, а не синові, бо мені частенько доводилося годувати Данила. Він спав майже завжди зо мною вкупі, бо мати часто йшла з дому, особливо влітку, кудись до заміжніх дочок або когось лікувати; йшла на кілька день, хату брала на засов і ключ десь ховала. Через те Данило всі свої речі, книжки, куцину та скрипку, переніс до клуні. Батько його був музика; ще коли Данило був зовсім малий, він вивчив грати його. Але скоро Данило грав краще за батька, він по-свойому переймав ті пісні, що їх заносив вітер од полільниць, женців... і виходило гарно, віяло весною. А часто було замислиться, задивиться Данило й заграє щось зовсім не знайоме, тоді дивний сон набігав на очі й хотілося слухати без кінця. Після похорону кішки Данило так сумно грав, що позбігалися люди. Прибіг мій батько, мати, сусіди й дорожні, що проходили садками кудись собі за ділом. Всі вони натовпилися в клуні, голосно балакали, так що скрипка киноли захлиналася, її згуки втопали в натовпі. Данило перестав грати 
— І тут не дадуть! — пожалівся він. 
Цієї хвилиною і я й він ще дужче не навиділи людей. Але ніхто не образився, постояли, постояли й розійшлися, а мій батько підійшов до Данила, поголубив його. 
— Молодець! - промовив він.—З тебе люди будуть. Великий вийде з тебе чоловік. Батько на мене й не глянув, але здавалося, що він хотів сказати: „ти — ніщо, ледар і дурень". Проте, хоч я й Данилові заздрив, але любив його однакозо. 
Одного разу до нашого вчителя Ролчинського дійшла чутка від людей, що його учень Данило грає на скрипці краще за нього. Вчитель помщався. Як тільки Данило не знав хоч трохи врока, Ропчинський глузливо скуб його за чуба. 
— Ото через ту паскудну скрипку ти й не вивчив, нічого приказував він. 
Данило часто сумував на самоті. Я не раз його заставав із сльозами на очах. Йому було соромно, він хутенько обтирався рукавом. 
— От морока запорошив око!—і сміявся, немов йому справді було чудно. 
— А друге теж запорошив?— питав я. 
— А тобі що? 
Я знав, що він має горе й мені хотілося хоч половину взяти на себе, хотілося, щоб він поділився своїм нещастям. Але Данило був старший, і йому ніяково було, якби хтось думав, щоб він плаксій.
Ⅱ
Я крізь сон чув, як хтось кликав і шукав мене в клуні. Вставати не хотілося: п'янив запав сіна й день в напівтьмі зачиненої клуні
видавався як ніч. Я почував ту ранкову втому, що так солодко стуляє вії маленьким хлопчикам. Але згадавши про школу, про сердитого Ропчинського, почав будити Данила. Ми встали. Крізь щілини на стіні, де пообсипалася глина, аж до високих бантин тяглися дві жовтуваті стьожки, рухливі од безлічи порошинок. 
— Мабуть вже пізно?— спросоння спитав Данило. 
— Одягайся! 
Він натяг стару витерту батькову шапку. Ми побігли до хати, в очі вдарив сяйливий день. До школи опізнилися, в кімнаті старий годинник із важками настирливо пробив 8 годин. Стало сумно, душила своєю невідомістю кара від учителя. Це почували ми обидва. Мати заклопотано загортала в стару хустку снідання. Я мерщій схопив гаман і поквапливо вийшов, бо батько за те, що проспав урок не милував, на щастя його не було вдома.
Ми йшли поволі, немов і спішити було нікуди. Данило щось тихенько співав під ніс; ні він, ні я не виявляв внутрішнього болю, хоч кожен школяр знав, що за те, що опізнилися, Ропчинський одному розірвав ухо, другому розбив об парту носа, а одному хлопцеві дав двацять лінейок так, що в того понапухали долоні. Я зараз заздрив, бо він не ходив тиждень до школи. Мабуть про це думав і Данило, бо брови зовсім упали на очі. Згодом він сказав. 
— Ти йди хутчіше. І ходімо сюдою,—він показав рукою на вузеньку, всю в садках, вуличку, —так ближче, скоріше дійдемо. 
Я вірив Данилові. Я знав, що він, як попаде в город, то й там не заблудиться. А сам я нашого містечка не знав, в мене були батьки, що не пускали нікуди, крім школи й діда, а дід мій жив на одній улиці, що й школа.
Ми йшли в ярок, де була криниця із зводом. Я був там уперше. Молодиці набирали воду, одна з них показала на нас, инші засміялися. 
— Хіба сюди в школу ходять?— спитала цікава жінка. 
— Ходімо швидче!—підштохнув Данило. 
Я підозрював, що щось не, так, а то чого-б сміялися молодиці? Перед нами крутилися, криві, заплутані вулички з накоченими дорогами. Край був незнайомий, а крім свого двору та однієї вулиці, я нічого досі не бачив. Мене все дивувало. На одному сараї під залізом я побачив флюгера,— довго думав чого воно крутиться й на віщо воно. Потім став біля двору, де около на хаті було розмальоване червоними півниками.
Нарешті вийшли на вигін. Цей вигін я бачив, як злазив на клуню дивиться на пожар. Вітряків було багато. З поля дув свіжий вітер Обабіч дороги паслися вівці, а біля їх гуляли в цурки хлопці. Сонце вже підбилося, ставало душно. Рамено мені боліло від гамана, а серце від того, що ми не пішли до школи. Данило мене обдурив.
За вітряками виднівся цвинтар, між вишнями мигтіли, як полотно, хрести. А над деревом стояла дощата сіра баня церкви. Я не раз чув, як од дзвіниці розкочувався тужливий дзвін. 
— Ти!— штовхнув мене Данило.—От обманили й наших і вчителя. — Тобі-то нічого, а мені од батька нагорить. Він не взна! А як і взна то що? Я-б не дався, щоб він мене бив. 
Ти-ж його не 6‘єш і він нехай не б'є! Ото він забув уже, що батько його бив, уже не болить йому, так він і показує силу. А самому не бійсь, не солодко було. А забув. Та й ти, як виростеш, то битимеш дітей.
— Не битиму!— переконано відповів. 
Данило переліз рівчак. Зайшли далі в кладовище, щоб нас ніхто не бачив з дороги. Я впіймав ящірку, але вона втекла, залишивши невеликий цупкий хвіст.
Був той спокій, що завжди непорушно біля хрестів, біля могил, де поховані діди й прадіди. Повітря було легке й чисте, що легче дихалося покійникам. На кладовищі ніхто не толочив трави, росинки й досі блищали, як людські розумні очі. Я читав написи на хрестах, потім забачив панський склеп, огороджений багатою оградою. На високому квадратовому постаменті стояв янгол, високо підійнявши праву руку й показуючи пальцем на небо. Стало страшно. А біля огради, стояла для більшої жахливої урочисти мармурова кампличка і крізь свічадне шкло блищала позолота від лямпадки.
— Багаті й тут які красиві! 
Задумливо показав на склеп Данило. Мій переляк пройшов. Я вийняв зшиток, олівець і малював янгола. Данило тихенько наспівував і рив ножем яму. Я малював довго. Обличчя ніяк не було похоже на благовійне лише янгола, воно скоріше скидалося на нашого кучерявого писаря. Я жував уже четвертий аркуш, коли до мене обізвався Данило. Я обернувся. Він загортав яму й рукою найшов хрест.
— Цур не ділиться!— промовив він. 
Я бачив, що його очі от щастя сяють. Він у руці тримав красивий із щирого золота хрест, оздоблений дорогою емаллю. Посеред перехрестя миготів круглий медальйон, обсипаний різноманітними самоцвітами, щл від сонця зливалися в одно й розсипали навколо сліпучі промені. А в основі хреста переплилися змії, їх зроблено було з маленьких шматочків золота, срібла, платини, якогось зеленого каміння. Цей медальйон був дуже красивий і дорогий. Ми одчинили кругленьку кришку, там був портрет маленький, але такий гарний, що ми впізнали відразу покійного пана.
Данило сховав нахідку в кишеню, солодко позіхнув і ліг на траву. Біля нас гуділи обридливі зелені мухи, так ліниво й байдуже, немов ми стали трупами. Сонце повертало на захід і золотило шибки на бані. На дорозі видно було, як ішли із школи хуторяни у вибійчаних штанях. Треба було квапитися до дому. Звичайно, Данилові не нагорить, а мені треба дуже обережно й хитро збрехати, обійти батька так, щоб він повірив, що я був у школі. Батько дуже уважно ставився до мого вчення, і хотів якщо не словом, так батагом зробити з мене чоловіка.
Садками дійшли до панської левади й вийшли до клуні. Данило залишився в садку, а я зустрів біля клуні батька. 
— Чого ти відтіля йдеш?— спитав батько, бо школа була зовсім з иншого боку. 
— З школи!— збрехав я, але сам почервонів і починав плакати. 
— З школи?—
Ні тату, ні! Підождіть! Я все розкажу. 
— Ходім лишень! Я не йшов, батько мене тяг за руку і, як колоду, кинув біля комори, а сам пішов за вшивальниками. Так звалися в нас довгі тонкі ремінці, що ними зшивали збрую. Я стояв покірливо, тікати однаково було нікуди. Але коли мою руку стисла волосата батькова рука, я її вкусив і намагався втікти. Не вирвався. Батько розгнівався, олютів і почав... Спочатку боліло, потім я не чув ні ударів, не чув нічого, лише холодно, призирливо промовляв: „убивай, убивай"!
— Хай ти сказишся!— нарешті, хекаючи одказав батько.— З такими дітьми тільки лиха наберешся. Я лежав, дуже було ліньки вставати із землі. 
— Чого-ж ти лежиш? Чом не дякуєш, що вчу, як у світі жити? Не чуєш? Ну, гаразд!
Але більш не бив, мабуть, заморився. Він повільно одчинив двері в чулан і вкинув мене туди. Лише згодом я почув, що в мене все болить, лише згодом пригадав, що мати обороняла, а брат плакав. Я лежав, ворушитися було боляче. Потім я почув, що щось давить під побиту спину. То був мотузок. В чулані була в кутку жердка... Я надумав... Мовчки зліз до жердки. Прив'язав вірьовку, зробивши спочатку петлю. Мене опанувала якась легка байдужість, не жалко було ні себе, ні кого. Хотілося помститися. Бо я знав, що який суворий батько не є, але й він над труною заплаче. Я уявив собі який я буду в труні... блідий, на заплющених мертвих очах призирлива посмішка, я глузую, мені хочеться сказати: "плачте, плачте, тепер не поможе". Лежати гарно, під головами подушка, навкруги запах ладану, згорілого воску, всі хокять тихо, ніби бояться, щоб я не прокинувся. Невелике свічадо затягнуте чорним, а лямпадки й свічки по кімнаті розливають спокій смерти. Приходять мати нахиляються, на мене падають гарячі краплі. Хочеться крикнути: „мамо! Я більш не буду вмирати!" 
— Що ти, що ти синку?—чую материн зраднілий голос.
Розплющую очі, мати стоять наді мною й голублять грубою спрацьованою рукою.
Ⅲ
Проходили, минали дні, як вода, тихо, тихо. Проходили жнива, минало літо. В школі нас давно порозпускали й завтра треба йти до школи. Данила перед літньою перервою двічі побив Ропчинський й пообіцяв вигнати з школи. Надвечір мене гукнули з хати. Ми з Данилом підійшли вдвох. Мати посилала мене до діда передати якийсь пакунок. Я не любив туди ходити. Треба було прийшовши поцілувати руки, замість здоровкатися, не сідати тоді навіть, коли дають стільця. Взагалі, коли було входиш у дідові великі хати, то почуваєш себе звязаним, з'являється й той страх, що буває у звязаної людини; йдеш так, немов підсковзуєшся, боїшся щось розбити, рухаєшся незграбно, а говориш, як заїка. Через що приневолювали мене так поводитися я довідався потім. Дід мій був багатий і добивав свій вік; принаймні так думали. Він був скупий, синів не мав. Придобрювалися, щоб достатки дід одписав найлюбимішим унукам. Але я цього тоді не знав, а хоч-би й знав, то було-б однаково. Дід був не такий, щоб ми любили:— грізний, говорив по-російськи. Він скрізь їздив, купував цілими вагонами рибу в Каспії, сіль на Сиваші, продавав сушені сливи в Бендерах, у Москві, постачав великим млинам на борошно зерно. Говорили люди, що грошей наживав чимало. Жив він паном, на вікнах висіли занавіски, в кімнаті стояли крісла. Жінка його вмерла давно, він держав молоду жваву прислугу. Проте набожністю відзначався серед селян, за це в церкві старостував дуже довго. Отакий був дід. Веселий, міцний, хоч і жалівся завжди на своє здоров'я. Данила він назвав голодранцем, а мене через щось чумазим.
Дідова хата виходила на вулицю піддашками. Данила залишив я на ганкові біля білявенької дитини, що сиділа з нянькою. А сам увійшов у хату, поздоровив діда з другою пречистою. Біля його, за столом, сиділа наша сусідка пані. 
— Іди, внуче, до другої кімнати!— відповів на привітання дід.
Крізь зачинені двері чувся голос пані, що прохала позичити гроші. Вона згоджувалися на великі відсотки, прохала, називаючи ласкаво мого діда—виходило дуже улесливо. А дід одмовляв. Пані нарешті образилися, я чув як до неї знову повернувся шляхетний гонор. Вона встала сердито вийшла з кімнати. Дід проводив і прохав пробачення. Він казав, що зовсім немає грошей, а хоч-би й мав, так неможна позичати, коли все заложено й перезаложено.
Я покинув кімнату й теж вийшов на ганок. Ти на віщо даєш йому дитину!— почув я, як сердита пані гримала на няньку.—Іди сюди! Ну,— пані протягла до дитини ручку, але дитина одверталася й горнулася до Данила, а він навмисно вертів з веселими гримасами хреста й забавляв білявеньке дитинча. Пані щось довго задивилася й зовсім нахилилася до Данила. 
— Ти де взяв цей хрест?
—  Найшов на цвинтарі. 
— Найшов? Дай його сюди.
— А він ваш?
— Кого ти смієш питати? З ким ти балакаєш? Ти украв, украв!— топотіла ногами пані.—Ви знаєте,— звернулася вона до діда,— Це подарунок мого першого чоловіка. І він цей... украв. Каже, що знайшов, не відає. Що з нього буде, як виросте?
Вона кричала, нікого не слухала й нікому не давала говорити. Данило хреста віддав, а сам почервонів і тільки инколи зиркав то на діда, то на пані.
Я хотів захистити Данила. 
— Тьотю він знайшов його на кладовищі! 
Дід сердито подивився на мене. 
— Ти говоритемеш, як тебе спитаються. 
Нарешті пані сіла, заховала в гаманця хреста, а вийняла хустку. Я знову спробував заговорити. 
— А ти хто?— спитала вона. 
— Данилів товариш!— відповів. 
— Це мій унук!— додав дід. 
— Ну розказуй!— дозволила пані. 
— Ми були на кладовищі біля камплички, я малював а Данило знайшов хрест. 
— А ти бачив як він знайшов, чи може він сам тобі сказав?-— прижмуривши очі хитренько випитував дід.
Я не звик брехати, а того-ж і не міг тому сказав, що не бачив. 
— Ну, так мовчи! Я давно
казав твоєму батькові, що з цим голодранцем не треба водитися. 
— Брешете! крикнув Данило. До цього часу він сидів мовчки і такий був маленький, що всі забули, що він тут.—Я прийшов сів отут і почав гратися з дитинкою. Якби я крав, хіба-б я показав його. Подавіться ви ним!— Данило прожогом скочив з місця й пішов. 
— У-у. шибеник протяг дід. — Та в наш час хіба він так смів-би сказати на старшого. Строгости нема. Колись таких і в школі не держали. 
— А хіба воно вчиться? Хто його вчить?— звернулася до мене пані. — Ропчинський! 
— A-а! Аристарх Хведорович! Обов'язково скажу, щоб викинули. Він якраз сьогодня прийде пити чай. 
Дід розмовляв про порядки, про те, що нема строгости, хоч мені здавалося, що її було більш, ніж треба, потім закурив папиросу й одіслав до дому мене.
Я йшов. Над садками прозорими хмарками лягав дим. Поночіло. Край неба зайнявся, а все воно нагадувало широку воду, не річку, а ціле море, куди на схід упала величезна тінь. Йшлося легко, але думи були невеселі. Які огидливі люди. Де в їх правда? Пані скаже вчителеві й Данила виженуть із школи за те, що він знайшов і повернув оту золоту цяцьку. І це все через те, що пані була сердита. А хоч-би й вкрав, так повернув-же. За що-ж, тут вигнати? І мені думалося, що я буду обов'язково вчителем і вижену із школи маленьку ту дитинку. Я знав, що завтра до школи. А як виженуть Данила так що я, робитиму? 
Тоді ніхто не прийде в клуню, бо мати його оддасть на хутір у найми. Я почував себе сиротою.., „А може не виженуть?"—пронеслося в голові. В серце запала надія й трохи полегшало. Вдома мене зустріла мати. 
— Де-ж Данило.
Ⅳ
Пішов до дому! —і ці слова з великим зусиллям вирвалися з горла Кілька днів. Шкільне навчання. Ропчинський лише раз ні з того, ні з сього поскуб Данила за вухо. 
Але було спокійно і я поволі забував про хрест і про огидливу пані. Данило теж охолонув, уроки вчив завзято, грати не доводилося. Може він хотів задобрити своєю старанністю вчителя? Але-ж він знав, що то за людина. Учні всі не любили Ропчинського: він бився, хоч селяни вважали це за добру прикмету.
І от одного разу на перерві трапилося те, чого я давно чекав. Данило стояв у глухому кутку коридора й не бачив, як підходив учитель, що йшов напевне на самоті поговорити з учнем. Ропчинський був сердитий, бо його широкі суцільні брови затулили на половину очі. Він ішов, що-разу одкидаючи далеко ногу, що її колись прострелили. Данило раптом побачив учителя, і щоб дати йому пройти, швиденько одскочив назад. На нещастя біля стіни необачний сторож поставив кілька аркушів шкла. Воно дзенькнуло, хруснуло й зовсім побилося од ніг.
Я мерщій прибіг. 
Наш Данило були в крові, порізався шклом, на очах замерзли сльози. Рапчинський насмішкувато дивився, потім підняв праву руку й вдарив Данила. 
— Щоб твоєї ноги не було! Ворюга! Чурбан! —і його повна постать, як туго набитий лантух, спокійно нахиляючись, увійшла в учительську.
Зібралися хлопці, прибіг сторож, зле плюнув на шкло й хотів перев'язати Данилові ноги. Але він одіпхнув дядька й вийшов зі школи. Його проводили десятки очей, сміху не чулося, бо Данила всі любили.
Я насилу дочекав кінця навчанню. Мерщій схопив гаман і вийшов із школи. День, як навмисне, був сумний: земля розмокла, йшов осінній, туманний липкий дощ. По дорозі скрізь була грязь. Але я біг. Хотілося побачити Данила. Я навіть не забігав до хати. 
В клуні, на сіні, сидів Данило, його матері не було вдома. Він люто глянув, коли одчинилися двері. 
— Тобі чого?
Я не знав, Що сказати. І несміливо дивлячись на його гаман, на скрипку, що лежала біля нього, стояв біля двері. Стояв довго і боявся підходити ближче. Раптом Данило одвернувся і я чув ридання, що він стримував. 
— Не плач, не плач!— кинувся я до нього утішаючи. Але мої слова не пособили лихові, і Данило ще дужче плакав. Я почав гладити його м'яке волосся.
Данило вщух, але через хвилину встав, схопив гаман вдарив об стовп, так що аркуші з книжок розлітілися, потім взявся за скрипку. Мені було страшно, але я стис йому руку й прохав не бити скрипки.
Він здивовано подивився, потім сердито одштовхнув мене, а коли я вдруге хотів уже одняти скрипку, то він ударив нею мене по голові... і враз замахнувся об стовп, лише гриф залишився в нього в руці.
Данило злякано подивився і втік з клуні.
Я пам'ятаю, що вийшов з клуні і стомлений сів на вогку землю. Я дуже хворів і лишо через кілька день узнав, ще лежу в хаті. Потім мені говорили, що я в безтямі на когось сварився й гукав Данила. Прокинувся я вранці. І день тягся довго, як тянучка, довго стояла за вікном забризкана вогка земля. Біля мене сиділа мати й казала, що мені треба заснути, бо всі дні я не спав. 
— Де Данило?— Ніхто не відповів. 
— Мамо, я не засну, в мене горе... 
— Спи, голубе.—вони поклали на голову руку.—Згадай, як хвилюється жито: тоді заснеш! Образ метері туманів, а Данила яснішав і ріс. Десь дзвеніло жито.