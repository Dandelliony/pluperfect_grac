До табору.
ДЕНЬ проводів до лагерів терармійців розпочався дуже рано.
Останні зірки на небі ще не погасли, як до воєнкома рушила надзвичайна „делегація”. Це були старенькі бабусі та жваві молодиці в різнокольорових хусточках.
Хоч вони й були „озброєні" (ціпками), але настрій у них був не войовничий. Навпаки: де-хто з них витирав хусткою сльози. Дивлячись на їх сумні обличчя, можна було з певністю сказати, що воєнкомові нічого не погрожувало: піша баб'яча команда не мала й на думці пускати в ход свою „зброю” — ціпки.
Було три годині ранку. 
Баби тарабанять у двері воєнкомовські. 
—А хто там? 
— Та це—ми! 
— Хто ви? 
— Та... делегація! 
— Яка делегація? 
— Та... бабська! 
—А чого вам треба? 
— Та нам до військового комісара! Діло дуже екстренне єсть до нього!.. 
— Кажіть, я передам! 
—Е, ні: нам самого подавай!.. 
— Ми з ним хочемо побалакати!
Вийшов воєнком. 
— Ну кажіть, яке діло у вас до мене? 
— Та діло, бачите, таке... Тільки ви нам скажіть правду!.. По чистій совісті, значить, щоб як перед богом! 
— Ну, добре: скажу, як перед богом!— сміється воєнком. 
Бабська „делегація" набирає серйозного вигляду. 
Наступає рішуча хвилина. 
— Скажіть, це-ж ви сьогодні наших синів... на польський фронт виряжаєте?.. 
— Засміявся воєнком. 
— Та хто це вам таких дурниць наговорив?.. 
— Та де-хто! 
— Мабуть „базарних громкоговорителів" наслухались? Це все—дурниці! 
— Так, значить, ні? Не на польський фронт? 
І на старечих лицях огником вдарила радість. 
—У лагері, бабусі, в лагері! Тільки і всього! Провітряться там трохи хлопці, сосняком подишуть!..
— Це—по чистій совісті? Як перед богом?..— добивалися неймовірні.
* * * 
4 годині ранку... 
Призначено збиратися на шість годин. 
А хлопці вже тут. 
Пливуть-пливуть купами, в різноманітній одежі, З торбинками за плечима... 
„По волнам!— 
вигукує дзвінкий тенор. 
„ По морям!— 
нажимають баси. 
Ллється дзвінка пісня в ранковому повітрі.
Хотинці... Степанівці... Василівці... Старосільчани... 
Тисячі молодого, жвавого люду. На обличчях не помітно й тіни сумного настрою. 
Сміх, жарти—так і сиплються навкруг. 
— Ну, як воно Степане: не дьоргає за серце? 
—А якого чорта йому дьоргаться? 
— Та ти-ж їдеш? 
— Їду!
—А знаєш—куди? 
— Знаю: до лагерів. У Чугуїв! 
—А знаєш на скільки? 
— Знаю: на місяць! 
—А чого-ж ти дівчини з собою не взяв? 
В гуртку парубків прискає сміх... 
Стали в лави. 
Вдарила музика і терармійці веселою, різнобарвною хвилю рушили на станцію. 
„Взве-е-й-тесь, Взве-е-й-тесь 
„Соколи ор-ла-ми! — переплескуються по вулиці дужі молоді голоси...
* * * 
Станція захрясла від молодого люду. 
Діловита метушня: перекличка, провірка... 
Вигуки сміх, гомін... 
Там і тут—купами хлопці. 
Розбігаються—збігаються. 
Повіряють списки, кого до якої частини призначено... 
—205 стрілковий полк! 
— Артполк!.. 
—Сапрота! 
— Рота связку! 
— Комендантська команда! 
Всі єсть. 
Всі з'явились. 
— Більше жизні!— кричать терармійці до музики, йдучи на посадку. А музика що-сили надимається, хочуть догодити хлопцям, гарні парняги хоч і важкенько приходиться музикантам: до 3-х годин ночи в саду грали, а з 6-ти годин ранку до півдня тут.
 Дівчат!.. Неначе греблю прорвало, стільки їх тут! Маком цвітуть.
Закоханими поглядами мов свердлом, серце свердлять: провожають парубків. Тріпотять хустками... 
А хлопці—ні мур-мур собі! Дивляться орлами. Посміхаються. — Страдайте без нас!..
 * * *
Напутствене слово. 
З промовами виступають представники окрпаркому, окрвиконкому, воєнком, представник від 69 дивізії, до якої їдуть терармійці. 
— До лагерів, а не на війну!
— Подихаєте там, хлопці сосняком,— розвіває т. Полоз думки тих, хто піддався „базарному громкоговорителю“. 
— Покажемо свою силу і єдність! 
— Молот і плуг —непереможня сила! — каже воєнком... 
* * *
Посадка закінчена. 
Роздають газети по вагонах —на дорогу. Ось купка парубків оддирає гопака. 
—Єх, якби оце з дівчиною потанцювати, а то мабуть там не прийдеться!.. 
Сміються... 
Потяг готовий.
Прощаються... 
Якась тітка підносить хустку до очей. 
— Та годі вам, мамо, плакать,— дьоргає дочка за рукав,— сміяться будуть!.. 
Свисток. — 
і потяг з дзвінким торохкотінням, під веселі вигуки терармійців, покотив уперед, туди, де розташувалися лагері, де гудуть запашні бори...