З. М. Гайдай у Львові
До Львова прибула народна артистка Союзу РСР, лауреат Сталінської премії, Зоя Михайлівна Гайдай. Разом з нею прибули заслужений артист Української РСР Микола Платонович Платонов та піаніст Натан Шульман. Вони дадуть у Львові два концерти. Сьогодні перший концерт відбудеться в Палаці залізничників, завтра артисти виступлять в театрі ім. Заньковецької.
Зоя Михайлівна Гайдай на концертах виконуватиме: "Думку матері" композитора Фоміна, монолог Ганни з опери "Наймичка", арію Гальки з одноіменної опери композитора Монюшка, арію Маргарити з опери Гуно "Фауст", гуцульську пісню "Темні гори", українську народну пісню - "Повій вітре на вкраїну" та інші.
З. М. Гайдай і М. П. Платонов виконують дуети і сцени з першої дії опери Массне - "Манон", дуети: "Ой зійди, зійди", "Ой у полі верба" та інші. 
Крім того тов. Платонов виконає арію Ленського з опери Чайковського - "Євгеній Онегін", "Думку Йонтика" з опери "Галька" і інші.
Партію фортепіано виконуватиме Натан Шульман.
Початок концертів о 18 годині.
В Державному ордена Леніна академічному театрі опери та балету УРСР ім. Т. Г. Шевченка з великим успіхом іде опера "Корневільські дзвони" в постановці народного артиста Союзу РСР М. Смолича. 
На фото: сцена з 3-ї дії. Ролі виконують: Серполети - лауреат Сталінської премії, народна артистка Союзу РСР З. М. Гайдай, Греніше - заслужений артист УРСР М. П. Платонов. 