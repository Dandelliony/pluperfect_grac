Трудящі Сокольницького району обговорюють рішення конференції
Звістка про закінчення роботи Кримської конференції швидко облетіла всі села, підприємства і установи Сокольницького району. 13 лютого райвиконком і райком КП(б)У скликали семінар голів і секретарів сільрад, на якому було зачитано рішення Кримської конференції.
14 лютого по всіх селах, підприємствах і установах району відбулися мітинги селян, робітників і службовців, на яких трудящі гаряче вітали історичні рішення конференції керівників трьох союзних держав. 
на зборах селін села Семенівка виступила дружина воїна-червоноармійця Параска Пелех, яка заявила:
- Рішення Кримської конференції - це всенародна радість. Могутні три держави остаточно вирішили покінчити з кровожерливим звірем - фашистською Німеччиною, військо якої пограбувало нас, а наших дітей угнало на тяжку фашистську каторгу. Я клянусь своїй Батьківщині, що не відстану від свого чоловіка, який зараз б'є німців на їх території, буду з подвійним зусиллям працювати в сільському господарстві, щоб найкраще допомогти фронтові.
Односільчани гаряче аплодували заключним словам тов. Пелех. Тут же на зборах селяни, які мають коні зобов'язались допомогти родинам фронтовиків та всім безкінним селянами засіяти землю, а також допомогти їм посівним матеріалом.
На мітингу колективу Пустомитського папкового заводу виступило 10 чоловік. Цікавим був виступ робітника Івана Вишневського, який сказав:
- Рішення конференції ще раз підкреслили єдність трьох великих держав у спільній боротьбі проти ненависного ворога. Конференція раз і назавжди встановила кордони нашої Батьківщини на заході, поклала край спробам польських реакціонерів - націоналістів з табору Арцішевського, які мріяли загарбати Львівщину до своїх рук. Від імені колективу заводу заявляю, що програму за лютий місяць ми виконаємо на 150 процентів.
З великим піднесенням пройшов мітинг колективу працівників Наварійської МТС. В цей день МТС повністю закінчила ремонт тракторів і сільськогосподарського реманенту. Першою виступила робітниця тов. Ковтун, чоловік якої загинув від рук бандерівських бандитів.
- Як хижі звірі, - сказала вона, - ходять по лісах підлі зрадники українського народу - українсько-німецькі націоналісти, грабують селян, вбивають зза рогу мирних, ні в чому неповинних людей. Ці злодії розповсюджують фашистську агітацію про те, що три союзні держави скоро посвариться, і Німеччина одержить перемогу. Тепер конференція остаточно підтвердила про непохитну єдність союзників в досягненні священної цілі - розгрому німецько-фашистських загарбників.
В районі зараз скрізь панує велике виробниче піднесення, викликане героїчними перемогами Червоної Армії та рішенням Кримської конференції.