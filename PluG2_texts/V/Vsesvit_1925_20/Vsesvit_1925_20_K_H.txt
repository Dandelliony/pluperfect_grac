Осінь.
І. Мжичка... 
... Не було чути ні глибокого подиху лісу, ні тихих степових зітхань...
... Прокидалась далечінь в туманах... Немов заворожений осінньою чарівницею немічно падав зжовтілий лист — на зимній сон...
І ліс і степ, здавалось, затаїли якісь думи, міцно берегли їх—щоб ніхто не підслухав, не почув... 
... Я чую як думає дорога... Але хто розгадає думи її?..
Однаково простяглась для друга й недруга... 
... Носив вітер лихі заміри тисячеліть... Шугав дикий татарин, жорстокий запорожець, рипів добрий чумацький віз... 
Легенький повів степового вітру навіяв спогади про це... 
Передо мною простяглась задумана дорога... Мудрість віків захована в скорботних зморшках її...
За поворотом лісу, кріз стовбури дерев манячила підвода. 
— Нно-о! Нно-о!— вривались у лісову тишу вигуки. 
Чвалали худорляві волики по болотюці, везли важкий віз. Попереду перевалювався якийсь молодий гігант.
Високі, за коліна, зморщені чоботи щільно обхоплювали дужі, мов стовбури, литки, широкі на високому торсі, плечі плавно перегинались. Вся його могутня постать війнула тоскною відрадою на мене... 
...Тріпотною радістю дрижав ліс... 
... А там десь на авто тікає „Багдадський злодій”... Над столами, за паперами схилились виснажені лиця... 
— Гей, закурить нема? — гукнув гігант, уздрівши мене... 
— Нема. Звідки їдете?.. 
— З Чупахівської цукроварні... веземо хліб на станцію...
Ми розминулись... 
Лісова тиша взяла мене в свої обійми, холодним подихом обвіяла обличчя. 
Край дороги якесь дівча голки соснові збирало...
Вицвіла спідничина, полатана, ретельно шкрябало граблями... 
... Замете фуга дороги, замурує мороз вікна, жалібно в комені вітер засвище... Здригнуться порепані хатки.
Дівоча усмішка лісова розвіяла думки зимові... 
Дорога прокидалась... 
Прочовгала якась подерта свитка з клуночком за плечима.
Прогуркотів віз, за ним звісивши вуха теліпалось лоша... 
Проблиск світа замайорів кріз стовбури дерев, розвіяв мрак ліса, зморшки на чолі, впав на дорогу...
З одного краю ліс кінчився.
Зграя ворон пообсідала озимину... 
Доки гляне око розстелилось поле, тріпотіло ніжними стеблинками.
Край ліса стояла вбога хата. Гілля дерев спадало зжовтілими гирляндами, обвивало стріху обсмикану, вінком осіннім.
Кріз шибку тмяну чорноока дівчина гляділа на дорогу... 
За хатиною дорога пішла низом... Війнуло болотяними випарами...
Я бреду долиною. Білогрудою ластівкою кріз верболіз і очерет майнуло озеро. Згір'ям чіпко дерлися дерева. На зеленому березі гойдались березки янтарні...
Розкішні й горді немов молода красуня-бояриня... Стрункі й цнотливі немов молоді черниці, тополі відображались у водах, похилились гиллясті, порохняві верби...
В дуплах цвірінкало «волове око», а верболозом низенько літали щогли, снігрі... В голову бив різкий запах намоклих конопель...
Я їду березняком. Холодними краплинками безвільними падали на моє розпалене обличчя роси. 
Березняк занімів, наче прислухався як опадав лист...
На зустріч з обмеремком вітролому човгав якийсь хлопчисько... 
На зиму палива треба... А може ще й сьогодня жде вбога мати — топити нічим...
... Осінній, вогкий вітер сердито дмуха під стріху, в порепані стіни...
Зосереджений, з наморщеним чолом прочвалав хлопчисько біля мене... 
Знов іду я полем, знов переді мною степова дорога в'ється... По спустілих ланах вітер осінній гонить перекотиполе...
Край дороги занімів курган... На верху його ворон глузливо око приружив... 
У полі одиноко дуб стояв й степові вітри плекали красу його. Золоте листя на ньому росло, вся земля навколо була застелена червоним листом лапастим. Підхоплював вітер той лист, по полях розвівав... 
Передвечірній промінь впав на степи. Заніміло все навколо...
II. „Бабине літо“. 
Ранок сріблястий, сонячний іскориться в очах. 
Тріпотно роздуваються ніздрі, легені глибоко вбирають прозоре повітряна…
На майдані прискають коні, їдять траву росяну, іскоревою білизною виблискують гуси, теж їдять траву росяну.
Скиглять журавлі, скотину напувають... 
Той лаштує воза, мати з дитиною вийшла надвір. 
Над хатами струмоче димок, на городі тріщать стовбури сонячникові — якась бабуся ламає на паливо.
За воріття вибіг пес лахматий, примружив око, роззявив рота, покрутився й сів.
Дядько виставив на тік снопи зібрався молотити. Подерта капиця й шапка дядьківська потріблені росами. 
Дві літні селянки зійшлись на мить, сіли під плотом, гріли старечі кістки на сонці, в задумі споглядали як по вулиці плавно-зажурено літало “бабине літо”, заплітало будяки, дерева, пліт...
А ген вже за ворітьми перша тертка коноплі тіпа... 
Незабаром по всьому селі цокотало, тріщало... 
... Клоччям обвисла верба порохнява... 
Вільні, розмашисті рухи, розчервонілися, розгарячилися молодиці, одна перед одною вигиналися, коноплями вихвалялися...
Тріщать коноплі, розлітаються дрібненькими патичками, навколо тертки стеляться, од волокна відокремлюються... 
... Прийдуть довгі зимові вечори, заснують нитку шовкову... 
... Весна полотна на зеленому березі, розстеле. 
... Осінь дівчину в білу сорочку одягне...
На краю села — школа. 
На подвірії шуга невгомонна дітвора...
 —... Одчини двері, пусти сонце до хати! — галасує якийсь пустотливий хлопчисько.
Біля школи, зарослий чагарником, будяками парк. Сонце пробившись кріз віти лоскоче землю... Дзвенять, літають цілими роями джмілі; якийсь хлопчисько не вдержався, схопив дрючка й почав екзальтовано лупцювати... 
Шуга, регоче дітвора, купається в бризках сонячного проміння... 
Але чого відокремлено од всієї дітвори стоять двоє?.. Стоять, з місця не рушать... Одна капловуха голова й друге похмуре з-під заячої шапки загрубіле обличчя, якось незрозуміло ваблять до себе...
— Гей, козаки, відкіля ви? 
— З комуни ми... „Червона Зірка".. 
 Ось воно що!.. 
Чому-ж ви маленькі комунари не прилучаєтесь до дітвори, чому не шугаєте разом по подвір'ї?.. 
А ну, гайда!..
Обминаю янтарне село... 
Степ мертвими очима дивиться на мене... 
По спустілих городах бродить скот. 
На верхів'ях дерев вітер гойдає спустілі гнізда... 
Спустілий баштан розстелився під горбком, похилився курінь на йому.
З-під обсмиканого куріня вже не виглядає розтріпана, біла борода з соломинкою, клаптик неба майнув кріз продертий верх...
Зоряні ночі не снуватимуть більше казок, вітер не заплітатиме їх в бороді діда... Не складатимуть грози пісень... Темна порожнеча тоскно дивиться кріз продертий верх на зоряне небо... Прийде зима, замете курінь снігом...
Мороз... 
Спадає вечір темною тогою (вже не сідають на землю роси)... Півень підняв ногу—-буде мороз!.. 
Ранок... Дрібний сніжок трусить... Червоний снігір розкида бризки снігові... Несамовито кричать гуси став зкам'янів!.. 
З гамом вороння шугає... Діти на санках їдуть... Стрілець шукає заячого сліду...
З вечора сонце червоне... Крекче столітній дуб... Свиня несе віхоть соломи—мороз дужий!.. 
Зима йде!.. 
... Білу сорочку одягла земля...
