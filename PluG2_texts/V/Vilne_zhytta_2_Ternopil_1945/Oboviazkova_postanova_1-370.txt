Обов’язкова постанова № 1-370
Виконавчого комітету Тернопільської обласної Ради депутатів трудящих від 17 квітня 1945 року про охорону лісів і торфовищ від пожеж 
Відповідно до постанови РНК УРСР від 10 листопада 1938 року №186 «Про охорону лісів і торфовищ від пожеж» виконком облради депутатів трудящих постановляє:
1.	Зобов’язати всі організації, які користувалися ділянками лісу та мають у своєму розпорядженні торфовища:
а) протягом 10-ти днів повністю очистити ліса від гілля, хмизу, сухолісу та інших рештків порубки як минулих, так і поточного року; лісопродукцію, яка залишилася в лісах, вивести в безпечні від пожежі місця;
б) при проведенні літніх рубок, прочисток, одночасно прочистити і лісосіки, скупчуючи лісоматеріал в місцях, найменш загрозливих в пожежному відношенні;
в) до 25 травня закінчити прорубку протипожежних смуг, оборати молодняк - насадження лісу і тримати посіки постійно в чистому вигляді, особливо в місцях, що прилягають до торфовищ, залізниць та шляхів загального користування;
г)забезпечити повністю в місцях випалювання вугілля, гонки дьогтю, смолокуріння, лісні склепи, тартаки, місця механічних установок по первинній обробці деревини необхідним протипожежним реманентом. На тартаках, лісних та торфяних складах встановити спеціальну протипожежну охорону;
д) скласти оперативні плани по прикріпленню населених пунктів до лісних дач, вгідь, кварталів та торфовищ для притягнення населення в порядку трудоповинності до гасіння пожеж та подати цей план на затвердження відповідних виконкомів райрад;
е) до 25 травня привести в належний стан наявні протипожежні рови, борозни та зробити нові, де це потрібно з умов протипожежної охорони. Пристосувати наявні водозбірники, криниці для більш зручного і легкого використання їх під час пожеж (збудувати мости, під’їзди та інш);
ж) виділити по окремих дільницях лісу, торфовищ відповідальних осіб за стан протипожежної охорони та організувати пожежні добровільні дружини з робітників і адміністративно - технічного персоналу. 
2. Заборонити лісогосподарським організаціям та приватним особам:
а) випалювати трави на сіножатях, луках і на ділянках, які близько розташовані до лісів та торфовищ; 
б) стрільбу в лісах з горючими пилами, обкурювання бджіл, а також розведення вогню на віддаленні не ближче, ніж 100 метрів від лісу, лісних споруджень та сухих торфовищ;
в) розкладати в лісах та на торфовищах, або поблизу їх, вогонь, кидати незатушені сірники та недокурки. Лісогосподарським та торфорозроблюючим організаціям в належних місцях вивісити в достатній кількості таблиці з об’явою про заборону цього. 
Примітка: дозволити готування їжі, паління цигарок особам, які працюють на лісорозрубках, лісних складах, тартаках лише в спеціально відведених місцях, безпечних в пожежному відношенні, з відому і дозволу лісної охорони, з суворим додержанням протипожежних правил.
3.	Видавати дозвіл для випасу худоби, кінського поголів’я на лісових ділянках, призначених для випасу, лише при умові, що випас буде проводитися під безпосереднім наглядом відповідальних пастухів, кількість яких встановлюється лісною адміністрацією разом з користувачами випасів.
4.	Надати право лісогосподарським організаціям в погодженні з виконкомами райрад та сільрадами в місцях, найбільш небезпечних у пожежному відношенні закривати непланові шляхи, які не мають відношення до лісного господарства. 
5.	Для забезпечення своєчасної та успішної ліквідації пожежі в лісах та торфовищах, зобов’язати виконкоми районних, міських та сільських Рад, на території яких є лісні масиви та торфовища:
а) всебічно сприяти проведенню широкої масової роз’яснювальної роботи серед населення про значення збереження лісів та про засоби боротьби з лісовими пожежами;
б) забезпечити своєчасну мобілізацію населення і транспорту для швидкої ліквідації пожеж, що виникатимуть в лісах і торфовищах.
6. Зобов’язати виконкоми районних та сільських Рад депутатів трудящих, в разі виникнення великих стихійних пожеж в лісах або на торфовищах, негайно повідомити виконком облради для подання організаційної та технічної допомоги. 
7. Безпосереднє керівництво по ліквідації пожеж лісів та торфовищ покласти на лісову охорону (лісників, об’їзників), лісничого, начальника виробничої дільниці, начальника торфорозробки, начальника охорони лісів та адміністрацію лісогосподарських організацій.
8. Винних осіб в невиконанні цієї постанови притягти до відповідальності, відповідно до постанови РНК СРСР за № 1364 від 13 серпня 1942 р. від 100 до 1000 крб. штрафу.
9. Нагляд за виконанням цієї постанови покласти на органи державної пожежної охорони НКВС РС міліції і лісну охорону.
10. Ця обов’язкова постанова входить в силу з дня її оголошення в газеті «Вільне життя».
