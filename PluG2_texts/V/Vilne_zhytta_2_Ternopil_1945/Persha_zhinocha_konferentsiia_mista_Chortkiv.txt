Перша жіноча конференція міста Чортків
21 травня в приміщенні міського театру відбулася перша міська жіноча конференція Чорткова. 
Сцена прикрашена квітами, гірляндами, лозунгами, прапорами. В центрі портрет того, хто забезпечив щасливе життя радянського народу — товариша Сталіна. Зал переповнений. Серед делегатів конференції — робітниці, вчителі, інженери, працівники науки й мистецтва, домашні господарки. За столом президії — секретарі міськкому КП(б)У т. т. Соловей, Вакуленко, Салов, секретар облвиконкому т. Кекіна, голова міської Ради т. Кіріченко, зав. Жінвідділом обкому КП(б)У т. Кудінова, жінорг міськкому КП(б)У т. Кекало, від делегаток т.т. Петрук, Малиновська, Непритворна та інші. 
Секретар міськкому КП(б)У т. Соловей оголошує першу міську жіночу конференцію відкритою. Під бурхливі оплески до почесної президії обираються Політбюро ЦК ВКП(б) і Політбюро ЦК КП(б)У. Під довго нестихаючі оплески почесним головою конференції обирається геніальний вождь радянського народу Маршал Перемоги великий Сталін.
З великою увагою учасниці конференції заслухали доповідь лектора обкому КП(б)У т. Яковіна «Поточний момент і завдання жінок»
В обговоренні доповіді взяли активну участь жінки-делегатки. 
Вчителька Чортківської середньої школи №1 т. Петренко ділиться своїм досвідом політико-виховної роботи серед жінок школи. Жінки вивчають книгу товариша Сталіна «Про велику Вітчизняну війну Радянського Союзу», «Короткий курс історії ВКП(б)». Тов. Петренко відзначає недостатню роботу серед домогосподарок своїх вулиць. Обговоривши звернення партії і уряду до робітників, селян і інтелігенції західних областей України, вчителі школи зобов’язалися взяти активну участь у роз’ясненні звернення до населення, викривати ворожу ідеологію українсько - німецьких націоналістів. 
Тов. Луньова — інженер депо Чортків, закликає жінок організувати відбудову ясел, дитячих будинків, шкіл, лікарень, налагодити контроль над харчовою промисловістю, організувати бригади громадського огляду, бригади по боротьбі за чистоту і культуру. Там, де чистота, культура, там і чітка робота. 
 —  Війна закінчена, —  говорить зав. Жінвідділом обкому КП(б)У т. Кудінова, —  настав період мирного будівництва. Завдання жінок —  ділом відповісти на звернення партії і уряду, віддати всі свої сили і знання дальшому зміцненню своєї Батьківщини. Делегати конференції повинні роз’яснити населенню це звернення, допомогти у виявленні учасників банд українсько-німецьких націоналістів, допомагати в ліквідації неписьменності і малописьменності, в створенні різних гуртків. Віддамо ж усі сили на зміцнення могутності радянської держави, на дальший розвиток культури, науки і мистецтва. 
З великим піднесенням, під бурхливі оплески делегати конференції прийняли текст привітальної телеграми великому вождеві радянського народу і полководцеві Червоної Армії товаришеві Сталіну, текст привітальної телеграми главі Уряду УРСР і керівникові більшовиків України товаришеві Хрущову. 
Після конференції відбувся концерт.  
