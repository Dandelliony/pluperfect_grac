За шість місяців роботи в Донбасі я не чув, щоб тут появлялися масові захворювання. Та й не дивно. Бо про охорону здоров'я трудящих повсякденно піклується наш Радянський Уряд.
На шахтах Донбасу працюють амбулаторії, а в містах – поліклініки й лікарні. Якщо робітник захворіє, до нього приходить лікар, переводить його в кімнату - ізолятор і подає медичну допомогу. За висновками лікаря начальник шахтоуправління переводить робітника на роботу, яка не шкодить його здоров'ю.
Щоб запобігти будьяких епідемічних захворювань, гуртожитки наші тримаються у чистоті.
Багато нас приїхало одягнутими по-осінньому. Але радянська влада потурбувалася про одяг. Для робітників Донбасу надіслано було цілі ешелони теплого одягу і взуття. Я одержав валянки, ватяні штани, фуфайку.
Коли бачиш, що про тебе піклується уряд, що за твоєю роботою слідкує вся країна, чекаючи вугілля для заводів і транспорту, хочеться працювати ще краще, ще наполегливіше.
