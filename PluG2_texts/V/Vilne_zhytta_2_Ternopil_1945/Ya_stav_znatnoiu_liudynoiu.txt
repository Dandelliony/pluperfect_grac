Я став знатною людиною
Ще в учбовому комбінаті мені й моїм товаришам розповідали про те, що шахта, на якій ми будемо працювати, славиться своїми вибійниками ще з 1930 року і навіть раніше. Тут здобув собі світову славу шахтар з обушком Микита Ізотов. Тут, від дня народження стахановського руху і до цього часу не вступає нікому першості старий майстер вугілля — вибійник Сидорченко. Далеко за межами Донбасу відомі імена вибійників цієї шахти Мінкіна і Петрусенка. 
Захотілось і мені стати вибійником. Це моє бажання підтримали керівники шахти. Мене прикріпили до молодого, але знатного майстра вугілля Івана Петрусенка, який вміє вугілля рубати, як я збіжжя косити. 
Перший раз, спускаючись в шахту, я й очі зажмурив: боявся. А коли звик — пізнав, що нічого страшного немає в шахті. Вчитель у мене, треба сказати, добрий, терпеливий був. Ідемо, бувало, по штрекові, а він десять раз запитає, чи я не відстав. Було, скаже: «Дайте обапіл». А я розпил йому подам. І він не сердився, хоч дорогоцінний час втрачав на роз’яснення. «Мій теперішній недоробіток покриєте, коли будете в бою», — говорив він. (Своє робоче місце він називає полем бою). 
Трапилося так, що через 10 днів мій учитель захворів. Прикріпили мене до видатного майстра вугілля Івана Мінкіна. Щоб вивчитись на вибійника, дається два місяці строку. Але, попрацювавши чотири дні з Мінкним, я сказав — годі. Вирішив надолужити недоробіток свого першого вчителя, замінити його на полі бою. Перший місяць я виконав завдання на 112 процентів. Це вже була перемога. Але це не те, до чого я прагнув. Чому це старіший за мене Сидорченко дає по 3 — 5 місячних норм, чому це інвалід Вітчизняної війни Мінкін за 9 днів виконав місячне завдання, а я, цілком здорова людина, тільки 12 процентів поклав на вівтар перемоги над ворогом?
 — 	Не хвилюйся, батьку, — сказав мені Мінкін, який щодня і до цього часу цікавиться результатами моєї праці. — Призвичаїшся трохи, то й нас з Петрусенком позаду залишиш. 
 — Коли б то так було , — відповідав я і кожний раз клявся догнати своїх вчителів. 
Січень цього року був місяцем мого піднесення. Тоді я виконав на 160 процентів місячне задання і дістав почесне звання майстра вугілля. Моє прізвище було занесено на дошку пошани, мене поздоровляли з успіхом мої вчителі. 
Тепер з місяця в місяць я виконую по півтори - дві норми. І в день свята 1 Травня доповідаю я цим листом вам, земляки мої, що в завоюванні нашою шахтою прапора Державного Комітету Оборони вкладена частка і моєї праці. А це значить, що в історичній битві за перемогу над ворогом на трудовому фронті я йду в перших лавах бійців. І я гордий з цього. 
