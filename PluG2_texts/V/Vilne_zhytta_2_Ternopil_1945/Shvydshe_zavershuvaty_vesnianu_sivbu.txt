Швидше завершувати весняну сівбу
Тисячогарматний салют наших воїнів у Москві на честь остаточної Перемоги над німецьким фашизмом злився з багатоміліонним трудовим салютом патріотів радянської Батьківщини.
Трудівники сільського господарства передових районів Тернопільщини салютують Перемозі перевиконанням планів сівби ярих зернових і технічних культур, перевиконанням норм виробітку на тракторах. Вже вивершив весняну сівбу Чортківський район. 99 процентів до плану посіяли селяни Ново - Сільського району. Закінчують сівбу всі 8 колгоспів і селянські господарства Борщівського району. 
Трактористи Загаєцької, Чортківської, Копичинської машинно - тракторних станцій на честь всенародного торжества принесли своїй матері - Батьківщині подарунок - виконання 50 процентів річного плану тракторних робіт. 
В переважній більшості районів темпи польових робіт в цьому році значно перевищують темпи минулої весни. Це в значній мірі пояснюється тим, що тепер на колгоспних, радгоспних і селянських полях працюють трактори, а в минулому році МТС, у визволених від гітлерівських розбійників районах, у цей час тільки приступали до збору машин.
За час весняної сівби в цьому році Чортківська МТС, наприклад, обробила землі 460 гектарів на трактор у переводі на умовну оранку. 
Успіхи в проведенні весняної сівби, безумовно, значні. Проте, не можна обійти мовчанкою недоліків, які ще мають місце в ряді районів нашої області. Керівники Мельнице - Подільського району припустили непростиму помилку, випустивши з поля зору молоді колективні господарства. Залишившись без будьякої допомоги з боку МТС та районних партійних, радянських і земельних організацій, колгоспи відстали з сівбою не лише технічних, а й зернових культур.
Треба більше приділяти уваги молодим колгоспам, організувати в них завершення сівби зернових, технічних і пізніх культур найближчими днями. 
Повсемісно треба закінчувати посадку картоплі, сівбу цукрових буряків, кукурудзи, проса. Кліматичні умови вже дозволяють починати посів гречки.
Там, де закінчили сівбу, необхідно відразу ж переключити всі трактори й живе тягло на оранку парів, розпочати полоття озимих і ярих хлібів. 
Визначне місце в польових роботах займають трактори машинно - тракторних станцій. На роботу тракторного парку слід звернути головну увагу партійних організацій і земельних органів. Цього вимагає від нас партія і уряд. Використати кожну машину на повну потужність, забезпечити високий виробіток на трактор при якомога меншій витраті пального, - значить допомогти колгоспам і бідняцько - середняцьким господарствам завоювати високий урожай 1945 року - року Перемоги. 
Копичинська машинно - тракторна станція бездоганно виконує свої договірні зобов’язання перед колгоспом і бідняцько - середняцькими господарствами. Вона вже виконала половину річного плану тракторних робіт, виоравши і засіявши всю землю колгоспу імені Ворошилова і понад 100 гектарів землі безкінних селян. При цьому трактористи МТС заощадили біля півтонни пального. 
Чому такі успіхи має Копичинська МТС? Перш за все тому, що тут правильно поставлена організація праці, систематично забезпечується технічний догляд за машинами. З перших же днів польових робіт механік і бригадир тракторної бригади пильно слідкують за роботою кожного трактора, допомагають молодим трактористам на місці усувати неполадки. В МТС широко популяризується досвід роботи кращих трактористів. Соціалістичне змагання стало тут могутнім засобом підвищення продуктивності праці кожного тракториста. 
А хіба не могли працювати так і домогтись виконання плану весняних робіт Пробіжнянська, Трибухівська, Вишнівецька та інші МТС? Безумовно, могли. Але вони цього не зуміли добитися. Як може, наприклад, директор Пробіжнянської МТС тов. Яровенко миритися з тим фактом, що потужний трактор ЧТЗ за весь час весняної сівби виорав… 11 гектарів. 
Ширше розгорнемо соціалістичне змагання на колгоспних, радгоспних і селянських полях. Використаємо всі можливості для якнайскорішого завершення весняної сівби, щоб здобути високий урожай Перемоги!
 
