Залікуємо рани рідного села
	3 перших днів визволення від гітлерівської окупації селяни почали заліковувати рани, завдані селу фашистами та підсобниками. Повсякденно допомагаючи фронтові, ми разом з тим відбудовували клуб, млин, середню школу.
	А тепер, коли Вітчизняна війна закінчилась нашою перемогою, трударі землі ще енергійніше взялися за відбудову села, за дальше підвищення врожаїв.
	Обговоривши постанову радянського уряду про відбудову і дальше піднесення народного господарства в західних областях України, селяни нашого села організували земельну громаду і вирішили найближчим часом збудувати громадську лазню, відремонтувати шлях, який перетинає село Городницю, краще обладнати школу і клуб, виростити високий урожай хліба на своїх ланах.
	Ми вже приступили до здійснення свого рішення. Для лазні відведено приміщення і почали ремонт його. Для ремонту шляху виділено людей та підводи. В строк провели ми сівбу ярих культур і вже підготувалися до косовиці та обмолоту врожаю, щоб не втратити жодної зернини з хліба.
	Нашій мирній праці намагаються перешкодити залишки націоналістичної нечисті. Але їхні намагання даремні. Наш спокій охороняє група самозахисту, організована з місцевих селян. А якщо треба буде, то все село підніметься проти мерзенних запроданців.
	Десь в націоналістичній банді ще блукають наші односільчани Лайбеда, Возимок, Марків та Ліщинський. Ми роз'яснили їхнім сім'ям останнє попередження радянського уряду і заявили, що коли бандити не складуть зброї до 20 липня, то їх самих і їхніх підсобників чекає нещадна кара народного правосуддя.
