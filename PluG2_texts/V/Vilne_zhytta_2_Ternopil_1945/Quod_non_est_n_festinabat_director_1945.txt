Директор не поспішає
	Перша весна після визволення Бучачського району від німців своїм приходом заповнила радістю серця селян-господарів землі. Не чекаючи повсемістного протряхання грунту, вони поспішили на свої лани, вибірково почали сівбу.
	Не поспішає виходити в поле лише директор Трибухівської МТС тов. Кособуцький. 8 тракторів, відремонтованих, але досі ще не прийнятих державною комісією, стоять на подвір'ї машинно-тракторної станції.
	Безпорадні ходять біля своїх машин трактористи, які нещодавно закінчили курси. Вони воліють допомогти безкінним селянам скоріше обсіятись і разом з тим випробувати свої знання на практичній роботі. Вони чекають наказу директора. Та тов. Кособуцький не дає такого наказу, бо ще не перевірене поле, на якому працюватиме тракторна бригада, не вказано це поле бригадирові тракторної бригади. Трактористи досі не ознайомлені з графіком весняних польових робіт.
	Не потурбувався директор МТС і про своєчасне завезення мастива для тракторів. Тов. Кособуцький спираеться на відсутність нарядів з обласного земельного відділу. Цілком зрозуміло, що наряди самі не прийдуть, їх треба взяти.
	Весняна пора не чекає. Кожна прогаяна година може негативно позначитись на врожайності ярих культур. Директорові Трибухівської МТС слід врахувати це.
