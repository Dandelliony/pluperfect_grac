Герой праці
Громадськість Чортківського залізничного вузла відзначає 42 роки безперервної роботи на залізничному транспорті старішого паровозника депо Миколи Семеновича Покинського.
Кращий час його трудової діяльності минув у рабській праці на капіталістів. Йому 66 років. Але зараз він переживає другу молодість. Коли Червона Армія визволила Чортків, Микола Семенович міг, власне, йти на пенсію. Сталінська Конституція забезпечує трудящих в старості. Та похилий вік не стримав Покинського від того, щоб з’явитись в депо і запропонувати свої послуги. Великим було його прагнення завершити перемогу над німецькими гнобителями.
В день свого трудового ювілею тов. Покинський одержав наряд, на виготовлення 10 предметів депівського інструменту і ремонт раєчного домкрата. На виконання завдання за нормою належало понад 40 годин.
Старий Покинський ще за Польщі чув про стахановців і жалкував, що пора вільної праці прийде до нього на схилі літ. Тепер він у години вкладає тижні, щоб наверстати втрачене в праці на благо свого народу. Виготовлення точного вимірного інструменту, що потребує влучного ока й майстерних рук слюсаря і до того ж трудомісткий ремонт домкрату, він закінчив за один робочий день. По шабашу йому підрахували показник — 325 процентів норми.
Варто підрахувати й підсумки праці цього вчорашнього пролетаря за рік від звільнення області. Це 365 днів, а нерідко й ночей, помножених на 2 щоденних трудових норми — це 2 трудові роки, прожиті за рік. Колись ця арифметика буднів буде золотом вписана в чудову книгу Перемоги, що славитиме подвиги робітничого класу у Великій Вітчизняній війні. 
Покинський — слюсар - універсал. Він відмінно виконує роботи, а яких важать соті долі міліметра, і вчить цьому молодь. У депо сотні робітників. Без перебільшення у нас вважають, що більшість їх у Покинського в учеництві. В найскладніших виробничих справах звертаються до нього робітники й ніколи не залишаються незадоволеними. 
Серед інструментальників у пошані слюсар Тухницький, який бездоганно виготовляє точний інструмент. Він одержує 4-й розряд тарифної сітки, а не працює в депо ще й року. Він учився справі у Покинського. 
Покинський — у всьому приклад для молоді. Зараз у депо найточніші лінійки виготовляють із сталі, яку Микола Семенович приховав від німців. Дбайливе ставлення до народного добра, точність і акуратність у всьому характеризують тов. Покинського.
В депо немало зеленої молоді, що ще не переварилася у робітничому котлі. Всі знають, як байдуже до роботи ставився молодий робітник Коницький. Це обурювало Миколу Семеновича. Якось у нього вийшла сутичка з Коницьким. 
 — 	Ти стільки води не випив за життя, скільки сліз і поту пролили ми тут за верстаками, працюючи на визискувачів. А ти на себе лінуєшся попрацювати, — сказав він серцем. Цей докір разюче вплинув на Коницького. Він змінив ставлення до праці. 
Микола Семенович досконало знає і любить паровоз — складну і примхливу машину. Він відмінний ремонтник. Але все життя доводилося йому ремонтувати малопотужні, примітивні паровози. Його мрія — попрацювати на славнозвісних вітчизняних серіях локомотивів — «Фелікс Дзержинський», «Серго Орджонікідзе», «Йосиф Сталін».
Він палко радий заходам партії й уряду, спрямованим на ліквідацію економічної і технічної відсталості західних областей України. Разом з ним радіємо цьому й ми — посланці Азербайджана, радіємо за розквіт сестри — Радянської України, за щастя її синів. 
