Будуємо нові шахти
Хочеться мені, щоб цей лист прочитали в селі Гаї - Ходорівка, Велико - Борківського району мої земляки, особливо ті, які, повіривши бандерівській брехні, проводжаючи мене на Донбас, бідкали: «Пропав хлопець». Нехай дізнаються вони, що саме тут, на Донбасі, яким нас залякували націоналістичні запроданці, життя таке чудове, що я не збираюсь навіть по війні кидати Донбас. 
Не харчі та одяг ваблять мене. Ні, не це мене приваблює. Нову професію мою, професію проходчика, будівника нових шахт, з яких через рік підуть ешелони вугілля, - ось що полюбив я. Та й люди тут, від начальника будівництва тов. Сухіна до бригадира тов. Свідовського, що вчив мене, всі дружні, прості, хороші. Ось змінний технік тов. Ушаков. На роботі - він мені начальник, а по роботі - жодної різниці нема між нами. В одній їдальні і за одним столом харчуємося. Однаково одягаємося. Він спеціаліст і я тепер спеціаліст. Він інженерно - технічний працівник, а я стахановець. А шана одна нам. 
А чому ми живемо і працюємо дружно? Тому, що у товаришів Сухіна, Ушакова, Свідовського і в мене - одна мета: скоріше і більше дати вугілля країні. Дамо вугілля - верстати заводів без перебоїв рухатимуться, більше чавуну і сталі плавитиметься, швидше поїзди підуть. У нас тут так і кажуть: вугілля - це хліб промисловості. 
Я пишаюсь з того, що мені не соромно буде з братами моїми зустрітись, коли вони повернуться додому після того, як німця доб’ють, а я приїду у відпустку. Вони розкажуть мені, як німця - загарбника били, а в мене теж буде чим похвалитись. Адже я не в лісі час марно гаяв, не по «самостійних» схронах вошей душив, а вугілля країні давав. То ж і моя праця в справу перемоги вкладена.
Мати моя мені пише, що скучає по мені і просить приїхати. Але яка то буде радість від того, що я приїду один, а ще двох синів не буде? Я вирішив, що приїду в гості тоді, коли брати з фронту повернуться. Веселішою зустріч буде. За одним столом перемогу відсвяткуємо.
