Невимовна радість
Місто Товсте сьогодні прокинулось раніше ніж завжди. На вулицях незвичайно людно. На майдані біля трибуни грає оркестр. У всіх на лицях радість і невимовна збудженість. Всі при зустрічі поздоровляють один одного.
О десятій годині розпочався багатолюдний мітинг. Відкриває мітинг голова районної Ради тов. Каравацький. В короткій, але глибоко хвилюючій промові секретар районного комітету партії тов. Піддубний висловлює радість присутніх, закликає їх непокладаючи рук швидше загоїти рани, завдані війною.
Коли секретар райкому комсомолу тов. Яновська згадує в своїй промові страждання, заподіяні гітлерівською Німеччиною нашому народові, багато присутніх плачуть. Радісно виголосила свою промову учениця Чирва. Всі промовці під бурхливі оплески проголошували славу Червоній Армії і великому нашому вождеві і учителеві товаришеві Сталіну. Особливо зворушливою подякою за визволення польського народу була сповнена промова тов. Родовіча, який говорив польською мовою.
Мітинг закінчився. Але всенародне торжество буяло повсюди. Воно тривало тут же, на майдані, на вулицях, в кожній хаті. 
