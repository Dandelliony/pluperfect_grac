Наша МТС буде зразковим державним підприємством
В дні всенародної радості - торжества остаточної перемоги над німецько - фашистськими розбійниками одержали ми газети з постановою Раднаркому УРСР і ЦК КП(б)У про заходи по відбудові і дальшому піднесенню господарства західних областей Радянської України. Колектив Копичинської МТС сприйняв цю постанову, як бойове завдання на найближчий час мирного розвитку. 
Більшовицька партія і радянський уряд поставили перед працівниками МТС невідкладне завдання: зміцнити машинно - тракторні станції західних областей України, зробити їх зразковими державними підприємствами.
Головна роль МТС - надавати всебічну допомогу молодим колгоспам, а також одноосібним біняцько - середняцьким господарствам. Тому то наш колектив першим зобов’язанням взяв на себе вивершення річного плану тракторних робіт до 1 липня. Друге наше зобов’язання - силами ремонтників зібрати в найближчий час ще один трактор, щоб поповнити тракторний парк.
Подвір’я машинно - тракторної станції, її контора, житлові будинки, гаражі, майстерня мають бути у зразковому вигляді. Силами робітників і службовців ми обгороджуємо подвір’я і наводимо порядок на ньому. 
Виконати річний план тракторних робіт до 1 липня - це не легке завдання. Але при тій продуктивності праці, яку забезпечують наші трактористи протягом всього часу весняної сівби, зобов’язання наше цілком під силу нам. Адже на сьогодні ми вже виконали 50 процентів річного плану. Тракторист тов. Перлінський щодня виконує по дві - дві з половиною норми, хоч і працює він на малих ділянках бідняцько - середняцьких господарств. Тов. Самборський, який змагається з ним, на полях колгоспу імені Ворошилова також виконує по дві норми і при цьому заощадив уже понад 200 кілограмів пального. 
Доброю роботою на полях трактористи привернули увагу до МТС широких мас трудового селянства. В підтвердження цього наведу такий приклад. Задовго до початку весняної сівби працівники МТС разом з працівниками партійних і радянських організацій району роз’яснювали селянам вигідність укладення договорів з машинно - тракторною станцією на тракторні роботи. Не всі, з ким доводилося розмовляти, погоджувалися з нами. А от тепер, коли селяни на власні очі переконалися у високоякісному і швидкому обробітку землі трактором, вони подали стільки заяв до МТС, що площа, яку їм треба обробити, значно перевищує площу, передбачену нашим річним планом. 
Ми напружимо всі сили, щоб виконати завдання партії і уряду, зробимо свою МТС зразковим державним підприємством на селі. 
