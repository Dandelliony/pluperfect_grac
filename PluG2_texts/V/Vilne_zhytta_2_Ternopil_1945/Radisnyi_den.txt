Радісний день
Я переживаю в ці дні велику, хвилюючу радість солдата. Озброєна до зубів, вимуштрована й оскаженіла гітлерівська армія розбита нами вщент. Зухвала фашистська Німеччина в соромітній покорі лягла ниць.
Моя радість — радість воїна, що до дна випив гіркоту воєнних невдач 1941 року, пізнав щастя переможної битви за Москву, окропив ратним потом і кров’ю землю рідної України і Польщі, досяг кордонів гітлерівської Німеччини. Невимовно тяжким і болісним був цей шлях. Тим цінніший і солодший келех перемоги! Його п’ю я за вас, бойові побратими мої — підполковник Павло Ільїч Мельніков, сміливий командир Володимир Іванович Александров, за ваші і мої полки, яким судилося піднести прапор перемоги над здоланою фашистською Німеччиною. Настав жаданий мир. Скоро ми зійдемось і тоді, як сказав поет, «Бійці пригадають минулі дні і битви, де разом боролись вони».
Високе звання Героя Радянського Союзу я одержав за форсування Дніпра і бої за славну столицю України — Київ. Командуючи полком, я брав участь у визволенні Теребовлі, Скалата, Чорткова, Бучача, Заліщиків. Тим дорожчі для мене ці землі, де мені довелось взятись за мирну працю після війни.
Ми кров’ю довели свою любов до свободи, миру. Ми зробимо все, щоб наші діти пожинали плоди мирної праці, завойовані кров’ю батьків. Великі традиції Червоної Армії ми збережемо і прищепимо молодому поколінню.
