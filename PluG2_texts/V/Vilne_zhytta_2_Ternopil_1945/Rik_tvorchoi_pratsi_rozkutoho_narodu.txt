Рік творчої праці розкутого народу
15-го квітня 1944 року столиця нашої Батьківщини - Москва, за наказом Верховного Головнокомандувача товариша Сталіна, артилерійськими салютами з двохсот двадцяти чотирьох гармат сповістила весь світ про нову перемогу Червоної Армії.
"Війська 1-го Українського фронту, після завзятих вуличних боїв, повністю оволоділи обласним центром України - містом Тернопіль - великим залізничним вузлом і сильним опорним пунктом оборони німців на Львівському напрямі". Лаконічні слова Наказу. А скільки в них вкладено легендарних подвигів безприкладного героїзму воїнів наших доблесних Тернопільських дивізій, скільки невимовної радості і безмежної подяки назустріч салютам посилали визволені люди Тернопільської землі великому Сталіну, чий мудрий геній врятував їм свободу і життя.
Ще двигтіла земля від гармат, що посилали смертоносну працю радянського Уралу на голови фашистським катам, ще огризаючись налітали чорними круками німецькі хижаки, а тернопільський трудящий люд брався до відбудови народного господарства. 
Слова наказу - "Вічна слава героям, що полягли в боях за свободу і незалежність нашої Батьківщини" - і жах пережитого в німецьких кайданах кликали людей до помсти над лютими ворогами - гітлерівськими катами.
Всі чесні тернопільчани в подяку за своє визволення ставали в лави борців за остаточну перемогу: одні йшли до лав Червоної Армії, інші часточками стягали промислове устаткування і машини, а в поле вийшли сівачі. Пісня вільної праці линула над понівеченою землею, несла всенародне благословіння воїнам - нещадно бити ворога. Ця пісня лунала, як клятва визволеного народу зробити все можливе для швидшої перемоги. 
Славні воїни добивають загарбників на їхній землі. Час розплати гітлерівських розбійників за всі їх злодіяння вже близько. І невимовна радість сповнює серця трудящих нашої області за те, що дні і ночі проведені в тяжкій праці, під ворожими снарядами й бомбами, масовий трудовий героїзм нашого трудящого селянства принесено, як дар на вівтар Вітчизни, як часточку всепереборної сили героїчної Червоної Армії
Минув рік з дня визволення області з під німецького ярма. Частина районів області буде значно пізніше святкувати роковини свого визволення. Глибокі рани нанесли гітлерівські кати нашому господарству. Але розкута Тернопільщина в творчій всенародній праці постає з руїн і пожарищ, відновлює свою колишню славу.
Всього лише рік визволеної праці, а селянство області дало державі міліони пудів продовольства. Тільки до фонду Червоної Армії внесено біля півтора міліона пудів хліба. З кожним днем стають до ладу нові і нові підприємства. Відновлені трактори всіх 38 МТС крають колгоспні і селянські лани. В соціалістичному змаганні народилася тисячі героїв тилу, що самовідданою працею, високими показниками невтомно зміцнюють удари фронтовиків по фашистській Німеччині. 
Слава наших тернопільських залізничників відома трудящим всієї нашої країни. Їх героїчну працю не раз відчували воїни в своїх ратних ділах і бойовому житті. Трудовий героїзм наших залізничників - гордість всієї області. 
Танкові колони, побудовані на кошти трудящих області, ідуть на Берлін. Сотні наших земляків, воїнів Червоної Армії за бойові подвиги відзначені урядовими нагородами. Як символ безсмертя народу, його непоборної сили в боротьбі за свободу, бадьоро лунали чарівні тернопільські "Коломийки" в столиці Радянської України - Києві. 
Народ безсмертний. Не вичерпні його сили в боротьбі за волю. В цьому наявно переконався весь світ на безприкладних в історії людства перемогах Радянського Союзу в нинішній війні. 
Радянська держава здобула нечуваних перемог над гітлерівською Німеччиною, яка тримала в своїх руках майже всю Європу, тому, що радянська держава - це весь народ нашої неосяжної країни. Держава й народ у нас одне нероздільне.
Радянська влада - влада трудящих. В нашому соціалістичному суспільстві безмежний розвиток здібностей кожного громадянина, безмежний простір зростання народної творчості і ініціативи. В цьому наша сила, в цьому запорука нашої перемоги. Народ завжди в своїй історії прагнув до волі і розвитку. Це він здобув встановивши Радянську владу. І ніяка сила не може тепер надіти на нього ярмо експлуатації. Він виявляє чудеса в боях і в праці. Творить і стверджує нове радянське життя. Його переможний шлях в безмежну далечінь розвитку відзначається масовим ратним і трудовим героізмом. І горе тому, хто наважиться стати йому на дорозі.
Трудящі Тернопільщини в радісний день роковини свого визволення з під фашистського ярма, самовідданою працею на визволеній землі кують перемогу над гітлерівською Німеччиною і її посібниками. День нашої остаточної перемоги Радянська Тернопільщина зустріне новими високими показниками і усіх галузях народного господарства. 
 
