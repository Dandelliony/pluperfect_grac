АКРОБАТИКА ПІД ХМАРАМИ
МІЦНИМИ путами прив'язала нас до себе земля — путами земного тяжіння.
Великих зусиль потрібно, щоб бодай на хвилину перемогти ці пути, щоб бодай иа момент відірватися від твердої опори.
Погляньте ж на плигуна, що здобув рекорда, перескочивши через штангу заввишки на яких два метри.
Як напружились у нього всі м'язи, щоб побути дві-три секунди в повітрі!
І все таки в слідуючий момент непереможна сила притягає його назад до землі...
Перемагаючи інші сили природи, людська думка здавна працює над тим, щоб перемогти й силу земного тяжіння.
Найдавнішою мрією, мрією людства, було навчитись літати — згадати хоч би легенду про Ікара, що далі перейшла в серіозну працю над проблемою літання Леонардо та Блеріота і, завершившись першими спробами літання братів Райт та Блеріота, довели до повного опанування повітря сучасною авіотехнікою.
Чи ж є авіяція повною перемогою над земним тяжінням? — Зовсім ні. Сучасний аероплан не може зовсім відірватися від землі — він тільки відходить від неї на маленьку віддаль, опираючись на доволі густі шари атмосфери. Далі, де атмосфера надто розріджена, він піднятися все ж таки не може.
Але й у цьому є велике досягнення. Зберети рівновагу апарату, що, опираючись на хіткі шари повітря, бореться з силою тяжіння — справа не легка і не один авіятор платив життям за найменшу необережність.
Отже задержання рівноваги або ж еквілібристика є, як ще не перемога над земним тяжінням, то у всякому разі оволодіння ним.
І хоч ми стаємо еквілібристами вже з того моменту, як піднімаємося з чотирьох ніг на дві, то все таки дивуємося сміливості акробата, що біжить по натягнутій високо над землею линві, або туриста, що по майже гладкій скелі підіймається на її вершечок, щоб звідтіля з гордістю кинути оком на безмежні простори.
Ми прекрасні еквілібристи на вузенькій стежечці, що в'ється поміж житами, але проведіть цю ж саму стежечку понад прірвою, то не всякий осмілиться по ній пройти.
Тут змога задержати рівновагу паралізується свідомістю того, що один необережний крок веде за собою неминучу смерть.
Чи ж дивно після цього, що еквілібристика стає професією, що дає непогані прибутки?
Затаюючи подих, ми дивимося на акробата, що з байдужою посмішкою показує всякі штуки на хіткій трапеції десь аж під дахом цирку, або ж на велосипедиста, що їде по протягнутій над майданом линві з такою легкістю, як це може не вдасться зробити нам і по гладкій дорозі.
Але яким мізерним покажеться сміливий еквілібрист на вершечку хмарошкреба, коли згадаємо, що не він перший туди дібрався.
Аджеж камінь, що послужив за п'єдестал для героя, витягнув на вершечок в декілька разів сміливіший робітник, чиє ім'я забуте з того моменту, як тільки він одержав за свій рекорд нещасного долара.
І справді скільки ріжних професій звязано з еквілібристикою: скільки невідмічених рекордів досягав матрос, збираючись на вершечок щогли пароплаву, що скажено росхитується ураганом, або будівельник, що з ранку до ночи балансує на хистких риштованнях височенного будинку, чи нарешті електромонтер, що з інструментами в руках працює в неприродній позі на 75 метровій радіощоглі. Та все це на увагу не береться, все це буденщина, а героєм дня стане акробат, що, вилізши за монтером на вершечок щогли, звідтіля галантно роскланяється. Бо працював він для „чистого мистецтва”, а не для шматка хліба, як оцей замурзаний робітник.