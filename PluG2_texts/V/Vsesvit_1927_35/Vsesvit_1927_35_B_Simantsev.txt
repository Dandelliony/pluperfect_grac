ПОЛТАВСЬКИЙ ДЕРЖАВНИЙ МУЗЕЙ
ПОЛТАВСЬКИЙ Державний Музей імени Короленка є тепер одним з цікавих і значних культурних осередків на Україні і в цілому союзі. Заснований у 1891 році, музей за 35 років свого існування набув величезного культурного значіння.
Власне, зріст музею почався за Радянської Влади. За царського часу він виконував ролю сховища музейних річей. Правда, і тоді музей мав дуже цінні експонати, провадив певну культурну роботу, але ж її не можна було розгорнути через репресивне відношення до всякої культурної роботи, тим більше серед українського населення, з боку тодішнього уряду. Навіть де-хто з діячів того періоду висував думку про ліквідацію музею. До того ж музейні експонати були роскидані десь по кутках — частина з них містилася в коридорах земської управи, частина в будинку імени Гоголя та ще десь. Звичайно, такий ненормальний стан не дав змоги провадити як слід роботи.
В 1920 році починається реорганізація музею. Йому віддають будинок колишньої земської управи — шедевр української архітектури, зроблений за проектом академіка Кричевського і росписаний художниками Кричевським, Васильківським та Самокишом. Тепер музей мав понад 200.000 експонатів та 50.000 томів наукової літератури. Там провадиться наукова дослідча робота. Музей має такі відділи: археологічний, природничий, історичний, кустарний, художньо-промисловий та етнографічний. Зібрано численні матеріяли для відділу соціяльно-політичного.
Крім того, є окремі кімнати — кімната славетних полтавців, Гоголя, колишнього музею Шведської могили і, в окремому помешканні, художній відділ.
Експонати музею геть з усіх боків відзеркалюють побут і життя не лише Полтавщини, а й цілої Лівобережної України. Поруч цього в музеї зібрано багато річей з краєзнавства Криму, Кавказу, Середньої Азії, Хіни, Японії та Егіпту.
В Археологічному відділі Музею, представлено періоди розвитку нашої країни: скито-сарматський період, греко-римський, чорноморських колоній, переселення народів, кочовників на Україні, період Татарщини то-що. Досить ріжнобарвний природничий відділ. В цьому відділі зосереджено наочні експонати про шкідників та боротьбу з ними. Селяне перші відвідувачі цього відділу. Надзвичайно цікавий — відділ етнографічний. Тут можна бачити весь побут, все життя українського селянина. Разом з цим тут же зібрано зразки кустарної роботи селян. Біля тисячі килимів українських має музей. І між ними багато унікумів. Кожний може бачити в цьому відділі все багатство кустарних виробів на Україні: тут є експонати з ткальства килимів, вишивок, мережева, золотовишивання, різбярства, кераміки, гончарні і т. інш.. Надзвичайне багатство зразків.
В історичному відділі зібрано численні експонати з історії України, гравюри старої Полтави, портрети гетьманів, збірки лубочних малюнків козака Мамая.
В кімнаті славетних полтавців є портрети та фото Котляревського, Мирного, Пчілки, Українки, Драгоманова, Лисенка та інш. Тут же зібрано й твори цих письменників та оригінали, що зберіглися. Так само багато річей зібрано в кімнаті Гоголя, що ними письменник користувався за життя. 
Художній відділ музею не мав якихсь визначних картин, а проте в ньому є оригінали деяких славнозвісних майстрів, а також картини „передвижників” та теперішніх художників. Музей користується серед населення великою популярністю. Про це свідчить цифра одвідувань. За рік музей одвідало 67.000 чоловіка, між ними біля 10.000 селян.