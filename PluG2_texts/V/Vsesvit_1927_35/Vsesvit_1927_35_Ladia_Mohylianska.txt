Дні летять, як зграя журавлів,
Гострим кутом дивляться вперед…
Бур'янами п'ють вуста землі
Запашних дощів прозорий мед.
Літо-молодиця із серпом
З жнив вертає в голубу сутінь…
Рук смуглявих втомлений залом,
І стрункого стану довга тінь...
Літо-молодице молода!
У задумі на плетінь схились;
Нерухома у ставку вода
Не колише ряски сонних сліз...
Слухай, літо, золоті слова,
Повня сил і щастя навкруги!..
Що тобі і як тобі співать
Мушу я від повні і снаги?
Соняшник на захід зір втопив,
У вогняне коло свій привіт…
Хто тебе і як тебе навчив
Так сприймати журавлиний літ?
Завтра зранку — знову на жнива,
І тебе пізнають колоски…
Слухай, літо, золоті слова,
Повня сил і щастя навкруги!..