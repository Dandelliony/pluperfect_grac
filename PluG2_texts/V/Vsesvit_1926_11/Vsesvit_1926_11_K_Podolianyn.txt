Одеський порт.
Морем синім кораблі пливуть. 
Море холодними язиками лизало беріг. Роспалений пісок жадібно всмоктував пінясті хвилі. Сонце жагучими устами припадало до синього моря. Вітер набравши в жмені гарячого піску сипав у воду. Шугнула білогруда чайка. Блиснув проти сонця парус. Золотим дощем розбилась об камінь хвиля...
Там, де в туманах зникає море, сизим струмочком димок віється... Все ближче й ближче, мов чайка, гойдаючись на хвилях, наближається паротав, засапано розрізає гострим носом хвилі, величиньо прямує в гавань...
Одеською вулицею — Приморською... 
Панорама різко міняється... Вагонами загромаджено залізну путь. Високо підіймається місто над морем. Будівлями, складами заставлено бухту. Легенько похитуються пароплави... Метушливо сновигають катера. Незграбними ричагами випирають лебідки, підйомні крани, конвеєра. Брязчать ланцюги, скриплять троси, співають ролики, свистять сирени. Хрипло кричать грузчики. Вуха глушить гуркіт підвод. 
Солоний вітер хлоще в обличчя,— 
Порт...
Білі блузи. 
Понад тисячу залізних горбів, кріпких, мов шкіра видублена, рук, полотняних блуз в порту працює...
Ріжну роботу ведуть вони, ріжні кваліфікації є серед них. Фурмани керують погрузкою пароплава. 
Вінчмани — працюють на лебідках, груз підіймають... Знощики — мішки з зерном пруть.. 
Полежальщики зерно розгортають... Трюмачі — в трюмах працюють... 
Старшаки рук («рука»—2 чоловіка) за своєю партією доглядають...
Найтяжча праця полежальщика. Хіба що робота забойщика в шахті може зрівнятися з нею. День цілий полежальщик в пилу купається, зерно розгортає, з брудним клапаном на обличчі. Весь брудний, мов допіру в пилу на вулиці вивалявся...
Скоро починають западати груди, втягуватись щоки,— легені, мов клапани й уночі випльовують брудний пил з грудей...
Жодної роботи робітник порту не ставить на один рівень зі своєю. Зневажливо чмихне, глузливо скривиться, коли побачить якого будь канцеляриста за роботою.
Од полярних берегів до тропиків... 
Від льодового окіяну, до теплої Адріятики, від снігових портів Скандинавії до сонячної Яфи прибувають в Одеський порт пароплави, обвіяні запашним сонячним подихом італійських апельсин, грецьких маслин, густим сморідом американської шкіри... «Желябов», «Новоросійск», «Тобольск», «Трансбалт» полощуть свої черева в теплих водах Сінгапура, Салонік, Порт-Саіду, Костянтинополю, складають зерно, квасолю, макуху, сіль, грузять джут.
Чужоземні пароплави розгружають в Одеському порту машині , руду, шіру, нагружають — макуху, сіль, худобу... За березень місяць Одеський порт одвідало 40 чужеземних пароплавів: 16 італійських, 11 англійських, 3 німецьких, 1 норвезький, 3 грецьких...
За квітень — того більше... 
Нема ще тої лихоманки в Одеськім порту, що була раніш, коли лісом мачт поріс був порт, нема того потоку людей, брязкіту, шуму, так часто не маячить червона феска, білий буркус, синій французький кашкет, жовта англійська кепі, не виблискують так часто тропики мідними лицями, не глушить вуха гортанний гамір, вереск, регіт, галас, гам... Але вона буде, ой ще яка! Та чи й не більша?!
Одеський порт – 
до військового часу обсягом грузообороту був на першому місці серед південних портів. Як свідчить відчит портуправління, до війни вивозилось краму з Одеси 304,1, — Ростову — 127,6 — Новоросійську — 109,1 — Миколаїву — 150,6. міл. пуд.
Цілі десятиріччя Одеський порт завойовував перше місце і між Ленінградом, Ригою, на початку ж війни — був на третьому місці. Це до загальної маси грузообороту. Коштовність же краму далеко рельєфніш підкреслює грузооборот порту.
Місто Одеса — великий, промисловий центр. Географічне становище його — близький шлях до ближньо-східніх ринків, зручне сполучення зі світовими торговими портами через Суецький канал  — створюють сприятливі можливості для розвитку Одеського порту.
Але, відомо, що технічно порт далеко відставав од широкого обсягу роботи своєї. Це тому, що з 80-х років порт технічно застив, в той час як Миколаївський, Херсонський порти технічно удосконалювалися.
Цьому сприяла політика царського уряду, що більшу увагу зосереджував на балтійських портах.
Після блокади, загальної руїни, неврожаїв, торгове життя в Одеському порті завмерло. До того ж білі залишили глибокі сліди. З 22-го року, з початком відбудови нашої промисловости, починає відроджуватись і Одеський порт.
Економічні зміни, політичні перевороти, будова нових транспортових шляхів викликають ріжні торговельні пертурбації, міняють потік грузообороту. Вугіль з Маріуполю, нафта з Кавказу, що йшли раніш морським шляхом, через Одесу, пішли залізницею, чай теж пішов Сибірським шляхом. Відсутність експорту муки, цукру, спирту теж саме, як і все вищезазначене, знижує грузооборот Одеського порту.
А між тим є нові перспективи. Дніпрельстан, Волго-Донський канал, лінія Одеса-Київ оживлять Придністров'я, Надволжя, новим потоком хлинуть в Чорне море грузи.
Перебудова порту 
Перебудувати порт гадають протягом 25 років; коштуватимуть ці роботи 68 міл. карб. 
В першу чергу намічено збудувати в районі Пересипу нового елеватора на 3 міл. пуд. зерна, з пропускною спроможністю 500 тонн в годину, що подавав би зерно конвеєрним мостом. Буде прокладено до елеватора залізницю, що даватиме оборот 240 вагонів на добу. Ця залізниця буде з'єднана з сортировочними путями. Будова нової хлібної гавані в районі Пересипу, безсумнівно, сприяє буйному рос квіту, і без того промислового, широкого передмістя Одеси. 
Буде поширено нафтову й вільну гавані, Платоновський мол, старі, деревляні огорожі замінено буде залізо-бетоновими, що поглиблять причали... Глибоко топитимуть заокіянські пароплави свої черева в глибокій бухті... 
Будується, а частково збудовано, склепи для клоччя, велетенські повітки для лісу, макухи, баки для нафти. Механізовано буде вигрузку імпортного краму, механічно передаватиметься крам до склепів за 100 саженів од причалу. 
Намічено будову велетенського судо-будівельного й ремонтового заводу, більшого ніж завод Радторгфлоти.
Вже кілька років ведуться роботи по перебудові порту, багато вже зроблено, вже давно працюють конвеєрні мости, механічні амбари, здіймаються нові будови.
Кипить робота. Над морем б'ється шум машин, виростають нові будови відновленого порту.
Перебудований порт оживить промислове життя Одеси, закипить, заб'ється тут торговельне життя... 
«Всі прапори в гості прибудуть до нас»...
