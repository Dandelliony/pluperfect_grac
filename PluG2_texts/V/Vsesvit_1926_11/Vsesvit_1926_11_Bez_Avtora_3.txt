ЖІНКИ СУЧАСНОЇ ГРЕЦІЇ
У Греції під турецьким ярмом жінки не мали змоги розвивати свій розум і свою волю. Народ, що застиг на одній точці розвитку і немов би параліжований 400 літньою неволею, уважав за свій єдиний обов'язок платити податки султанові. Жінки, що не могли діяти поза заведеними рямцями, мусили задовольнятися увічненням мови й старих елінських традицій. З молоком своїм вони передавали своїм дітям палкий патріотизм і завзяття. Рже протягом 100 літ визволена Греція намагається стати організованою нацією, і все більше жіноцтва прокидається до громадського життя. По натурі своїй жіноцтво здебільшого на диво працездатне: нема роботи, що жінка не зробила б досконало. 
Початком відродження грецького жіноцтва було заведення серйозного вчення. Колись дівчат у школі вчено тільки французької мови й вони ввесь вільний час читали не найліпші твори французької літератури. Освіта для жіноцтва не була обов'язковою, не було навіть спеціяльних шкіл для дівчат. У визволеній же з під турецької кормиги Греції пропаганда жіночої освіти була така дужа й дари великодушних приватних людей такі щедрі, що зараз у Греції понад тисячу спеціяльних дівочих шкіл. Вони можуть також поповнювати свої початкові знання серйознішими заняттями й складати потому іспити в Атенському університеті. В Греції чимало жінок-лікарьок, адвокатів і навіть професорів. 
Коли незалежність Греції дала змогу жіноцтву добитися вищої освіти, то зміни в житті країни розбудили в нього почуття самовідданости. Раніш жінки дбали виключно про своїх дітей, тепер вони починають займатися громадською роботою. 
Після того, як Греція втратила частину Малої Азії, біженці, яких переслідували турки, прибували в Грецію сотнями тисяч. Безталанні не мали ні притулку, ні грошей, ні одежі, ні харчів. Грецьке жіноцтво помогло урядові познаходити для них і притулок, і харчі, й одежу.
Та громадська робота жіноцтва не обмежується самою «благодійністю», там провадиться й уперта визвольна боротьба, де бере участь жінка. Бо ж одержати освіту має змогу переважно заможніша частина жіноцтва.
Роботи ще непочатий край. 
За довійськовою статистикою письменність серед грецьких жінок була на незвичано низькому рівні.
Неписьменних чоловіків було 69 процентів, а жінок — 93. 
Цікаві деякі звичаї, що збереглися ще до цього часу і характеризують побут грецької сім'ї.
На шлюб дивляться, як на звичайну торгову операцію, що відбувається між батьками незалежно від бажання дітей.
Молодий дістав реєстр приданого та забирає після весілля молоду до себе. Їх провожає гучна процесія з музикою. В домі молодого згідно зі звичаями країни, молода залишається відмежованою від світа на протязі 8 днів.
Ця «гучна» процесія є для грецької жінки, особливо селянки, першою й останньою.
Пізніше життя її обмежується важкою працею в домашньому господарстві й на полі.
Навіть у свята жінка Греції скована ріжними «етикетами», що свідчать про суворі звичаї. Жінки, що загалом дуже люблять танки, можуть танцювати тільки з жінками, а підчас усяких вистав та забав вони сидять під мурами, як скромні глядачі.
Селянки грецькі гнуться на полі та за ткацьким верстатом, а робітниці по дванадцять годин працюють на підприємствах. І ото звідти дійсно має прийти нова жінка Греції, що вміє протестувати і боротися.
