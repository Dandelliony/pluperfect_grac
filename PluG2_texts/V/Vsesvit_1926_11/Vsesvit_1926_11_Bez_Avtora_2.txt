ЗА МІСТО, БЛИЖЧЕ ДО ПРИРОДИ
Весна, лагідна, ласкава кінчається…
Що день спека збільшується. Тяжко дихати серед кам’яниць великого міста. Хочеться подихати свіжим запашним повітрям полів і лісів, хочеться втекти від докучливого міського гамору, від метушні…
Шість днів, днів праці, минуло. Сьогодні день відпочинку. Треба використати його як слід…
Трамваї, автобуси, візників береться з бою. Кожен поспішає швидче вирватися з душних обіймів столиці у Люботин, Високий, Карачівку... ідуть переповнені потяги. Грузовики, автобуси спішать перевезти усіх, що хочуть провести день в парку, в Помірках. 
З 12 годин дня в парку вже повно. Одні пристойно прохожають по головній алеї, другі мальовничо розтаборилися в затишних куточках із примусами, дітьми й пелюшками. Треті, йдучи за фізкультурницьким гаслом «Сонце джерело життя», старанно беруть соняшні ванни, заховавшися далі від нескромних очей.
На великій прогалині особливо весело. Вже здалека чути ухання мняча і звук судової сирени.
Мабуть, у футбола грають! 
Під керуванням свого інструктора студенти Комуністичного Університету ім. тов. Артема грають в нову для Харкова гру у «воллей-бола». Стовпи, сітку, усе поприносили з собою, встановили, і гра закипіла. От це діло! І самі награються у-волю, до того-ж на чистому, свіжому повітрі, і глядачів, що обступили їх шільним колом, загітують до фізкультури.
Осторонь, теж артемівці, грають у скраклі. Такі екскурсії за місто артемівці роблять не вперше. Слід би й иншим гурткам піти за їхнім прикладом і менше топтатися по пильних спортивних майданчиках в ті дні, коли є можливість виїхати за місто.
Дивлячись на артемівців, й инші «фізкультурники» вправляються. Дві шапки, покладені на землю, правлять за футбольні ворота. Кілька здорових хлопців з захопленням стараються загнати мняча, тим часом як инші обороняються, як справжні футболісти.
Грають тут і в гандбола. Такі самі «ворота» з шапок або кепок. На лицях спортивне захоплення. Коли походити по парку, то можна буде побачити ще багато грачів у футбола, гилку й інші гри, а той фізкультурників, що організовано треніруються в біганні.
На стадіоні «Червоний залізничник». На окраїні, на Іванівці, лежить стадіон «Червоний залізничник». Є в Харкові багато ще навіть фізкультурників, що не бували на цім спортивному майданчику.
А побувати слід — це найкраще, не тільки в Харкові, ай на Вкраїні, місце для заннятів спортом. Коли увіходиш, зразу кидаються в вічі величезні криті трибуни, що тягнуться здовж усього футбольного поля.
Внизу під трибунами містяться: лікарсько-антропометричний пункт, канцелярія, комора, спільна кімната, тир, кімнати, де роздягаються чоловіки й жінки, душ для чоловіків і для жінок.
Навколо футбольного поля 400-метрова доріжка. Окремо — гандбольний, баскетбольний, теніс і інші майданчики. В невеликому павільйоні — влаштовано червоний куточок і бібліотеку. Життя на стадіоні починається з 5 години вечора. Залізничники —  службовці, робітники — приходять сюди відпочити, розімнятися і укріпити своє здоровля.
Інструктори тут добрі, знають і люблять своє діло. Навіть футболістів непокірних зуміли покорити свойому впливу. Не лише ганяють мняча, а роблять і вправи, потрібні для загальної підготовки і всебічного розвитку: тут і корегуючі вправи і вправи, що розвивають верхню частину тіла, і інші...
Фізкультурниці з захопленням грають в корисну для жіноцтва гру в баскетбол. Гандболісти в себе на майданчику грають в гандол. Цікаві теж вправи в стрілецькому гуртку. А після зайняттів одні йдуть до червоного куточка почитати газету, книжку або в шахи пограти, а инші про фізкультуру говорити почнуть або хор організують та співають...
Футбольний сезон у Харкові. Сезон цього року-обіцяє дати багато цікавого любителям футболу. Коло 100 команд бере участь в розиграх першенства Харкова. Кожної неділі з ранку до смерку на всіх кращих 9-х майданчиках ідуть матчі. Звичайно, найцікавіші перемоги найдужчих команд класу А.
Багато має бути змагань з чужинцями... А з кращими союзними командами матчів хоч одбавляй: з Москвою, Ленінградом, Одесою, Миколаєвом, Сталиним, Катеринославом, Дружківкою, Горлівкою, Краматорською, Баку й інш. мають мірятися харківці силами.
