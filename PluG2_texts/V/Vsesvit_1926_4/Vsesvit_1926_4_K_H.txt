Базар.
За людським потоком... Коли недільна туга оповила ваше серце, до вечора ще далеко, а сонце з небесної блакити гріє мов весняне, ви тоді з похилою головою плентаєтесь на базар, безвільно віддаєте своє тіло людському потокові, що виносить вас аж до самої річки й тут кидає... 
Ви бездумно втупили очі в землю, стоїте замріяний, аж поки чиясь сердита рука не дасть вам тумака. 
Тоді ви помічаєте перед собою рядно, на яке ледве не стала ваша нахабна нога, поруч ще багато ряден, а на тих ряднах... Ви глибокодумно розглядаєте всі ці речі, старанно розложені чиєюсь клопотливою рукою... Перше над чим зи замислюєтесь  —  це клізма... В уяві вашій повстає... Ах, нічого не повстає в вашій уяві!.. Якийсь чудотворний образ, поруч, переносить вас в иншу сферу... Стара халява, біля нього, знов одволіка вашу увагу... Починаєте зовсім хвилюватись, коли ваші очі падають на людський череп.. 
Старе, дірчаве відро, статуетка Венери, клубочок вовни, дзвіночок, бритва, зламаний годинник, рубанок, доміно, альбум, терпуг, обценьки, один черевик, лямпадка і т. ин. нікому непотрібні речі все становлять вас перед новими картинами й ви починаєте замислюватись над безмежністю форм людського життя... 
За думками ви не помітили як набігла нова хвиля людська, підхопила вас мов трісочку й кинула аж у другий кінець базару... Тут панорама міняється... 
Думаючи, що перед вами наслідки Мамаєвого бойовища, ви з цікавістю історика розглядаєте площу. Всюди гори старої бляхи проїденої іржею, що їдко дряпає вам горло... Якісь здірчавілі бляшані труби, вкриті іржею печі, бляшані старі лямпи без машинок, чайники без носків, відра без дін, куски лопат, залізні сундуки без заліза,  —  все це купами звалено на всій площі. 
Тут-же поруч, вздовш дороги, довгі шереги з дрантям. Важкі мішки, мов волоки, дюраві спідниці без коліру, кохти, плахти, штани з одною ногавицею, сорочки без рукавів й рукава без сорочок... Все дрантя має такий вигляд наче-б ним довго шурували брук, або стійло... Над усим - курява й сморід нестерпучий... Купивши гарячу, ароматну котлету за п'ятачок, що тут-же сичить на вас ззаду, ніздрі лоскоче, або-ж шашлика, що шкварить армянин сам як вишкварка, ви замислено хитаєте головою... Космічна нудьга охоплює всю вашу істоту, ви глибоко зідхаєте й прямуєте до «Баварії».
Штани.
- Вам які, — «галіфе» чи в складочку? —  не встигла ваша нога стати за базарну зону, як перед вами з хаотичної юрби виринув верткий продавець. 
Дарма почнете запевняти, що ви йдете купляти жінці черевики 40-й номер... 
- Глядіть, яка краса, — переступив він вам дорогу, розп'яв штани, що аж вилискують, не знати чи од «новизни» чи від довгої служби бувшому власникові...
- Ви тільки гляньте, картинка! — витанцьовує він перед вами, наближає штани під і самі очі, то відводить назад, щоби дати вам, таким чином, можливість милуватися з «перспективи»... 
Обличчя його сяє непідробним захопленням, що-йно переводить він повні екстазу очі з вашого здивованого обличчя на свої руки, застигає так в екстазі непідробному... 
Ви починаєте терти лоба, бо в голові товчеться думка: чи й справді вам потрібно купити, жінці черевики 40-й номер, а не «галіфе»?... 
Але вас штовхають у спину, морок розвіюється й ви робити спробу рушити з місця та не можете, бо вам приміряють штани. 
Мовчати-ж, остовпіло глядючи на всю процедуру, вам незручно й ви намагаєтесь пояснити продавцеві, що палко полемізує з вами, - штани вам не потрібні, та якби й були потрібні, то ви вже не зсунулись з глузду, щоби купляти таке дрантя...
Вони вам не подобаються?.. Дійсно, вони, таки, трохи за старенькі... Коли так, то вам покажуть штани як раз для вас, але то вже буде трохи дорожче, бо товар значно краще, дивіться, —  показують вам, звісно, гіршу пару, але не повірити ви не смієте, бо коли висловите свій сумнів, то можете злякатись за свій розум, побачивши на обличчі продавця непідробну гримасу здивовання, жалю, боязкости, що наче так і говоре: бідний, чи не втік він часом з Сабурової дачі? 
Нарешті ви спітнілий, заспаний вириваєтесь... Позад себе чуєте: «ич нахаба, думає на дурничку!.. В кешені вітер свище, а лізе теж в покупці!».. Червоний, розпарений, добираєтесь до Церобкопу. Тут вже переводити дух й твердою рукою, мов лицар, що подолав у борні 12 демонів, беретесь за клямку...
Міркування над вивіскою. З важкою головою й легким серцем виходите з .Баварії, життєрадісно озираєтесь. Лише тепер помічаєте, що для ока нема простору, весь базар вкрито будівлями. Згадуєте колишнє море голів, широке, стихійне море, що тепер каналами тече — по брукові.
Ларьок, Церабкооп, Металлотрест, Моссельпром, читаєте ви... 
Вам дуже захотілося купити щось... 
Зупиняєтесь біля першої крамниці над дверима якої великими, червоними літерами напис: 
«ЄЛЕКТРОМЕТАЛЛОТОРГ» з палким наміром підтримати державний торг йдете купляти пачку голок... 
Вже перед самими дверима помічаєте маленькими, чорними літерами: 
ТЕХНИЧЕСКАЯ ТОРГОВЛЯ Л. ХАВКИНА. 
Остовпіло стоїте декільки хвилин, тоді повертаєте назад.
«Жива діяграма». 
...Проходили тисячі людей і нічого не помічали, а ви одним спостережливим поглядом розгадали цілу проблему, — думаєте ви, стоючи біля трьох перекупок з мукою... Біля першої перекупки пнуться п'ять великих мішків — тут і пекльована, жітня, ячна... Сама перекупка, схожа на копицю, гордо держить голову, мов кавуна, обличчя її вилискує місяцем, весняної, травневої ночи... У другої перекупки — три мішки й на плечахдиня... В третьої  — один мішечок й обличчя — вісімкою... Кавун, диня, вісімка... , П'ять, три, один... 
Коли йде покупець з торбинкою, перекупка з одним мішечком улесливо запрошує, середня - лише очима волить — солодко та приязно, третя й голови не верне, всміхаючись, перед себе дивиться... 
Покупець зупиняється біля п'яти мішків й розкрива торбинку. Пухка, як мука, рука насипає... Середня перекупка підбирає губи, нейтрально дивиться перед себе... «Вісімка» похмуро косить очима. Життя! — глибокодумно хитаєте ви головою, пригадуєте Дарвіна й вашу бабусю, що наказувала вам купити сьогодня півфунта масла.
Пригода в критому ринкові... 
Було так. 
Ви пішли в критий ринок купляти для своєї бабуні півфунта масла. 
Довго, блукаючи залюдненими рядами, тискаючись між натовпом, ви ніяк не могли доступитись до кооперативних, ларькових крамниць. 
Маслице хорошеє, сюда пожалуйте,  — бренів позад вас оксамитовий голос, до себе вабив... 
Обернувшись ви побачили червоно - щоку молодицю, що приязно вам всміхалася, баньками вертіла... Хвилинку вагання — і ви біля неї...
Півфунта масла, попрохали ви, тільки кращого... Півфунта? Беріть фунт, масла такого не скоро дістанете,  — запевняла вона... 
Очі її так приязно дивились на вас, що ви згодились: фунт то й фунт. Вона подарувала вас чарівною усмішкою й одважила фунт масла. Але, згадавши раду своєї бабусі, ви попрохали дати вам покоштувати... 
Молодиця глянула на вас приязним оком й простягла на кінчику ножа шматочок... Не дивлячись на вашу стоїчну спробу проковтнути цей шматочок, обличчя ваше, мимоволі, скривилося на 8, масло в горло не пішло й тому ви виплюнули його, в горлі задряпало мов іржавий настій проковтнули, мутило в середині, на лоба очі вилазили й ви з огидою відхаркувалися...
- Воно лойке, на жаль не можу взяти, — ніяковіючи, ледве вимовили... Що?! Лойке?! Сам ти лойкий, йолопе розхристаний! — визвирілась молодиця... У ваших очах каламуть застигла, ви тікали, що було ніг, а з вами мрії, надії, романтика, — слова-ж оксамитових уст мов батогом підстьобували вас: Ич соплявий, масло лойке!..
Мільйонер-злидар. Трошки філософії. Потрапивши сюди ви простоюєте з годину, похило глядючи на кучу асигнацій обережно розкладених на рогожі, слідкуючи за гостроносим покупцем, що мов миша риється тут, за елегантною дамою, що тріпотними, роздратованими пальцями жбурляє «сотні тисяч» миколаївок й одержує 3 карбованці, за зашкарулими пальцями мільйонера-діда, уважно схиленою бородою його, кожухом в дірках, замотаними в дрантя ногами... 
Гроші, гроші, гроші!.. Забруднені життям й смертю, коханням, ненавистю, просякнуті жагою, заплямовані кров'ю, облиті слізьми... Надії й радість будили, розпач й ненависть на землі творили... Тепер на смітник попали, прокляті, загаджені... Так думаєте ви, стоючи над купою сміття... Асигнаціям тут ліку нема! Ось велечезна пачка .катеринок»... 
Петра 1-го — п'ятисотки... Миколаївські ріжної вартости... Лежать безсилі, нікому не потрібні, хіба, що школяру-колекціонеру, та діду-продавцю, що радий семигривеника вторгувати за день... Сміються з піда на базарі, — сам мильйонщик,  —  кажуть, — а на чашку чаю, часом, шкодує... Так-то воно...
В гущавинах. 
Людська хвиля знов підхопила вас, порушила спокій вашого споглядання... Що-йно сунє перед вами люд базарний... Ось валютник з міцно стисненим, мов гаманець, ротом бряжчить золотом... 
Стара з карлючкуватим носом, чорними, мов вугілля, очима вірменка на грудях мов іконостаса начепила — хрестики, образки золоті, срібні, ходить з розтопирченими пальцями в золотих, діямантових перснях... Біля неї зупиняються — кожух, плахта, персня торгують, хрестика... Поруч стоїть продавець з маленькою скринькою, ретельно вигукує: 
- Есть, кому надо камешки для зажигалок, єсть! — Голос дитячий монотонно витягує: Пачка голок — п'ять копійок, пачка голок п'ять... — Протяжно виводить хлопчисько: Па-пі-ро-си!.. 
Дзвенить м'який тембр циганки: Мій хороший, мій пригожий... Ось суне дядьківський кожух. До нього кидаються зо всіх боків: той штани суне, той спідницю, панчохи, порошок для зубів. Але дядько бувалий - ні, мовляв, — цього добра і в нас досить... 
«Жіночий рай». 
Мов оаз в пустелі... Тріпотними ніздрями вбираєте повітря, струмінь густо насичений пахощами косметики розпирає груди... Навколо вас, з кошиками перед себе, мов чарівні пастушки на буколічних малюнках, вигукують мелодійними голосами: Духи «Коти», «Льориган»... Французкие духи, мило, пудра... Крик моди — чулки заграничние... В посинілих од морозу руках панчохи мов павутинячко, око милують блідо-рожевими кольорами... Затаївши подих, ви зачаровано споглядаєте... Це вам не «критий ринок»...
Весна йде! А сонце, мов весняне, землю гріє, припікає потилицю, спину, тане снігова кора, на сонці парує... Край базару, за річкою, весь паркан завішано клітками  — примітивними, з прутиків, вирізблених під «хороми», лаком вкритих... В вухах дзвенить од сотні пташиних голосів .. Припекло сонце, кенар стрепенувся, заллявся, затьохкав дзвінко... Стрепенувся дідок - продавець, ніжно над кліткою схилився: Что птичка-певунья, весну почуяла?. . А «птичка-певун’я» в дзвінкому екстазі заливалася, співала пісню радісну про поля зелені, сонце, московський шинок... Весняна радість розливалася в вашому серці...

