Завірюха.
Летить над містом завірюха, 
неначе відьма зла,
а місто тільки щулить вуха –
ух, як хурчить мітла!
Загруз трамвай. На вікнах більма,
І сліпнуть ліхтарі.
На чорта нам такого фільма?
Доволі жартів, гри!
Так ні-ж! чорти зняли гармидер
І крутять, валять з ніг,
А хтось із мільйонів відер
Шпурля на землю сніг.
Чого ж-ми стали? Їдьмо їдьмо!
Куди там їхати? – стій!
Регоче сиковоса відьма,
Шаліє сніговій!
