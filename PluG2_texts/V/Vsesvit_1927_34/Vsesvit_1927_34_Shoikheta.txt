НА ЛИМАНІ
МИ СИДІЛИ на березі Камишеватого й мовчки чекали на ранковий перельот. Два молоді провідники, загорнувшись в драні сіряки, міцно спали в човнах. Великий англійський сеттер Кір, зібгавшись колачем ліниво лежав біля ніг свого хазяїна.
Тільки третій стрілець Іван, старий мисливець, з великою рудою розсложистою бородою раз пораз потягував цигарку і, часто спльовуючи на бік, втоплював видючі очі в темряву озера, розтягнуто та ліниво й неначе дуже неохоче цідив слова:
— Да-а! Навкруги багацько озер: великий Лиман, Сухий, Чайка, але більш зручного полювання, ніж на Камишеватому — нігде нема. Да-а... Тут можна полювати і вдосвіта і вдень з підйому. А дичини тут, мов гною в полі. Да-а... — додав він задоволено і знов скрутив цигарку. Помовчавши трохи Іван, щільніше притуливсь до нас і почав:
— Озеро, бач, на моїх очах виросло... Багато літ тому, так більш, як 30 років, да-а, зовсім не було цього озера, ані води, ані очерету, а були великі луки, де косили сіно, да-а. Я тоді ще був хлоп'яком, старі люде казали, що тут було озеро, але щось не вірилось. Да-а. Якось підчас косовиці, коли порали сіно, почали копати колодязя, як зараз пам'ятаю, тоді на селі сталась велика пожежа, згоріло 80 хат... да-а, а почали копати, аж ось з аршин завглибшки в багнюці дивимось — карась фунтів з п'ять, зовсім живий, на власні очі бачив, да-а... Раптом збоку забив ключ. Швидко луки вкрились водою, що почали бити з всіх боків. І ось тепер бач, яке озеро! Да-а.
Вітер шелестів очеретами, колихав темні заволоки ночи, що нависли над озером.
Раптом з середини озера почувсь немов притиснутий, пройнятий жахом зойк. В очереті, щось затріщало, мов в огнищі сухе гілля, щось ледве видиме крізь темряву, що неслось над озером з жалібним беззахисним зойком.
Ми переглянулись, а Кір, настороживши вуха, зірвався з місця:
— Це сова впіймала здобич й злякала табунок читків — промовив Іван.
А старий мисливець щось замислився, ніби збираючись з думками.
— Одного такого дня, — почав він повагом, потягаючи цигарку, я з кількома мисливцями, стрільці кращі один одного, блукали берегом великого Лиману, це було давно, років з 15 тому, а то коли не всі 17. Дивимось на самісінькій середині озера качок сила силенна, підходь на постріл і бабахай куди завгодно, без усякого прицілу, все одно здобич буде. Беремо човни. Обережно підкрадаємося. Качки спокійненько сидять і на нас уваги не звертають. Ми все наближаємось. Бачимо крижаки великі, жирні, аж слина тече. Вже й рушниці взяли на приціл, коли раптом знялися качки вгору, полетіли і сіли далі на воду. Ми за ними ось вже зовсім близенько підійшли, качки знову піднялися й з веселим кряканням, неначе дратують нас, полетіли далі... Нарешті, ми підігнали їх до самого берегу, але туг сталось щось неподібне: качки піднялись високо до неба, перелетіли над нашими головами й знов, спустились на озеро ззаду нас на далечінь недосяжну для наших рушниць,
— Закон боротьби... — кинув знов молодий стрілець, злегка посвистуючи, топлячи очи в темну далечінь озера, неначе шукаючи там розгадку до цих таємних слів.
На селі заспівали півні, десь далеко на дорозі заторохкотів віз.
Це спізнився мисливець й поспішав вступити на луки під лісом до початку перельоту. Темрява ще згускла, з озера потягло вохкістю та холодом. Далеко на обрії насувались передранішні хмари.
Ніч кінчилась.
Над нашими головами рознісся розмах дужих крил, і тріскучий крик заповнив темряву.
— Це хижак відправився на денну сплячку — обізвався хтось з мисливців — пора в човни.
Заметушились. Іван гучно збудив провідників, що спали. Кір підвівся на ноги, потягнувся і радісно заскавучав, передчуваючи близьке полювання.
Човни один за одним спускалися в воду і поволі попливли вузькою водяною стежкою, торкаючись боками об шорудливий очерет.
За п'ятьдесят кроків, човни, обгорнулися сірою передранішньою імлою, розійшлись в ростіч, на приготовані раніш стійки.
На сході ледве помітно починало світати.
Над озером з жалібним писком пролетіли рибалки.
Далеко вгорі над рибалками заскиглили чайки. Ось злетіла зграйка крижанів, чирята полетіли на великий Лиман.
Десь там почувсь перший непевний постріл, що зник між озерами... А ось розлинувся другий постірл, третій, все частіш, та частіш...
Бах-бах-бах, без перерви відбивається луна над близькими і далекими озерами...
Почався ранковий переліт...