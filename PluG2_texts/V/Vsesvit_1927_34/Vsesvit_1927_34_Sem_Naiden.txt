ЧЕРКАСИ ПІД ЛІТНІМ СОНЦЕМ
ІЗ СТАРІ часи, коли вам доводилось під'їздити Дніпром до Черкас, одразу помічали ви з густої зелени два великі двохповерхові будинки, шо стояли на горі, розділені спуском. В одному з них була „Правительственная гимназия”, а в другому в'язниця, теж „правительственная”...
В старі часи таке сусідство було цілком нормальним.
Тепер у будинкові колишньої гімназії партшкола. А на місці розібраної тюрми збудовано літній клуб у скверику. І там, де колись старий уряд гноїв „неспокійний елемент”, тепер сотні робітників і службовців що-вечора відпочивають, слухають музику, радіо, дивляться вистави, кіно. Садок-клуб, що виріс на місці в'язниці, зветься — пролетарським.
Змінили своє обличчя Черкаси.
Черкаси — старовинне місто.
Багато бачило воно протягом свого довгого віку лиха. Не раз вогонь і меч проходили вузькими вулицями старих Черкас. Багато крови потекло синім Дніпром, багато кісток людських піском наддніпрянським заметено…
Остання епоха дореволюційних Черкас — це гегемонія „грабарів”. „Грабарі — це були багаті промисловці, що брали підряди на грабарські роботи. Бували й такі грабарі, що роспочиналя свою „кар'єру” лише з однієї конячини й грабарки. І вславилися Черкаські грабарі. Навіть, до міліонерів дійшли. В Думу Державну пролазили.
І остання „знать” старих Черкас — це не князі, не графи і навіть не вельможні пани-поміщики, а грабарі: — Гаркавенки, Щербини, Майбороди, Лисаки, Куліші, Півторадні…
Величезний будинок, де зараз міститься Окрвиконком, збудував для себе міліонер грабар Щербина.
Спасибі й на тому...
По Жовтні прийшли нові люде.
Почалося нове життя. Скасували гімназію, де чиновницькі, поміщацькі та грабарські діти „класичні” науки студіювали. Скасували „духовное училище”. Більше касувати не довелося, бо вся наука в Черкасах відшукала собі притулок лише в цих двох учбових закладах, як що не рахувати ще „городського училища”. А тепер місто має: 5 шкіл чотирьохліток, 12 семиліток, 4 профшколи, 1 партшколу і 1 ВУЗ (педтехнікум). І навчаються в цих школах не сотні панських, а тисячі дітей робітників, селян та службовців.
Розпочало місто відбудовуватися. Почала працювати нещодавно організована житлобудівельна кооперація і вже де-кілька будинків виглядають другими поверхами з барвистої зелени Черкаських садків. Комунгосп будує велику механічну різницю, що на неі асигновано 135.000 карбованців, брукуються вулиці. Місто впорядковується. Обмолоджується. Про це свідчить і міський бюджет, що в частині витрат — доходить до міліона карбованців.
А поруч нового живе й старе.
Так само як хатки під солом'яними стріхами, що можна їх побачити на багатьох Черкаських вулицях, так і старі звичаї і старий побут ще виглядають у нових Черкасах з багатьох закутків.
Тут, як і у всякому південному місті, була своя головна вулиця з своїми „хмародряпами” і традиційним назвиськом „хрещатик” — зараз вул. Урицького.
Місцеві кустарі по виробу газових вод вирішили використувати „традицію” черкаських обивателів. І зараз центральний квартал головної вулиці рясніє такими вивісками: „Вода“, „Фонтан“, „Водопад“, „Источник“, „Волна“... Одне слово цілий потоп. А в той час усі ці буфети жваво торгують. Що ж, вода добра, 3 копійки велика шклянка. Хай собі з пивом конкурує.
Ще яскравіще Черкаський обиватель показує себе в прихильності до культурних розваг. В минулому році можна було бачити по місту такі афіші:
Спешите видеть!
По примеру Испании.
Шмидт вьіступит в роли Торреадора!
Шмидт будет бороться с живьім бьїком!
Спешите видеть!
Зібрало це видовисько чимало черкасян…
Найбільше ж користається тут з пошани оперета. У всякому разі гастролі Франківців на чолі з Гнатом Юрою одвідувано досить скупо. Обивателі чекали на „Баядерку”...
Мирна й тиха провінція виглядав в Черкасах і сотнями лавок, що збудовані біля кожного будинку. Після душного дня на таких лавах сидять цілі родини. Сидять, лузають насіння, ліниво розмовляють, позіхають, хрестять рота...
За Черкасами — Соснівка, Василиця, Дахнівка. Це дачні місцевості. Соснівка найкраща. Колись тут черкаська знать спочивала і розважалась. І було де. Густий ліс, високі гори з кручами, внизу Дніпро.