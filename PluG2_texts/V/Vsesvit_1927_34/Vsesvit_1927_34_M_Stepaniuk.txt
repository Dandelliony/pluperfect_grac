НА НОВІ ДОРОГИ
В 1925 і частково весною минулого року, коли на Могилівщині був недорід і десятина жита давала півтора, два пуди, Урядом було зроблено чимало в справі допомоги селянству.
— Як би не допомога, пропали б — скаже вам „вуйко” кожного придністрянського району, де недороди були особливо великі.
Крім розданого насіння (640 тис. пуд.), зерна і грошей (біля 600 тис. крб.), на організацію громадських робіт було видано 622 тисячі крб. Майже рік-два пройшло після тієї недородної пори. Тепер Могилівщина не та, вона одужала, зросла і зміцніла. Але, варто зараз зробити невеличкий огляд переведеним громадським роботам. Це не сухий відчит, це не перерахований цифр, а величезна робота, що за неї буде вдячне село. Окрвиконком зумів раціонально використати відпущені на громадські роботи кошти.
З 622 тисяч крб. 70% пішло на ремонт доріг. Ви бували коли-небудь в Могилівщині? Як що були, то знаєте наші дороги, нерівні, встелені каміннями. Дороги в'ються вужами по узгір'ях і збігають в глинисті долини. Хто коли-небудь і в якубудь пору пореїздив через село Канатківці, надовго пам'ятатиме Канатковецький став і греблю.
Глина, мочари, багнюка по черево коням, огидна лайка, каліцтво худоби. А тепер подивіться, проїдьте тепер через Канатківці.
Зараз з села стелиться нова, широка, виправлена дорога. 21 верству замощено і 22 верстви виправлено грунтових доріг. Тепер вже в інших умовах продовжується будівництво шляхів по окрузі. І те, що століттями не робилося, зараз зусиллями влади радянської будується. 30 мостів покладено нових через бистрі річки могилівські, що літом ледве водою вкривають дно, а на весні буйно розливаються.
І спеціялістів було не досить і умови роботи були тяжкі, але містки стоять і стоятимуть міцно, і вже не в брід і не через місточок з хмизу, або з прогнилих балок котиться селянський віз, а через добре побудований міст.
Копанок і ставків зроблено 13. Водотягів три. Село Буковинка, відколи існує, брало воду далеко в полі і вода в Буковинці була надто гіркою, бо коромисла згинали спину, а у сусіда позичали „закропитись”. Тепер вода в селі. Є водотяг. Та ще й яка вода!
Ярів 95 підправлено, зміцнено. Хоч були подекуди хиби, але в загальному цю роботу округа виконала добре.
Це наші досягнення, це свідчить на ділі, фактами, як Радянський Уряд турбується про село.