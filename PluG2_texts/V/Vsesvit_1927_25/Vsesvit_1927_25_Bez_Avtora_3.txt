
КАТУВАННЯ СТРАХОМ СМЕРТИ
Сім років коло електричного стільця

Імення італійських робітників — анархістів Ніколо Сака й Бартоломео Ванцеті відомі всьому світові. Ось уже швичко сім років, як день-у-день газети всього світу безперервно уділяють увагу долі двох робітників, що зазнали винятково жорсткої інквізиції американського суду. На протязі більше ніж шости років Сако і Ванцеті сидять у Дедгамській тюрмі, в штаті Месачузето, чекаючи виконання смертного вироку над ними. На протязі більше ніж шости років Сако і Ванцеті щодня і що-ночи чекають, що от-от прийде кат і відведе їх до електричного крісла, де протягом кількох секунд їх буде позбавлено життя. На протязі більше ніж шости років преса всього світу, робітничі організації, ріжні товариства буквально кричать про нечувано - несправедливий вирок, заснований на цілком бездоказаних обвинуваченнях, і проте вирок американського суду досі ще лишається в силі, а перспектива електричного стільця продовжує бути знаряддям нелюдського катування.
В чому ж справа? Чому так довго тягнеться інтервал між вироком суду і виконанням страти. І за що, нарешті суд так суворо засудив Сако і Ванцеті. 15-го травня 1920 року було забито конвоїра Берарделі, що супроводив артільщика з 15 тис. доларів. Рівно через місяць за підозрінням у цьому вбивстві було заарештовано робітників італійців Сако і Ванцеті.
Обидва вони революціонери, обидва брали активну участь а американському робітничому русі, в обох підчас арешту було знайдено вогнепальну зброю.
Цього виявилося досить, щоб вирок суду підтвердив їхню вину в карному вбивстві, що до його Сако і Ванцеті були зовсім непричетні.
Суддя Штату Масачузето Тайер, не вважаючи на сотні свідків, що висловилися на користь Сако і Ванцеті, надав значіння свідченням неправдивих свідків, що обвинувачували в убивстві конвоїра спочатку інших заарештованих, а після арешту Сако та Ванцеті відмовилися від своїх попередніх свідчень і стверджували, що вбивці Сако і Ванцеті.
Величезна кампанія в оборону безневинно-засуджених, масеві мітинги —про- утворення спеціяльного комітету оборони Сако і Ванцеті, солідний фонд у 400 тис. доларів, зробили справу широко відомою. Факти явної сторонности суду й підкупність свідків виявилися такими очевидними, що виконання вироку довелося затримати. Одначе спроби примусити суд, не вважаючи ні на які докази переглянути справу, лишилися без жодного успіху. Оборонці Сако та Ванцеті подали до суду свідчення засудженого на страту Челестіно Медейреса, що признав себе за вбивцю Олександра Берарделі. Та й ця обставина не похитнула суддю Тайера, що вперто стоїть за те, щоб покарати Сако і Ванцеті.
А щоб збутися неприємного свідка, віддано роспорядження приставити Медейреса до Сінг-Сінг, щоб виконати вирок. „Правосуддя" поспішає позбутися Медейреса, щоб вільніше росправитися з Сако і Ванцеті. Вся справа про безневинно-засуджених перейшла до губернатора штату Масачузето — Фуллера. Звідусіль до нього йдуть десятки тисяч телеграм, резолюцій протестів та вимог переглянути справу. Представники англійської робітничої партії, а також 22 члени англійського парламенту прислали Фуллерові свій протест. Жодного відгуку. Палата штату Масачузето відхилила пропозицію утворити спеціяльну комісію, щоб переглянути справу: президент Кулідж відмовився втручатися в постанову суду; протести робітників, обурення суспільства, найбезперечніші докази безневинности Сако і Ванцеті — ніщо не може похитнути американського „правосуддя".
Тільки останнім часом боротьба за життя та волю Сако і Ванцеті зайшла в нову фазу. Уряд штату Месачузето під натиском нечуваного обурення, що охопило трудяще населення всіх країн, призначив нарешті слідчу комісію для перегляду справи безневинно засуджених революціонерів. На чолі комісії — губернатор штату Месачузето — Фуллер.
Призначення комісії — це глум над вимогою пролетаріяту всіх країн негайно звільнити невинно засуджених і є не що інше, як продовження катування, що треває вже сьомий рік.
Всі засоби спробувано, всі терміни вичерпано. До 7 роковин неймовірного катування загрозою смерти наближається розв'язка цієї найобурливішої справи. В пам'яті трудящих всього світу ймення мучеників-революціонерів лишаться назавжди. Ганьбою покриє себе американське „правосуддя" — яскравий зразок буржуазно-класової ненависти й найжорстокішої помсти над пролетаріятом.
