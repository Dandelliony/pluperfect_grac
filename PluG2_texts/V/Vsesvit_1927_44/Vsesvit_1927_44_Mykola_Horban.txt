МИХАЙЛО ОЛЕКСАНДРОВИЧ МАКСИМОВИЧ
НА ПОЧАТКУ ЖОВТНЯ по всіх наукових центрах України відбулися урочисті засідання, присвячені 100 річчю виходу в світ „Малороссійскіх пєсень", зібраних М. О. Максимовичем.
М. О. Максимович походив з старого роду козацької старшини, що зазнав звичайної долі: перетворився в небагатий дворянський рід. Молодим ще хлопцем Максимович, після Новгсрод-сіверської гімназії, вступав в московський університет, спершу на словесний факультет, потім на фізикоматематичний.
Коли він закінчив університета, його залишили для наукової праці, і згодом в 1833 році він став ординарним професором ботаніки.
Вже в цей час Максимович випустив цілу низку праць.
Перші його праці „О систєме растітельного царства" та інші являли значне явище в тодішніх природничих науках.
Ще в університеті Максимович перейнявся та засвоїв погляди видатного філософа Шелінга, і зблизився з цілим гуртком послідовників цього філософа.
У цьому гуртку московських романтиків великої ваги надавали вивченню народньої словесности, романтичне захоплення старовиною викликало захоплення творами цієї словесности. І ось, як наслідок цього захоплення, маємо перший збірник Максимовича „Малороссійскіе пєсні“ 1827 р.
За ним вийшов другий збірник 1834 та третій 1849 року.
Вражіння від цих збірників, надто від першого та особливо від передмови до нього, було дуже велике.
Збірники ці, виявивши велике багатство вкраїнської народньої поезії, спричинилися до збільшення етнографічних дослідів. А що ці досліди за непосередній об'єкт мали маси закріпаченого селянства, то вони викликали і зацікавлення долею цієї маси, стали одним з факторів поширення демократичних ідей серед укр. суспільства, одним з факторів поширення народництва.
Видатний письменник та вчений Куліш просто говорить, що, прочитавши другий збірник пісень, він з „великоруського народника" став українським, і що таке саме сталося в той таки день і з Костомаровим, пізніше видатним укр. істориком.
Отже, збірники ці сприяли збудженню національної свідомости вкраїнського суспільства.
1834 року Максимовича призначено на професора руської словесности в Київському університеті, що його тільки-що відкрили, а також на ректора.
Але вже 1841 року Максимович пішов в одставку через велику хворобу, повернувся був до праці в 1843 - 45 році, але потім знову залишив її, і жив далі до смерти на свойому невеличкому хуторі Михайлова Гора Золотоноського повіту на Полтавщині, увесь час науково працюючи в царині вкраїнської етнографії, історії, історії письменства та вкр. мови.
Після смерти Максимовича його наукову спадщину зібрали, хоч і не всю.
Вийшло три великі томи його розвідок.
Деякі з цих розвідок не втратили значіння й досі.
У своїх працях з історії мови Максимович обстоював самостійність української мови, його праці з історії України дали йому почесне місце знавця, на погляди якого вважали кращі фахівці.
І цілком правильно буде приєднатися до думки Драгоманова, що, відзначаючи послуги Максимовича і як наукового і як громадського діяча, писав у некролозі, що Максимович для України був цілим історико-філологічним закладом та разом з тим живою народньою людиною.