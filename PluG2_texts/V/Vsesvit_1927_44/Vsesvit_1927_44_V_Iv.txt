ШОСТИЙ СЕЗОН "БЕРЕЗАЛЯ" ЯБЛУНЕВИЙ ПОЛОН
„Яблуневий полон” —це повість про командира, піхотного радянського полку Зіновія.
Повість про командира відважного, відданого ділу пролетарської революції, про суворого вояку.
Оточений петлюрівським військом, відірваний від червоних частин, Зіновій безстрашно творить велике діло революції, уперто підтримуючи боєздатність свого полку та бадьорість духа між червоноармійцями.
Залізною своєю волею він в тяжкі хвилини ні разу не допускав паніки.
Взагалі, Зіновій справжній командир, чесний та сміливий салдат революції.
Випрактикуваний в бойовому вогні та важких походах, Зіновій виробив в собі сталеву волю й надзвичайну впертість.
Але стряслась біда. Під грубим сукном червоноармійської шинелі билось слабе людське серце. Яблуневий полон — це чари жінки, створеної тільки для ласки; яблуневий полон — це затишок безтурботно-лінивого та випещеного життя.
Іва — так звуть ту жінку, що зломила загартований дух командира Зіновія.
В неї кошеча гнучкість, вона воркує як голубка, в неї красива постать. Ласкою та пестощами віє од легкого шовкового шарфа та кружевного „оформлення".
Іва — це другий світ — чужий і ворожий, але в той же час привабливий.
Вона — це тиха після бурхливих повних трівоги та небезпеки днів.
І Зіновій попадає -в полон: Захоплення жінкою, чарівні її ласки та пестощі розслаблюють сильну натуру командира.
І хоча він не видає своїх товаришів, не переходить в чужий лагер, але повний своїм особистим життям, втрачає чуйність, губить перспективу, стає наївно - довірливим і, дякуючи цьому, попадає в критичний стан.
Яблуневий полон — не тільки влада чарів коханої жінки, це ще дорога й страшна кара, жорстокий іспит.
Зіновій попадає в подвійний полон: од Іви до Ярославни — начальниці контр - розвідки.
Вона мстить йому за вбитого чоловіка, мстить садистично, зі знущанням та насолодою.
Створюється, таким чином, подвійне положення для Зіновія.
Не видавши фактично своєї частини, він наволікає на неї небезпеку тим, що позбавив її командира, і, крім того, сіє підозріння у відношенні до себе.
Його рахують за провокатора й рука брата карає його в момент росправи шаленої Ярослави над своєю жертвою.
Ось яка драма Зіновія. У автора вона змальована в 15 картинах, повних художньо-літературного змісту.
На загальному тлі УНР (Української Народньої Республіки) Дніпровський надзвичайно добре висвітлює типів, гостро сміється з „славетних" діячів махрового націоналізму, дає яскраві образи матроса іТані, отамана петлюрівської дивізії, представника УНР та інш.
„Яблуневий полон" цінний твір, що яскраво змальовує побут громадянської війни на Україні. Дніпровський відбив все це в картинах-епізодах.
„Березіль" же своїм прекрасним ансамблем та талановитою грою, створив єдине, і в художньому відношенні надзвичайно виразне ціле.
