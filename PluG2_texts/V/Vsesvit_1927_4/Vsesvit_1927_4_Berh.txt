ЕСТРАДА — ВУЛИЦЯ
Вулиці кричать сиренами й плакатами, пронизують холодом і вигуками газетонош, линуть трамваями, автобусами, вихорями куряви й сміття.
Вони сидять десь у люднім місці, завжди оточені тісним 3-хрядним «колом» слухачів. Це—сліпі «лірники». Пильно вдивляються геть кудись у далечінь своїми темними очима і стиха перебирають зашкорублими пучками численні струни старого українського інструменту.
Один росповідає: «Там матір рідную мою Ще молодую у могилу Нужда та праця положили», так писав Шевченко про свою сім'ю.
І обидва журно співають наперед проказані вже слова.
Тепло й весело!
Я стою коло кондитерської, граю на скрипку ріжні танки: «Польку-пташку», «Пад'Еспань». Правда, на скрипці у мене тільки дві струни, та це не заважає. Виходить дуже цікаво. Одне тільки зле: холодно, пучки мерзнуть. Та я приноровився. Як вони прокляті пограбнуть, я зараз присяду, підгорну під себе соломки, папірців, усякого сміття, що на вулиці, і запалю маленьке вогнище. Воно горить у мене під ногами, а я тим часом тирликаю. Як назбирається трохи грошей, побіжу за ріг до Спиртотресту. Задавиш сотку і знову граєш. Тепло й весело!
На Україні гармоніст, як артист самостійний, рідко ходить. Нема рації. Охочих мало. Це не те, що кобзарів — повна кружка срібла. Гармоніст ходить з Мишкою.
Як що ви побачите на майдані велике збіговище людей таке, як на демонстрації або на похороні з музикою, то так і знайте, що це Мишка й «романеску».
- Гразані, одвінься, мені нада бальсой польє, Mica любіл многа воля. Mica! Как барисна з мольодой цилавек по Сюмская ходіль і пірознай прасіль?
Гармонія затинає «кирпичики», ведмідь іде поруч «романеску», переступаючи пухнатими лапами. Ведмідь мляво кладе величезну голову на плече румунові, він тулиться до нього всім тілом і любо зазирає в вічі «свой мольодой цилавек“.
У натовпі регіт. Mica, как хоросенький дамоцка на високий каблюки по лавки ходіль, товари смотріль? Взявши під паху палицю, ведмідь з невимовною грацією дріботить, ставши дибки, манірно коливає стегнами і озирається на всі боки. Циган, халера, як вивчив!
Далі номери: «французька боротьба», «поцілунок у губи». Тут Мишка, як тільки може, показує свій хист. Натовп тісно стовпився, сміється, завмирає, аж стогне од захоплення. Найчутливіший глядач —це вуличний натовп. Найбільша естрада — вулиця.
Мистецьке диво
Надзвичайний випадок надзвичайно розвинених центрів руху. Він заразом робить 6 7 ріжних рухів, а ми, звичайні люде, не здужаємо зробити заразом і трьох.
Людина ця одночасно б'є в барабана, крутить корбу катеринки, трусить головою в дзвіночках, сурмить у сурму і сіпає ногою літаври. Мелодія оригінальна. За музикантом, як за кометою, хвіст. Діти й дорослі від двору до двору, з вулиці в вулицю за ним гак і слідкують. Зупиниться ходячий оркестр, — зупиняється й публіка. І вмить обступає його навкруги, втупивши очі, роззявивши рота, непорушно поглядає на диво нашого віку — «людину-оркестр».
Нарікають на папугу
Революція в музиці, кажуть, поки ще не відбилася, як слід. Це не так. От катеринка (шарманка), наприклад, раніш затинала: «На сопках Манчжурії», «Матчиш — хороший танець», потім з'явилися «Яблучко» та «Вулиця», а тепер над усе пішли: «Марш Буденного», .Заповіт», «Інтернаціонал».
Той самий синьо-зелений ящик, за ним постать «перського підданця», а на ньому сидить рожева папуга, що навіть і в теплу погоду тремтить з холоду. Глядачі — діти та домові служниці. Ця біжить до Ларька купити гасу, та —до пекарні по хліб, а Галя глядить Вовочку — всім кортить під шкляні перебори катеринки довідатись про свою долю. Всього за 5 копійок.
Папузі ймуть віри. «Вам буде приємна зустріч», «Бійтеся друзів», «Людина, що ви довіряєте їй, вас одурить».
Як що в папірці загорнено копійчану каблучку, це значить вийти заміж, як що голка — значить бути швачкою.
Гроші тепер платиться вперед. Раніш бувало так; витягне папуга хрещика, це значить могила, за це грошей не платилось.
Ображалися.
Талановита родина
Папа — імпресаріо. Мами нема. Запитання: «де ж ваша мама»? мовчки обминається. Старший син років з 14 — акробат. Дочка — танцюристка. Найменший — клоун.
Вуличний сеанс починається папиною промовою до «уважающей публіки». З вікон і балконів визирають цікаві глядачі. Розстилається брудний килимок. Малеча обступає навкруги. «Атлет» ходить колесом, чухає правою ногою «ліве вухо і весь аж червоніє з напруги. Папа (він же разом з цим і оркестр) б'є в бубона. Аделіна, алло!
Рожева дівчинка з незграбною грацією підлітка підскікує, стає на одне коліно і випинає запалі груди. 
B оголених тоненьких як ниточка рученятах клацають кастаньєти, тріщать як крила великої стрекози. Тоненькі білі коски з рожевими кісниками тріпотять навколо заклопотаного блідого личка.
Танок цей нагадує що хочете, тільки не тарантелу.
З вікон загорнені в папірці летять мідяки. Глядачів зворушив цей танок. Алло, Рафаело, покажи антре!
Семилітній курдупель у червоному трико стає на голові і робить непристойний жест під невимовний регіт глядачів.
Ще два—три такі «гомеричні» номери, кілька найщиріших французьких фраз і ця мандрівна «кумедія» забирається геть.
Тріумф скінчився. Вулиця —не естрада. Глядачі—далеко. Навкруги сіренький день.
