НОВА МИСТЕЦЬКА ШКОЛА В НІМЕЧЧИНІ
Про Баугауз у нас на Україні трохи знають з дописів, що містилися в ріжні часи по наших журналах та газетах. 
Як відомо нова мистецька школа під назвою Баугауз повстала у Ваймарі за час революційного складу Ваймарського уряду (1919—1921 роки). 
Виключної ініціятиви і здібностей архитект Гропіус головний організатор цієї школи, зумів об'єднати найбільш поступові, найбільш живі сили коло цієї справи (художники —Клее, Кандинський та ціла низка інших).
Разом з молоддю, що захопилася стремлінням об'єднати мистецтво з виробництвом, найти вихід сучасним мистецьким формальним досягненням у побут через оформлення річей побуту, починаючи від архитектури до меблів, посуду, тканини і навіть побутових дрібниць, група художників новаторів утворили тісний і міцно об'єднаний спільними стремліннями колектив.
Коли вплив у Ваймарському уряді переходить до рук консервативної партії, на Баугауз починають дивитися як на небезпечну революційну організацію і врешті позбавляють можливости вести дальшу роботу. Повстала навіть загроза повної ліквідації цього цікавішого культурного діла, на радість Ваймарських консерваторів та консервативних у своїй праці художників, що раділи з тяжкого стану Баугауза, вбачаючи в цьому провал лівих художників, провал ідеї органічного звязку мистецтва з вимогами сучасного виробництва, сучасного побуту.
Але Баугаузом уже зацікавилися. Ціла низка міст Німеччини запропонували йому можливости для праці. Переїхали Баугазовці до Дессау — невеликого міста (щось коло 60 тис. населення) коло Берліну (2 год. їзди від Берліну). Міське управління городка відпустило коло 1 міл. марок на спорудження спеціяльного будинку й помешкань та забезпечило учбовий заклад усім необхідним.
З незвичайною енергією архитектор Гропіус провадить роботу по будівлі нового будинку, нового у повному розумінні цього слова. Гропіус здійснив свій проект зразково пристосованого до вимог школи будинку, надзвичайно цікаво використавши як матеріяли — залізо, бетон, шкло. Сама будівля б ціннішою спробою в досить широкому маштабі зреалізувати новий тип архитектури.
За літо будинок було викінчено, а ще раніш було побудовано, за проектом теж Гропіуса низку будинків для професорів Баугауза (майстерні й помешкання) і 4—5 грудня цього року відбулося урочисте відкриття Баугауза в Дессау. На свято прибуло понад тисячу людей представників преси, художників, діячів мистецтва та взагалі зацікавлених осіб. Крім міського управління значну участь у допомозі Баугаузові взяв Юнкере, чий аеропланний завод міститься в Дессау. Це цікавий показник заінтересованости нового типу школою, мистецькою школою, не лише громадських кол, а й представників промисловосте.
Головні принципи роботи Баугауза — доцільність, простота, зручність при новому художньому форморозумінню оточення і предметів побуту.
Як шкільний заклад Баугауз лише в останній час набрав сталости в програмах своїх, курсах навчання, тощо. Зараз це є вища мистецька школа.
