Од редакції
[...]
Як квіту по землі, так люду і слова різного по світу, – і для кожного народу нема скарбу дорогшого над його рідне слово... От же (хоть воно й чудно) – ще недавно здавалося, що наше українське слово або зовсім зникне, або переробиться у іншу річ, виступить у чужій одежі, – бо вже забували рідну мову люде письменні, що брали ключ розуміння і звались отцями і руководниками народу. – Да як у давні роки простий люд наш судьбу України на своїх плечах вино́сив, так і по сей час він зберіг своє рідне слово, і – дяки нашому народові – пережило воно віки, пережило і тих письменних, у котрих заснула народня душа, котрі, своїм невеличким розумом, давно вже материну мову в могилу положили і каменем привалили. Не розуміли й сторонні, а деякі й наші, письмаки, що зерно, у добру землю положене, як час настигне, ізнов вийде на світ і буйним колосом закрасується... Так дійсне й сталося з нашою рідною мовою! Чого вона не перебула, яких мудрощей не переслухала од своїх і чужих людей – що бачать аж за лісом, а у себе перед очима не бачать... Отже, не загубила її ні холодна розсудливость, ні лиха година: «не загинула вона в неволі, – не загине й з нами по волі»1... «Зрадня ваша рада, – одказали ми тим письмакам, що нас на свій – да позичений – лад навертали, – у нас єсть рада вірна, батькова:
«Не цурайтесь (мовляв Тарас) того слова,
Що мати співала,
Як малого сповивала,
З малим розмовляла...»2
«...Бо хто матір забуває,
Того Бог карає,
Того люде цураються –
В хату не пускають –
Свої люде як чужії –
І немає злому
На всій землі безконечній
Веселого дому!..»3
Прозріли тепер всі ми, – домислились і дознались, що своя свита міцніше за плечі взялася, – що з свого двору ніхто дороги не покаже – на виступці не попросить. «Лучче своє латане, ніж чужеє хватане, – лучче своє лохматне, ніж чужеє прохатне», – думав наш справедливий і мудрий народ... Так і ми, письменні, тепер думаємо.
На оповістку про «Основу»4 і тутешні і дальні земляки стали слать нам – з усіх кінців України, з-над Дністра і Дунаю, з Одеса, Криму, Чорноморії і Кавказу, із Москви, Казані, Астрахані і з инших сторін, – хто на що змігся... Проте ж, посилаючи вам привіт і дяку од щирого серця, одповідаєм вам з такою щиростю і правдою, як і ви до нас озвалися. Може, тихе да тепле слово наше, наша дружня рада, на добро вам здасться, а ви нас за те своєю радою зарадите: коли де треба – навчіть, поправте – і діло наше піде веселіш, і дружніш і краще.
Наша українська мова, як і самі, здорові, знаєте, має в собі велику вагу і силу; все, що перейшло через серце і розум незлічимої сем’ї, котра з давніх-давен жила і живе на нашій Україні широкій, – все одзначилось в нашій рідній мові: і море в хвилю і в тишу, і зорі, що в глибу його світяться, з ясним місяцем і палючим сонцем, з горами, степами й лісами; радість і туга невсипуща; кохання щире і проклін; воля широка й темниця глибока, – голос неустанний великої душі народньої, що все життя своє довговічне і дивне в слові оповідала. – Кожне словечко не просто по чиїй-небудь єдиничній волі вилетіло з уст та й стужавіло і стало в ряд з іншими: ні, воно, може, довго блукало по громаді, поки дойшло свого права. Трапляється нагледіть у книжках яке-небудь наново стулене слово, – отже й змічаєш – інше й не пішло далі: як послід, зогнала його мітла людської подоби геть із чистого зерна. Се ж у книжках швидка справа; а так, у громаді, скільки треба було часу, щоб ізростись новому слову з живою мовою! А з сього кожному буде розумно, що всяке слово має своє непомильне місце. Великий наш покійник, Шевченко, зразу урозумів усю красу, всю тонину і глибиню української мови, і полились із струн міцної ліри його не слова, здалося нам, а чисті сльози чистої душі народньої. Бажається і нам іти слідом народнього великого чоловіка. До сього ж доводжу й річ, бо в присланій нам праці щирих земляків наших – в іншій і не доглежено за мовою. Ми, боронь Боже, не думаємо проводить дорогу гостю тісними дверима, як і спершу в «Основі» сказано; нехай кожен добрий чоловік пише як уподобав і змалку наслухався; тільки треба пильної уваги – чи так же якраз веде народ річ в тім случаї, який хочемо оповістити. Не для кожного одразу здвинеться камінь, що крив цілі віки скарб слова, хоч воно, мов барвінок під снігом, зосталося зелененьке і свіже. Мовчало воно, як дитина-сирітка, що сидить собі де-небудь під тином, да погляда на людей, ледве важучись до їх обізватись. Чужі діти гуляють, красуються, а нашу сирітку тільки сонечко гріє, та дощик обмиває, – і нема до його діла нікому. А приголуб його, обізвись до його, як матінка, – воно так на тебе гляне, що аж на душі у тебе виясниться, і вгледиш ти рай у тім погляді. – Оттак-то і мова наша затуркана – не гляне вона на тебе до ладу, поки не покохаєш її, поки вона тобі віри не пойме: тогді тільки кожна думка наша об’явиться тим самим словом, що живе для неї межи народом. А то – найшли ми, у присилках, і дум доволі хороших, і щирості багато, да як би, кажу, прибрать їх якраз по-нашому!.. як мати дочку виряджає у празник – у білу сорочечку, у плахотку, та й іде вона, як струночка. О, кожна мова у світі любить сеє, щоб її по-своєму оденуть, чи московська – в сарафан, чи німецька – у плаття. Як станеш убирать звичайненько, дивишся – кожна мисль, кожен віршик зараз і виясняться, і заговорять по-своєму; і вже твої думки не грають мов же у тісної баби – рядочком усі посідають, як того треба.
Наш Марко Вовчок, як бджола Божа, випив найкращу росу із квіток нашої мови, бо покохав її, покохав той люд, котрий вилив всі свої думки та гадки, все своє серденько тією мовою. Без любові одна міць його таланту не помогла б йому; нічого б він не вдіяв і одним розумом; а то читаєш – не одірвешся од його речі, як в жнива од криничини: чується, віриться, що так, а не інако, помислив, чи потужив, чи порадувався чоловік, як у його малюнку знято.
Не можна теж запевнять, що і в таких людей, як М. Вовчок, не різнить дещо з народньою мовою. Не легка річ змогти себе. Ми попередили свою мову, розвиваючись на інчих полях, і, вискочивши на гору, часом недочуваємо гаразд, що вона до нас, голубка, промовляє. Проте ж радісно нам слухать її чарівний голос і співать за нею, як зуміємо. Не легко, кажу, не помилитись, щоб кожне слово було постановлено якраз тії ціни, якої потрібно для мислі: од сього замочка справжній ключик і в старших словесностях не всякому дався, а у наших початках і геть-то!.. на кожному ступні спіткнешся. Там уже кожне слово занесено на папір, да огляджено, обпоряджено, да обдумано з усіх боків, – часом аж передумано, що інше стратило свій цвіт, свій запах рідний. А ми, кажу, письменні, схожі на чоловіка, що ввійде у чужу громаду, да поки розбере що до чого, – кличе Івана замість Степана. У золоту обручку часом уставимо такий камінець, якими греблі тільки б гатити... У поважній мові, дивись, стоїть слово, як п’яний чоловік у церкві; або кучеряве да голосне, де треба гладенького та тихенького. – Правдивий батько, – жалібник нашої мови, покійничок5, – земля над ним пером! – літаючи високо у синій далечині, щоб придивиться до зірок, почувався іноді, що нема тії струни, якої йому треба; може, була, да порвалась і затоптана за довгі часи. Отже, було понишпорить по святому письмі або по інших древніх наших книжках, да витягне відтіль, озираючись, словечко, вставить його, злегка, у свою річ, да обгорне своїм щирцем добірним, – то мов воно там і вродилось, – зрослось, і не пізнаєш його: один цвіт і пах у всьому пучечку. Намістник Шевченка, Марко Вовчок, ізріс далеко од батька у чужій науці, а перелетів-таки чужі гори – порвав усі пута, – не стомились міцні крила у молодого орляти – і спав він на чесну і просту дорогу – дойшов до самої души народньої. Спасибі незліченне нашому Маркові молодому, да тільки його кругосвіт немаленький, його крила широкі, – нестає йому всіх пір до льоту, якого бажає. Однак чим більш уваги буде до мови, чим більш їй шаноби, щоб, гнучи, де не надломить, – тим незміренно більше буде і доброго діла нашого для України. Марко Вовчок – наша надія – все зможе. Горе, як хто з гордою думкою, а не з щиростю да коханням до люду Божого, приступає до рідного слова, та й почне його калічить... А як напустимо калічок до чистої нашої мови, то не довга річ їй і змарніти: як городина молоденька, стече між бур’яном. Хіба ж мало прикладу на се по світу? Хоть і в нашій хаті, що поробило калічене старе письмо із нашою книжною мовою? Або й Москва – чи скоро збулась надимання своєї словесності – «се росска Флакка зрака»6? Насилу такі люде, як Пушкін, повимітали ту полову лавровими віниками і начерпали живого слова з живого люду. Отже, вважаємо, і у нас се в інших письмах вкидається; може й од щирості, – да хапаючись через силу, щоб не ввірвать. Найкраще – повагом; і косар, як, знай, маха руками та розкида очима: «а що, – мов, – чи й не косарі ж ми!», то не вробить за того, що коса тільки – ше-ле-сть! ше-ле-сть! – під самий корінець бере: оттут і зиску ждать, – все вибере при землі, – ні половнишнику, ні чебрецю пахучого не зоставить.
Інші думають, що у тому глинищі нашому мало щирого злота, що в нашій землі мало заживу? Більш може, а коли не більш, то стільки ж, як і деінде, – да, бачте, без труда ніщо не дається. Народню мову не жарт осягнуть усю в її обширі, – та нехай тільки добрі, та щирі, пахарі з увагою беруться за діло і розганяють ширше і ширше цілину віковічну. Будемо припадать ухом до самих борозен, до голосу того, що з самої землі підіймається і в якому строю йде, бо чи візьмеш нижче, чи вище, вже й чути: дзижчить твоє слово осою в усі, і не озветься воно луною по Дніпрових скелях, по широких степах і лугах, – не зроситься щирими сльозами, як рідна, живуча, давня, як світ, а усе свіжая пісня.
Що отсе варт ми завважали, найбільш припадає до присланих нам віршів: ув одних видно що дехто, взявшись за перо, не тільки що нового нічого меж нашим людом, з уст його, не довідався, да й того ще не прочитав, що вже десятки літ як списано і напечатано... Так, не спорядившись, автор пішов собі світ за очима і мусив звернуть з простого народнього шляху туди, куди й не треба, або, знов, замість своєї, ступив на чужу тропу и переспівує думки чи народні, чи вже проспівані ким-другим.
Кохані земляки, посилаючи в «Основу» свою первинку, найбільш на нас здаються: аби, кажуть, наш віз у ладь котився – додаваймо рук: хто обома, хто – однією, а хто й пучкою навіть, – все ж тягтимем потроху. [...]
