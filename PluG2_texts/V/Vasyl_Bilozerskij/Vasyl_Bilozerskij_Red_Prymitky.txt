[Редакційна примітка до статті «Об ярмарках (До сільських парафіян)»]
Оцю бесіду з селянами привіз нам з Київщини наш славний Кобзар-народолюбець, дуже її похваляючи1. Він розумів її образцем учительної розмови з нашим щирим людом. Для того щоб народ послухав нашої науки, треба говорити з ним уміючи, треба промовить до його поетичнього, чулого серця. – Сочинитель цеї бесіди ясно зрозумів свою задачу, і ми не знаєм нікого другого, хто б учив народ так гарно, так просто і образно, – по-нашому.
Високоповажний сочинитель не підписав свого ймення; тим і ми тут не підписуємо; а раді б усім його оповістити. – Жадаєм серцем, щоб він вибрав ще инші речі, з ширшою основою, для своєї народньої казані.
