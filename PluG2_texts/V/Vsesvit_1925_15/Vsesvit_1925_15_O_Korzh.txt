Підстрішні нариси.
Під моїми ногами вгинався розпечений асфальт, а вуличний пил, що здіймався з’під колес візників, засліплював очі, і було тьмяно й тісно в серпанку ції пилюги — хотілося простору, травневих обіймів, а не спеки міської. Згадував: дорога просілочна, вихор… закурить-заграє і далі помчить — угледиш вже мелькнув хвостом ген-ген за старим вітряком безкрилим .. На хвилину засліпить... а потім ізнову полине твій зір у безмежжя... Ах місто, місто, затулило ти обрії сірими мурами —не хочеш, щоб далі дивилися люди. Хто-ж прийде здалеку заквітчаний в трави і, місто, тобі передасть привіт?! Коли-б прошмигнути через частокіл фабричних труб, туди, де полискує сизий полинь по-під тинню і межах, а люди з підстрішніми думами стежуть за зорями, заходом і вгадують запахи днів.
...Кричать божевільно авто, б'ють копита о брук, а назустріч—непманські морди!...
Синєблузих нема. Ті всі по заводах працюють невтомно, й назустріч мені лише—непманські морди!.. 
Втечу до сіренької свитки, до гною, соломи, до забутих левад і терну—замрію із зорями і в сотий тисячний раз я замислюсь над немудрим і тихим життям, що вросло в чорнозем вкупі з травою, житами і гірким полинем по-під тинню...
І. Бузина цвіте. 
Своїм холодним цвітом зустрічала мене бузина... Сподівався застати в повнім цвіту ще садки яблуневі, але ті відцвіли за тиждень до мого приїзду на зло, і тільки де-не-де еще запізнені яблуньки печально ронили на землю свої останні біленьки пелюстки. Подякували весні за сонце, за ласку і неначе прощальні поцілунки зажурно зривалися зі стебельця, ліниво летіли і танули, танули...
Було холодно. Сонце ховалося за ковдру, що з сірих лоскутків-хмар і вітер із півночи дув не по-літньому.
Казали, що випав десь сніг у сусіднім селі—тому так і холодно.
Пастухи, дівчатка й хлопчики, що гнали товар на пасовисько, були незграбно одягнені в батьківські рвані свитини, Чито в мамусину кофту, чи ще в щось —аби було тепло там на просторі, на вітрі...
Старенька бабуся з костуром, закутана щільно в теплий платок, шкутильгала позаду од всіх за телицею, мріючи тихо. 
Може вона згадувала свої дитячі роки була і тоді пастушкою, але не такою як зараз, а веселою, безтурботно —он як ті, що погнали попереду. Вітер завіював поли свитини і бабуся придержувала їх рукою. 
— Що, рідненька, холодно? 
— Холодно синку, холодно... Бузина цвіте... 
— Як?
—А так, голубчику: бузина цвіте тоді холодно... що-року так... 
— Е-е —ти, бачу, ще молодий... Відкіля сам? 
— Не тутешній. З міста. 
— То-то... 
...Холодним цвітом зустрічала мене бузина.
II. Вулиці й провулочки... 
Вулиці й провулочки... Тини калачами поплетені. За тинами сади і огороди і високий нахабний бур'ян. 
Будяк з кропивою ростуть і кохаються тут, при дорозі і далі, за тином, поруч з любистком і м'ятою.
На вгородах полільниці. Виполюють картоплі, буряки і ще щось. В полільниць думки про дощі, про коноплю, — врожаї і хлопців. Це я вже знаю... Ну й хай собі думають... І конопля росте хай в цупку і дебелу матірку і ніжну тендітну плоскінь... Це буде гарно... Осінніми довгими вечорами зариплять прядки зашуршать у пітьмі веретена. Так. Це буде гарно. .
Вулиця поросла шпоришем зелено-густо, неначе мохом. Проходиш безшумно мимо дворів і не чують тебе собаки. 
Зграя гусей із гусятами вільно щипають шпориш, а поодаль сидить пастушок, загорілий хлопчисько і бавиться пилом. Я пройшов повз нього. 
І—раптом чую: 
— Дядьку, дайте газету! 
(В руках я ніс звій газет і брошури). Я зупинився. 
—А навіщо вона тобі? Ти-ж читать ще не вмієш? 
— Ні... Тато читають... 
Я розгорнув звій і дав газету. Хлопчик всміхнувся, а потім метнув стрілою додому веселий і радий і чутно було, як в дворі хлюпало бризками-зовом: тату, тату!..
III. Чорнозем. 
Була неділя. Древня селянська неділя з білою сорочкою й з дідами на призьбі, або на колодці, що біля воріт. В землю повростали думи підстрішні, таємні. Думають правнуки, внуки так само, як думали їхні діди: колос, земелька, посуха, дощі і синєдальне небо...
Я сидів із дідами і слухав їхню сиву розмову, — 
Огірки —на порядку денному. 
Про них говорилось багато і врешті хтось задав.
—А скільки, воно, в мішок їх улазить? (огірків). 
Хто— сотня, хто—дві, хто —три, — була відповідь. 
А рижний Орхім вже згодний держати парі, що більше не влізе, як двіста п'ятнацать...
Запевняє: 
—Я сам рахував... був цікавивсь колись... 
І тоді Калістрат, дід бувалий, розсудливий, набиваючи люльку, додав був од себе: 
—І не двіста і не триста... а в який рік — який огірок, і який ще мішок... 
Сказав, як одрізав. 
І всім стало ясно, що це так, справедливо, і рижий Охрім тяг туди: та —ну-да... воно так... 
Проти істини, що скажеш 
До гурту йшов дідуган із гирлигою. Сотенний.
— Старики, на сходку! Чехви (шефи) приїхали ... 
Од двору до двору. Ішов—і скрізь стукав в ворота викликаючи будь-кого з хати: 
— На збори... Чехви... 
Вулиця ворушилась. Калістрат, допаливши люльки, витрусив попілець і перший підвівся з колодки: 
— Що-ж підемо й ми? Послухаємо ... 
—Авже ж ... треба, 
Вкупі з дідами пішов і я.
IV. Двоє чудаків. 
Дорогою Калістрат розповідав мені про двох чудаків. 
Живуть в нас на селі тут двоє чудаків. Найняли собі пустку під лісом й живуть, сходив-би до них ти, хлопче. Право. Поговорив-би з ними... Що за люди ці два, «чудаки», Калістрат не знав, але чув що вони приїхали з якогось дального села й найнялися пасти товар у лісничого.
Цікаво. Після зборів-же зараз пішов я відшукувати двох чудаків цих і надвечір прибув до лісу. Старенька з підпорами хата заросла лопухами й щирицею.
Поодаль — сливи, черемуха й чагарник непролазний колючого терну. Сіни були відчинені. Я постукав. Іван Колобородько. Василь Чотирьох. Так звалися ці чудаки. Заговорив. І щоб ви думали?
Перший — художник, і другий— поет! 
Поет Чотирьох, між иншим, не грамотний, в школі не вчився й писать не вміє. Вірші складає і держить у пам'яті, чи диктує, а товариш записує ... Колобродько Іван —з освітою. Учився в художній школі в Казані (!?) і був якийсь час десь вчителем. Викладав малювання. А тепер —як казав — Колобродить (призвіще в нього, мабуть, псевдонім) і малює для себе...
От такі чудаки... Сонце давно вже зайшло. У сливах соловей, як утне, —то аж соломинки під стріхою трепле. Кажани безшумно снували навколо хати. Я збирався йти. Але товариші запропонували мені залишитись на ніч і я охоче дав згоду.
Колобродько показував свої малюнки, а поет Чотирьох з пам'яти зачитував вірші. Потім говорили. Хлопці душевні, щирі...
— Харчує оце нас лісничиха... товар пасемо в неї... А взімку десь дрова будем рубати, або ще щось... проживем якось... 
І я про себе тиснув їм руки: 
—І в їхніх серцях колобродить зажурна осінь...
V. Косоклеп. Печаль. 
Від'їзджав я до міста жнивами. Крицевий, дзвінкий косоклеп день-у-день стояв на полях — пісня жнив. Все густіш і густіш виростали рядочками копи—ситні, надійні й ковали всю радість чорно-земних душ.
По жовтій колючій стерні вже котили вітри підосінні пісні й запліталися свистом в густих бур'янах по межах. Далеко подзвіння. Як сонячні бризки. Так бродить ланами од межі й до межі засмаглий, невтомний косоклеп ..
На безлюдному полустанку сідав я на потяг. У вікно з вагону мені видно було далеку самітну грушу, що стояла в просах серед поля сумна, непривітна. Згадував про дні й вечірні сутінки, про пустельні просілочні дороги, де непомітно бродило життя й шукало собі красоти...