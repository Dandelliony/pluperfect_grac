Махряк і Шпичка
В-осени 1923 року, на місцевому заїзжому дворі вмер селянин Пилип Махряків. Після його смерги, місто одержало спадщину — двох хлопців: Андрія —10 років, та Михайла—8 років. 
Андрія на постоялому кликали Махряк, а Михайла-Шпичка, Ото й усе. Власне кажучи, це тільки справка, — оповідання нижче.
I.
 Ввечері був вітер. Хмари роздиралися в шматки, а дерева блакиті кланялись. 
У міському саду дерева муштровані, а вітер схоче — кланятимуться куди попало. 
Мабуть вітер захотів доща — й уночі був дощ. Чому в травні такі липкі дощі й куди піччю ховатися від них? 
— Ніхто не знає?
А ось містер Бурлюк „антрепреньор трупи акробатів”, доповів своїм куцим акторам-Шпичці й Махряконі, що друга балка праворуч від головних воріт — найкраще місце від дощу. — Ніякі дощі, ніякі бурі не дошкулять, коли вчасно займеш четвертий кущ, у другій балці.
Помітьте—четвертий кущ у другій балці.
Шпичка вірив. Шпичці 10 років. А Махряк не вірив. Не тому, що йому 12, а тому, що всю його спину дощ злизав. 
— Ти містер, калоші заливаєш... Замочило мене в твоєму місці
Містер Бурлюк уговорює Махряка. Не можна-ж инакше. Таке становище. А дорого — два-три дні, —й кінець ділу. Як тільки почнуться кращі збори, містер поведе пацанів у теплий постоялий двір.
II.
 Ніч. Дощ. 
Холодно Махряку, — Шпичці холодно... 
... Всьому світу, мабуть, холодно... Містер Бурлюк хропе, Шпичка дрімає, а Махряк гадає проте, що краще було-б вночі сонце й тепло, а в день-дощ і холодно. 
У день лекше погрітися.
У пивну можна зайти, зробити сальто, попрохати “бичка” й погрітися. А вночі...
Холодно ніччю. Дощ...
III. 
Містер Бурлюк зовсім не містер. 
В одному місті він прописаний у міліції Андрієм Шапошниковим, у другому Степаном Болотянським, а в третьому... Не знаю як у третьому, — тільки містер Бурлюк зовсім не містер.
Зімою він грав по базарних шинках на гармошці й иноді співав „непристойні” пісні, — і кликали його —„Сявка музикант". 
Одного разу в ночлежці, де ночував Сявка (Містер Бурлюк) — шпана грала в карти. Сявка теж людина рисковита. Сявка програв гармошку. З тієї пори нема „Сявки-музиканта”.. — 
Є “містер Бурлюк, антрепреньор трупи акробатів”.
IV. 
Кого тільки нема на вокзалі... Хто тільки не ночує в ньому... Безпритульні діти, загнані холодом хльорки, „шпана“ різних спеціяльностей, пасажири... Хто вони—пасажири? —не взнаєш... ... Кого тільки немає на вокзалі...
Шпичка й Махряк теж мешкали на вокзалі й теж хотіли здаватися пасажирами, —але це для міліції, а для пасажирів, — Шпичка вигукував „Лям-ца-дріца“ — робив у повітрі сальто й становився на руки, а Махряк закидував ногу на шию. Збирались „охочі до спорту” дивувалися моторности, хвалили, давали докурити цигарку, а иноді копійки. 
Так було всю зіму.
 А по весні залучив їх містер Бурлюк, пообіцявши, після гарних заробітків, відкрити свій цирк. Шпичці й Махрякові хотілося бути актьорами, й вони згодилися. На вокзалі їх більше не було. — Містер Бурлюк боявся вокзальної міліції...
V.
 Ніч... Дощ.. 
Холодно Махряку, Шпичці холодно. . 
Всьому світу, мабуть, холодно.
VI. 
Вранці починалися „гастролі". З двору в двір заходив Бурлюк з „акробатами” й заявляв, що він „честь имєєт продемонстріровать трупу молодих акробатів, окончівшіх цірковую школу Мольберто-Грігго во Флоренції” .
Цього ніхто не повіряв —й на тому роля містера кінчалася. Шпичка простилав ряднину, становився на руки, а Махряк закидав ногу на шию. Потім робили „млин” робили „сальто”, і ходили на руках. 
В цей час. містер Бурлюк знімав шапку й прохав „подарувати” .
Махряк і Шпичка звикли до „гастролів" й нічому не дивувалися. Було лишень погано те, що містер не давав їм від збору грошів.
Але, він знає, що робить. Без цирку ні Махряк, ні Шпичка не будуть актьорами. Треба свій цирк. Треба гроші. Містер знає, що робить. Шкода, що його не було позаторік. Був-би вже свій цирк у минулому році Махряк вмів тільки на голову ставати, — Шпичка — перекидалися. (Сами навчилися). 
А потім зустрів їх на базарі —„чемпіон міра"... (Прізвища його ніхто не пригадує). Гарний хлопець, —„чемпіон". Вчив Шпичку робити сальто, а Махряка — закидувати на шию ногу.
Було це вечорами у парку. А вдень „чемпіон" водив їх гастролювати, й теж не давав грошів. Купить хліба, оселедця, —ото й все. — Молоді,— каже, —для грошей. Дурно ніхто нікого не вчить!... 
... А ось містер Бурлюк зовсім не такий. Містер Бурлюк зовсім гарна людина. 
Так гадали пацани й робили — сальто.
VII. 
Під секретом: Містер Бурлюк не думав будувати цирку. Містер пропивав гроші.
У другій балці від воріт спав один раз після піяцтва Бурлюк. Спав і не бачив, як Махряк і Шпичка самі пішли гастролювати. Не бачив, як потрапили вони до великого двору, збираючись робити „гастроль" і прохати „подарувати".
Зібралися —й не зробили. У великому дворі ставилася в шеренги хлоп'ята з червоними галстухами й стьожками. Попереду стояв барабанщик. Гарний хлопець барабанщик. Становись,— каже — підем до парку. А Махряк не хоче й Шпичку держить. Чого Махряк не хоче й сам не знає. 
Постоявщи трохи, підійшов до барабанщика. 
—А-ну, дай я вдарю. Я теж умію. На вокзалі в костяшки не так бив... Барабанщик дав Махрякові палочки. Гарний хлопець барабанщик. Шпичка хвилювався. 
—А як не зуміє... От і сміх... 
Але Махряк вміє. Махряк тріщить, як кулемет. Його обквітчали червоні галстухи, з барабаном, барабанщиком і Шпичкою. Його оточили вкупі з переможною радістю, що миготіла то на барабанних палочках, то на червоних галстухах.
Шпичка сміється. Шпичці весело з Махряком. Шпичка й Махряк брати та ще й друзі.
VIII. 
Не знаю, що було далі, як було далі. Через годину проходила ватага піонерів Амросівського цементного заводу. Попереду у рваних штанцях, у розідраній брудній сорочці, з новим червоним галстухом на голій шиї, чітко відбивав дрібушки 
—Махряк барабанщик. 
А на правому крилі, першої шеренги, в такій самій одежі, ніс піонерський прапор Шпичка. От і кінець.
IX. 
Да, забув. Містер Бурлюк навербував нову—„трупу чечотчиків“, кількістю в три душі. 
Всім трьом разом —29 років. 
Тепер—все.