17/29 декабря 1902
Одеса
Любі мої, кохані мої діточки Ярино і Маріє! Давненько вже я вам не писав та й од вас давно листів не одбирав. А може, то мені так здається, бо з того часу, як ви поїхали за кордон, пройшло 2 місяці 10 день, а я думаю, що два роки! Чудно: і тут ви зі мною не були, а одна думка, що ми всі в Малоросії — близько чи далеко ті пункти, на котрих ми обітали, і не так було скучно за вами. А може, то старість моя робе. Щороку старієш все більше і більше, а сім’я — розтічина по всіх усюдах, та ще Бог знає, чи буде жити вкупі! Трудно нам, інтелігентам, жити вкупі: той там учиться, той в другім місті хліб заробляє... Тільки дядьки, що працюють біля землі, живуть укупі. Та й тим, бідолахам, стало тісно: дочок віддають в інші села, а самі тікають на переселеніе... Воно, як правду сказать, то не так ще й тісно, як здається, а тільки люде хотять більше, і через те їм все мало, все тісно! Мабуть, інакше неможливо, мабуть, поширення знаній поширює потреби, яких всім на однім місці трудно знайти. Та ще, може, й те, що всім хочеться світу повидать, що всім тепер стало відомо: що не тільки світа, що у вікні! Будемо надіятись, що не за горами той час, коли ви потім хоч і будете жить не з нами на хуторі, але десь так близько, що тільки 12 — 18 годин їзди буде нас розділять. Пошли ж, Боже, вам здоров’я і енергії здобуть собі незалежне обезпечене становище — і тим порадувать мою старість! Поки що я ще молодець: можу працювать, не дуже хворію, то й слава Богу. А от років через два-три стукне 60 літ, тоді вже сяду на хуторі і думаю спокійно прожити решту літ, скільки там Бог дасть, а спокій мій буде залежать від знання, що вам добре! О, як я хочу, щоб вам було добре! В такий мент я згадую Борулю, хоч люди сміються над ним, бо їм здається, що вони не такі чудаки, як Боруля, а коли гарненько придивися, то й сміятись нічого: хто б не хотів вивести своїх дітей на дворянську лінію, щоб вони не черствий кусок хліба мали?!
Я скучаю за вами і радуюсь вами, мені мило на душі, коли я подумаю, що маємо спроможність робити те, що робимо для блага і користі вашої і моєї будущини. Милі мої, хороші мої — дітки!
Листи ваші всі одібрав, знаємо, що у вас там був цікавий празник, а тепер ждемо ще, що ви нам опишете Різдво, і Новий рік, і Крещеніє. Цікаво, як там люди живуть — чи краще вони живуть, чи гірше за нас,— то ми тут не знаємо, а що не так, як ми, то видно з ваших листів. У нас були сильні морози, градусів 12—14, снігу багато, а оце два дні велика переміна: сніг почав тануть, морозів як не бувало. Саме близиться Різдво, а тут розквасилось! Може, воно ще замерзне, а поки погано дивитись на темні кучі снігу, що більш похожі на пісок, чим на сніг. Недавно я одібрав від дядька Петра листа, де він писав, що дід упав на ноги. Я просив Михалевича, щоб провідав. Михалевич мені написав, що нічого опасного,— звичайна старчеська історія: легенький параліч правої ноги. Після цього Юрко поїхав на хутір і вернувся недавно. Дід бодрий і веселий і ходить по хаті з поміччю Оксани, котра по моїй волі за гроші його доглядає. Трохи мене це тривожить, але що робить: 86 літ своє беруть! Дав би Бог йому ще прожить та прожить. Жаль розставатись! Поїхав би і я його провідать, та діла, гемони, не пускають. Юрко поїде на хутір 2(14) червня і там буде виготовлять ліс і черепицю, щоб покрить хату і кухню, та ще думаєм построїти свинарню, а потім Юрко поїде оглядать млини, щоб і собі восени поставить гарний млин. Планів, планів цілий лантух або й два. Ви знаєте, що я старий фантазер і на плани майстер, тільки біда, як той казав: «Маю розум — не маю грошей!» Одначе так як ми цілий вік живемо більше розумом, ніж грішми, то і тут справимось. Ось як ви будете учительками при гімназіях та загрібатимете гроші лопатою, то вже нам будете позичать на наші фантазії! А? Смієтесь? Смійтесь, смійтесь, а воно так і буде. Тільки не думайте, що ми будем позичать у вас гроші на вічне оддання, ні, ми з Юрком зробимось купцями, то ще й проценти будете мать. А як, спитаете? Десять поросів на кожну в день! Ха, ха! 
Не поспіли ми трохи угальмуватися нащот хвороби дідової, як одібрали звістку, що тьотя Юля захворіла плевритом. Мама в тривозі. Хоч це й не така хвороба страшна, а тільки то біда, що Юля часто хворіє і не бережеться «по невігластву». Очевидно, мама на днях поїде її провідать.
А ви глядіть мені — бережіться, їжте добре. Як там твій масаж, Орисю? Чи поміг? Може б, пораїлась там з добрим лікарем, там же в університети і є добрі лікарі-професори, грошей не жалій, цур їм, здоров’я миліше від усього. В перших числах февраля я вам пришлю грошей. До речі, один чоловік мені казав, що при Женевському університеті є курси французького язика. Розпитайте. Може, можна покористуватись.
Можете собі уявить, що «Гандзі» й досі немає з цензури! III і IV томи моїх драм і комедій на днях будуть готові. Один чоловічок дає мені за все видання 3000 р., а я хочу 3600. Головне, що він всих грошей разом не дає, а брать частинами не хочу, бо так не буде ні грошей, ні книг. Та, нарешті, частинами я можу брать І без нього — по мірі продажу. Від Назара листів нема. Недавно Іванові послав іграшок на 10 руб. Цілую вас дуже-дуже і бажаємо здоров’я, здоров’я і здоров’я! Ваш батько Ів. Тобілевич.

II
1/13 апр. 1903. Херсон
Любі, милі, кохані мої діточки!
Не знаю, які б видумать нові слова, щоб в них відгукнулась та ласка і ніжність до вас, які живуть у моїм серці! Думаю, що ви й без слів розумієте, як ми вас любимо, скучаємо і хочемо вас бачити.
Все, що треба купить, купуйте. Я знаю, що ви все добре обміркуєте, і коли треба — то треба.
З переїздом вашим додому робіть все так, щоб вам не було тяжко, щоб не було мороки: розлічіть так, щоб у Мюнхені і у Відні побуть довше, щоб побачить у Мюнхені знамениту галерею і Відень щоб роздивитись гаразд. У Відні є знамениті на увесь світ лікарі. Я для тебе, Ярино, вишлю лишніх руб. 16 спеціально для лікарів, і ти повинна обов’язково піти до лікаря у Відні. Вони беруть там так само, як і наші професори,— од 5 до 10 гульд. за візит. Прошу тебе — піди у Відні до хорошого лікаря. Ви тепер владієте французьким язиком добре, а професори, хоч і німецькі, теж розмовляють по-французьки, слідовательно, можеш з ними говорить і з'ясувать свою хворобу. Мені здається, що це у тебе розтяженіє якихось жил, що сталося в час пожару, коли ви несамовито таскали сундуки. Гляди ж мені, піди у Відні до лікаря! А тим часом я певен, що і в Женеві є лікарі і професори також гарні, що і з ними не шкодить порадитись зараз. Це не завадить. Піди, серце, зараз у Женеві до якоїсь знаменитості. А у Відні само собою. У мене серце болить, що ти така юна і, оскільки я знаю, сильна, страждаєш то сим, то тим. Може, Бог дасть, наскочиш на добру лікарську раду і здихаєшся цих часних хвороб, бо взагалі ти сильна й здорова, а оці часності дошкулюють.
Із Відня я ще раю вам побувать у Львові. Зайдіть до Франка. Він буде рад вам і покаже город і людей. Це вам не пошкодить, а мені буде приятно, що побачите центр української культури!
Я буду дома 16/29 апр., а гроші вишлю вам числа 18 апр. Це по-вашому — 1 мая, і 4 мая, по-вашому, ви вже гроші получите. Тільки пишіть мені скоріше, скільки коштуватиме дорога (2-а класа) і хоч приблизно — багаж, а там я вже сам накину на Мюнхен, Відень і Львів. Виїжджайте з Женеви трошки раніше, щоб більше мали часу на остановки. Вам видніше на місці, і ви пошліть свою сміту розходів. Тільки пишіть зараз, щоб ваш лист застав нас у Херсоні, де ми будемо по вашому стилю до 27 апр., а сьогодні 13 апр. Лист цей прийде до вас 17 апр., а як ви напишете мені 18—19-го, то я получу ваш лист у Херсоні і тоді зараз вишлю гроші, щоб ви їх зарані мали в руках.
Один лист шліть у Херсон, а копію з нього шліть на Шостаківку, і коли не тут, то там одберемо листа. Обов’язково шліть два листи, щоб не було остановки.
У нас тут тепло. Дощів досі не було. Це погано. Юрко все посіяв, а воно не сходить. На цім тижні посадить 40 тисяч дерев лісу. Гарно. Сад опоряджений. Ждемо дощів. Дід поправився і капризує. Оце намігся, щоб його везли в город, і так уперто, що Юрко його повіз у город і оставив у Петра. Не знаю, чи довго там пробуде?.. Мабуть, два дні!
Тепер страсна неділя. Ми не граємо. Скука смертельна. Бродимо по сумних і безлюдних вулицях Херсона, як мухи восени: в'яло. Городишко скучний, а тут ще й діла нема... Читаємо, читаємо — без кінця. Мама грає на бандурі і ще не вміє, а охота страшенна, то вона і не замічає, як і день проходить. Сидить і, не вгаваючи, бринь та бринь. Треба отдать справедливість, що вона дещо грає до співу порядочно. Тілько одна біда: сьогодні вивчить, а завтра забуде, і знову починається бринь та бринь! Це «бринь» і мене розважає. Панас поїхав у Одесу, а Микола і ми сидимо тут. Я хотів їхать на хутір, але це не дешево коштує, та й недавно був, і мусимо сидіть. Не варто у піст грать — одна мука : і заробітку катма, і оці переривки мучають. Ну, та вже скоро кінець. Нехай вас Бог благословить обох, мої голуб’ята!
Цілую вас безліч!
Любящий Вас батько Ів. Тобілевич. Будьте здорові!

III
Посланіє до моїх любих, коханих дітей.
Що там у нас на хуторі робиться?.. Тут така спека, що нема чим дихать, більше 40°. Спать не можна, піт заливає. Вранці, дуже рано, тільки й можна дихать, а в 10 годин так пече, що здається, стоїш біля величезної гарячої печі і нікуди заховатись. Грають на сцені — одна мука. Тільки одна думка панує: якби скоріше скинуть парик і важку одежу. Купатись нема де. Тінь поганенька є у саду, де театр, але й там припікає. Тепер хутір нам здається раєм, бо і тінь є, і вода, можна скупатись і в тінь заховатись... На небі хоч би тобі хмаринка: в 12 годин чисте небо робиться не блакитне, а якесь туманно-білувате, а сонце, що одпочило раніше за дощовими хмарами, пече й пече... Мені здається, що я сидю в трюмі на кораблі, де 14 парових котлів розтоплено і дихать нічим... Ранками я виправляю «Суєту». Уже скінчив. Завтра Панько і Рося почнуть переписувать. Вчора одібрав з цензури «Гандзю». Дозволено! Всі раді хоч що-небудь нове. Ролі розписують у дві руки. Через три неділі, певно, піде на сцені. Якби дозволили ще «Суєту» на Київ, то менше було б страху.
Зараз збори неважні: одне жарко — і люди поховались на дачах, де все ж таки не так пече, й бояться вилізти на харківську спеку, а друге — це врем’я — взагалі мертвий сезон, і можна ждать чого-небудь кращого тільки після 20 іюля, бо спека спаде і почнеться хлібна торгівля, оживуть кравці, чоботарі й купці!
Убитків нема, а й дохід залежить від двох яких-небудь добрих зборів, так що до 15-го ще не . можна нічого сказать.
Що там мій любий Іван поробляє? І зараз бачу шельму перед очима... Пишіть що-небудь. Кожний по чотири стрічки — то й вийде 20. Певно, хліб убрали вже. Скільки кіп пшениці, ячменю і вівса — цікаво? Чи була Ярина у Михалевича, що сказав, як око? Да благословить вас усіх Господь!
Ваш батько Іван Тобілевич.
9 іюля 1903. Харків.

IV
17 ноября 1903. Варшава
Любі мої, кохані діти Ярино і Маріє! Як же ви поживаєте? Чи одібрали книжки, що вислав вам? Тепер ви, певно, вже ходите на лекції. Цікаво нам дуже, як там вам слухаються ті лекції. Звичайно, що зразу буде нудно, бо не все зрозумієте, але через якийсь місяць я певен, що будете слухать, як настоящі французи.
Діла наші погані, але поки є старий жир, то чоловік не скоро падає в карманну чахотку. Так і я. Живу старим жиром та доходами від авторських. Оце одібрав 400 руб. 1 посилаю їх вам. 360 — це звичайна ваша пенсія на три місяці кожній, а поверх того 40 руб. (105 фр.) кожній по 52 1/2 франки на такі «потреби», які виходять за рамки вашої «сміти». Цих грошей, здається, стане вам аж до 27 марта 1904 року по новому стилю. Полічіть самі і напишіть мені, чи так. Коли вам буде потрібно на що-небудь неодложне гроші, як ліки (нехай Бог бороне), то не жалійте і розходуйте навіть із пенсії, коли не буде ставать до строку, то пишіть зарані. Я не хочу, щоб ви там мали яку нужду і утиск грошовий, бо гроші можна нажить, а здоров’я, і радощі, і спокій дорожче від усього на світі. Не сумуйте, час плине скоро, і з Божою поміччю ми зійдемося знову в « Надежді». Я тільки хочу й молю Бога, щоб ви були здорові, щоб наука ваша і ваше перебування в Парижі не були для вас ярмом, вагою, а приятною і повною духовного інтересу дорогою до незалежного існування в будущині.
Я всякий раз, коли хочу вас бачить, напружую свою фантазію — і бачу вас в Парижі: і в Сорбонні, і на квартирі, і на вулиці, і мислями пробуваю з вами і посилаю вам своє благословення на все добре!
Вчора одібрав я «Суєту». Дозволена! Тепер на Київ маємо: «Гандзю», «Суєту» і «Украдене щастя» Франка, а через те маємо і надію, що там нам буде краще. Воно одне те, що на Україні як дома,— тішить наші душі, а друге — при трьох нових п’єсах в надія і на заробіток. Слава Богу за все! Хто вірить і пробував в надії на вищу силу, що править світом, тому раз у раз легше жить, ніж песимістам, що надіються тільки на себе і живуть минутою. Я нічого не боюсь і йду сміливо до своєї мети, все життя, бо вища сила, котрій я служу, веде мене за руку, і хоч іноді дає мені штовханів, то я їй дякую і за те, бо без штовханів не можна нашого брата «чоловіка» научить розуму. Людей питай, свій розум май! Я все вислуховую від розумних людей, а роблю так, як мені шепче той вищий дух, в якім вся силаї Як би люди не мудрували, скільки б вони не ораторствували, які б вони одкриття не зробили, все-таки вони жалкі комашки, черв’яки в порівнянні з тим, чого ніхто не знав і знати не буде, а щоб узнать хоч частину того великого і невідомого, ми учимось. Учіться ж, мої любі діточки, і ви, але й на хвилину не забувайте всемогущу силу, що править нами в житті, і вона, та сила, візьме вас за руку і буде вести вас певним шляхом.
У Варшаві погода погана: цілими днями мряка, хмарно, і в хаті так темно, що я засвітив зараз удень світло і пишу при лампі. Яка там у вас погода?
Мама одужала, хоч трохи ще хрипить. Від Юрка одібрав лист: на хуторі все благополучно. Юрко накупив скоту (я йому послав 400 руб.) і тепер кормить його, чистить і кохав, щоб весною продать і мати сякий-такий заробіток. Юрко заставляв всіх робітників умиватись щоранку з милом!!. Хоче насадить любов до чистоти і порядку. В кухні викинув піч. Зробив грубу, поставив лави, поробив сінники, і робітники сплять по-людськи. Назар щось мені написав, що у нього в переміна в служебному стані, але яка — не писав, а тільки пообіщав написати, та й досі не пише. Цікаво, що то за переміна.
Тут живе Аня Ільїна, що колись учила Юру і Назю. Вона замужем за якимсь інтендантом. Чоловік її в командировці. Ми обідали у неї два рази. Вона дуже симпатична. Постаріла, але така, як і була, наївна, що її украшає.
Мама сильно вас цілує і збирається написать листа, що для неї дуже трудно, бо я можу писать при всякій обстановці, а їй треба настрою.
Від тьоті Юлії нічого не маємо. Дядьки живуть по-старому: перше сумували, що зборів нема, а тепер уже привикли і не сумують, а радіють, тому що скоро кидаєм Варшаву. З Варшави ми виїдем 27 ноября, а по-вашому це буде 10 декабря, і на другий день будемо в Києві. В Києві починаєм 29, по-вашому 12 декабря.
В декабрі буде 30-літній ювілей Лисенка. Це цікаво. Мабуть, з’їдуться люди з Галичини. Україна помалу ожива. Дай-то, Боже. Біда сердешних українців у тім, що вона не має ще українських жінок та дівчат. Женський елемент, коли він сильно національний, єсть найвища сила у відродженні народу. Тому-то я б хотів, мої любі, щоб ви, мої діти, були цим елементом 1
У Києві я напишу вам про професора Волкова [17], і якщо він хороший, то познайомитесь з ним.
Любящий вас всім своїм серцем і душею батько ваш Іван Тобілевич.
Чек на гроші вишлю завтра.

V
7 января 1904. Київ
Любі мої, кохані діточки Ярино і Маріє!
З Новим роком! Пошли вам, Господи, здоров’я, а при ньому легше працювать, а праця дасть задоволення, а задоволення — щастя! Дай же, Боже, вам усього того, що веде чоловіка до щастя! Зараз я дуже рад тому, що кругом наче якась свіжа течія дихає хорошим повітрям, і діла наші з переїздом на Україну поправились, і від вас і від Юрка мав добрі вісті; і з Назарем бачився — він приїздив у Київ на ювілей Лисенка, і саме святкування ювілею Лисенкового відбулося, прямо-таки сказать, велично і ніби підтримало духовні сили національного відродження нашого забутого народу. Може, це часова течія, яка не довго протягнеться, а все ж таки вона вливає в побиту душу робітників рідної культури добрі надії і підкріплює старі сили до нової праці.
Ювілей Лисенка празникували в Києві З дні: 19-го ми грали «Чорноморців» і співали кантату «Б’ють пороги»; піднесли Лисенкові срібний вінок від нас на сцені; оваціям не було краю: театр дрижав від оплесків і криків «слава»! 20-го в купечеськім собранії був концерт: читали сотні адрес по-українськи, були депутати і від Галіції, і з Буковини, депутати галицькі і буковинські читали гарні промови по-українськи; селянський хор під орудою доктора Демуцького співав гарно і викликав бурні оплески; закінчився вечір об’явою, що Лисенкові суспільність зібрала 6 чи 7 тисяч і думає на ці гроші купити йому дачу. 21 декабря в городськім театрі уранці був концерт в честь ювіляра, на якім співали номери, композиції ювіляра і хором в 120 чоловік, і оперними солістами. Особенно враження на мене зробила оперна співачка Сіяницька— родом українка. Вона прослужила на царській сцені 30 літ, тепер уже не служить, вона не молода, літ 48, але співала краще за всіх молодих!.. Талант! Ах як вона співала «Ой люлі-люлі, моя дитино» ! Я забув і свої літа, і свою поважну істоту, та кричав і тупав ногами, як скажений або дуже молодий запальний юноша, так що мамі прийшлось держать мене, щоб я не вискочив на сцену... Ввечері 21-го йшла в городськім театрі, перший раз у Києві, опера Лисенка «Різдвяна ніч»,— звичайно, що всі опарники співали по-українськи — мусили! Я не був. Мама і Назар були. Кажуть, чудово. «Різдвяна ніч» уже пройшла 4 рази, але я не мав часу подивитись, 'бо щодня граю. Після спектаклю в художественім клубі зібралося 200 душ, де по підписці була вечеря. На цій вечері був я, мама і Назар і дуже жалкували, що вас не було на цих всіх національних святках. Ні один народ в Європі не переживає того, що ми, українці, в 20-му столітті! Тоді як всі давно вже знають, хто вони, ми тільки починаєм довідуватись, тоді як усі давно в яснім признанні своїх прав національних і вселюдських мають задоволення і йдуть до ширших вселюдських бажань, ми тілько просипаємося, і все, що другі вже мають, треба здобувать! Коли француз, німець, поляк і інші відомі всьому світу, ми, мов яке дике плем’я, забуте і затерте, починаємо піднімать із темряви голову і лізти на гору,на слизьку гору, щоб звідтіля і нас побачили. А ті, що раніш вилізли і зайняли свої місця в світовій комедії, не пускають нас, бо бояться, що ми зіпсуємо мізансцену!.. Тяжка боротьба, але надія, що вилізем, дає нам сили до культурної праці! Горе наше, що не маємо сильної інтелігенції, що ще багато людей личать нашу мову мужицькою і соромляться скрізь нею говорити; а вона ж дзвінка, а вона ж красна і блискуча, тілько треба уміть нею користуватись; джерело, з которого тече ця мова, чудове і величезне — 30 мільйонів народу, який, правда, ще не знає, хто він, але дознається.
Отакі думки посідали мене весь час святкування Лисенкового ювілею, і часами був щасливий, чуючи, як скрізь лунає рідна мова, як гурт інтелігентів за вечерею піднявся і заспівав «Ще не вмерла Україна». Для того й вам це все пишу, щоб перелить з далекої України і в ваші серця ту живу, цілющу духовну течію, якою я в цю хвилю живу.
Праздники наші, як звичайно, пройшли в щоденній праці й вранці, і ввечері і скінчились принаймні заробітком. Сьогодні був бенефіс Миколи — йшов «Богдан». Збір добрий. Микола мав три подарунки. 14 генваря бенефіс Панаса — йде перший раз «Суєта». Мама грає матір, я Терешка і возюсь з Матюшею, як з писаною торбою. Панас грає Івана, Михайла — Микола. П’єса наполовину готова. Цікаво, який-то вона буде мати поспіх. «Гандзя» поспіх має, пройшла вже 6 раз при хороших зборах. У піст будемо грать в Житомирі. На першій неділі маю поїхати на хутір.
Не піклуйтеся, мої голуб’ята, тим, що не все розумієте; не бійтеся того, що не видержите,— це все ще далеко, і ніхто не вгадає будущини. Працюйте не через силу, а по силі — врем’я все покаже: сьогодні трошки, завтра трошки, а в кінці кінців цілий лантух! Прошу вас не турбуйте себе тим, що початок трудний, і не мордуйте себе за непосильною працею — йдіть тихо, мирно, систематично, бо зразу нічого не зробиш, тільки відомий в казці циган хотів зразу всю криницю викопать і принести до хати... бог благословить ваші труди, і ви помаленьку дійдете до бажаної мети.
Як ваше здоров’я, пишіть. Я не можу часто писати, бо сильно зайнятий. Отут, у Києві, немає вільної години, то той, то сей і помішають, а тут ще репетиції та подвійні спектаклі.
Ми здорові, тьотя Юля здорова. Бачимось щодня. Все благополучно.
Да благословить вас обох Господь. Молю його, щоб дав вам здоров’я.
Любящий вас безмірно ваш тато Ів. Тобілевич.

VI
14/27 февраля 1904 р. Житомир
Любі мої, милі мої діти Ярино і Маріє! Лист Ярини я одібрав у Києві перед від’їздом за два дні. Ці два дні, як ви знаєте, був такий страшенний колот, що я не міг з Києва ні грошей вам перевести, ні листа написати. Потім були щоти, рощоти, переїзд, приїзд і установка на новім місці, і от тепер все вгамувалося, і я пишу вам, любі мої! Думаю, що Ярина вже виїхала на село, як то видко з листа, і цей лист одбереш ти, моя кохана Марусечко! Нині Росія воює з Японією. Не знаю, чи вам відомо, чи ні. Певно, ви чуєте про цю війну, і нічого мені про неї писати. Через цю війну трудно перевести банком гроші, бо, кажуть, нема певності в курсі, Що воно означає, я сам добре не розумію, та й цур йому. Замість банком, я вислав вам цей раз поштою 150 руб. Цих грошей, як я міркую, стане вам до 12 апреля нового стилю. Піди в руський банк і розміняєш їх на франки, розлічи гарненько і зараз же напиши мені, чи вірно я лічу, чи ні. Якщо ні, то напишеш мені: по яке число стане вам цих грошей,— і я своєчасно вишлю вам вперед за кілька днів. Крім того, напиши мені: до якого часу Ярина думає пробути на селі, як ти проживаєш, що поробляєш? Ти так давно нічого не пишеш, що мені вже і скучно, і досадно робиться. З попередніх листів я бачу, що ви не маєте покою від гостей, і мені здається, що це погано впливає на ваші нерви і на здоров’я. Треба не дуже вже так розходувати сили, бо вони вам пригодяться, гігієна забороняє колот повсякденний, бо більш-менш строго видержаний порядок життєвий дає бодрість і свіжість і оберігає здоров’я, дорожче від чого немає нічого на світі. Напиши ж мені в подробицях і про життя, і npo роботу, і про здоров’я, як своє, так і Яринине. Я боюсь: Ярині погано, вже коли вона мусила виїхать, то, виходить, дошкулило. Хоч Ярина мене утішає: нічого себе почуває, але я дуже, дуже турбуюся. Не лінуйся ж, Марусю! Ви так багато пишете в різні кінці, різним людям, які, може, й не цікавляться вами, а просто пишуть, аби мати від вас яку паризьку новинку, а ми живемо з вами і серцем, і душею і цікавимось всею своєю кровію вами, і треба б вам писати більше всього нам, щоб ми були спокійні. Коли я від вас часто відбираю листи, то я здоровіший, бадьористий, веселіше працюю, то хоч ради цього пишіть частіше. Я знаю, що ви, мої любі, мої чисті голубочки, любите нас, а все ж хочеться в доказ того частіше мати від вас листи. Не забувайте ж моєї просьби — пишіть і пишіть. Я часто не маю коли вгору глянути, а все ж пишу вам. На другий день після получки цього листа пиши!
Сезон скінчився добре. Хоч того, що потеряно за все літо і за Варшаву повернуть не можна, але слава Богу за те, що було в Києві, полаталися, і за те дяка! «Суєта» йшла після того, як вам писав, ще два рази при повних зборах. Всього вона пройшла 9 разів за 24 дні. І «Гандзя» пройшла стільки ж разів, хоч за більший час, та збори найбільші давала «Суєта». Ще ставили драму Франка «Украдене щастя». Збір вона дала добрий, але про поспіх її судить не можна, бо більше разу не було часу поставить. Мені здається, що вона мала поспіх і буде мати.
Післязавтра, сиріч 16 февраля, а по-вашому 29 го, ми починаємо тут. Бог його знає, що воно буде. Театр далеко від центру, а як почнеться слякоть, то навряд чи буде що путнє. Побачимо. Хотів було поїхати додому, але це тільки перебило б мені і сильно утомило, бо то дорога туди та знову назад зайняла б двоє суток. Від Юрка відомостей ніяких не маю, надіюся на днях получить листа, бо сам писав йому недавно. У Назара все по-давньому, без перемін. Тьотя Юля поправилась трохи. Дядько Панас і Микола, які були, такі й є.
Була у нас одно врем’я одтепель і слякоть, а тепер, оце днів три, приморозило і вітри — так що навіть холодно. Сьогодні вже наш номер нагріли, а вчора погано було спати, бо треба було сильно укутуватись, а я те не люблю. І я, і мама цілуємо вас безліч разів і просимо писати. Зараз, заразісенько!
Любящий вас усім серцем
батько Іван Тобілевич.


VII
1/13 апр. [еля] 1904. Житомир
Любі мої, кохані діточки!
Перше всього з прошлими празниками будьте здорові!
Ще зосталось 6 день — і я виїду до Назара з мамою, а звідтіля додому днів на 3, а з дому в Єлисавет, де ми дамо 10—15 вистав, і тоді вже додому на спочивок, та який там спочивок — треба щось писать, бо без нових п’єс трудно жить в театрі, а ніхто нічого не пише, а як і напишуть, то таке, що грать не хочуть. Хоч писать і тяжко, але приятна робота, і я серед спочивку, вдихаючи свіже повітря хутора, може, з божою поміччю ще що-небудь напишу. Правду кажучи, вже й писать боюся, бо думаю, вже списався і путнього нічого не напишу, але попробую... Всяка робота страшна, поки за неї тілько думаєш, а як приймешся до неї систематично та щиро,— диви, і зробив. Торік я, Боже, як ліниво і нехотя сідав писать «Суєту». На превелику силу поборов страх перед пером і все ж таки написав «Суєту». Так, думаю, буде й тепер. Не можна, звичайнно, зарані буть певним, що напишу таку корисну для заробітків штуку, як «Суєта», бо не завжди вдається зробити що-небудь дуже добре, але я й сам не знаю, що буду писать і як воно виллється,— це буде залежать і від матеріалу, і від настрою... Аж страшно, запевняю вас, що страшно, а треба!
Нам уже обридло сидіти в Житомирі, бо у піст грать препогано, і я навіть жалкую, що не поїхав на піст додому, вже, певно, щось би надряпав, а тут неможливо що-небудь писати. Ми з мамою взялися було переводить одну польську п'єсу «В ноц ліпцову» — це означає «В іюльську ніч», але так мішають, що ми перевели 30 сторінок за 8 день, та й покинули. Не можна в сезон працювать ні над чим, крім сцени. Недавно одібрав з дому відомості, і між іншими, добрими, що все благополучно, мали дуже неприємну відомість : жеребець Пишний, що від Чикаленка, виріс, зробився красавцем, упав на корди, зламав передню ногу, так що ветеринар об’явив його безнадійним, і Юрко з плачем що називається мусив його застрелити, щоб не мучився сердешний кінь! Жаль, дуже жаль, але що маєш робить? Це ж не навмисне, а рокове нещастя, і треба з ним примиритись... Юрко від печалі місця собі не знаходить. Я йому писав і просив, щоб утішився. Коли трапить яке нещастя, то треба його мужественно перенести і просить Бога, щоб на цім скінчилось, щоб не було чого гіршого, бо в житті так: одна біда не йде, а другу за собою веде, і от треба просити Бога, щоб не було другої! Це є жертва перед роком — треба ж йому що-небудь принести в жертву, і от ми йому принесли Пишного... Нехай же він задовольниться й пошле нам спокій і удачу! Я, певно, фаталіст, бо часто себе умію утішить отакою філософією, і мені від цього робиться легше! Та коли правду сказать, то що ж поможе печалування тим, що вже сталося? Нічого! То краще заспокоїть себе сякою-такою філософією і не труїть своїх попередніх днів.
Діти мої дорогі, діти мої милі, та хороші, та благородні! Як я вас люблю, то ви собі й уявить не можете! Ви там собі думаєте, що я так багато від вас вимагаю, і сильно помиляєтесь. Я знаю, що і ви мене сильно любите і що зробите все що можете! Не думайте, що я не розумію, як вам трудно побороть ту задачу, для якої сидите в Парижі! Ох, сильно розумію! І разом з тим бачу з ваших листів, що ви хотіли б зразу зробитись прямо-таки справжніми французами! Навіщо це? Не треба! Я чуствую, що знаєте добре вже язик, для руського чоловіка, певно, й трудно знать його більше, ніж ви знаєте: все розумієте, добре говорите, звичайно, з руського погляду, ну, то хіба ж це не поспіх? Ви ж не вміли так балакать і не могли так розуміть язика в інституті... Та що й казать, навіть ще торік ви менше знали. На мою думку, щоб утвердитись в знанії — треба раніше взять собі учителями професорів, щоб не гаять часу. Ідея, яку я вам раніше рекомендував: взять професорів,— хороша. І все ж таки скажу, що вам там видніше і ви маєте такого доброжелателя і розумного чоловіка, як Волков, з яким теж можна порадитись. Робіть все самостійно — і буде добре. Тільки не турбуйтеся сильно так предстоящими екзаменами... Що Бог дасть, те і буде! Ви все робите, щоб було гаразд! Не мучте себе даремною думкою: «А що, як не видержу?» Пусте! Бог дасть, видержите, а не видержите там, то в Росії видержите. Нарешті, знайте, що ніколи не можна мордувать себе самолюбивими стражданнями, бо чоловік не має божеської сили, а має силу чоловічу, а чоловікові присуще помилятись. Храніть своє здоров’я і робіть все не через силу, а по силі. Я не вимагаю від вас нічого!
Пишіть мені тепер в Єлисавет до востребованія.
Зараз война нас усіх цікавить, всіх турбує. І тілько й розмови, що про неї. Тяжкі умови переживає Росія. Чим воно скінчиться — Бог його знає. Сьогодні була дуже неприятна телеграма: наш флагманський броненосець «Петропавловськ» наскочив на свою міну і погиб з дуже значним командиром флоту Макаровим. Всі опечалені, але надії в Бозі:
найдеться ще другий Макаров і десять Макарових... тілько все ж шкода, що проклята війна губить багато людей!
Будьте здорові! Цілуємо вас з мамою безліч разів і бажаємо миру, спокою і здоров’я!
Люблячі вас батько і мати І. і С. Тобілевичі.

VIII
14/27 мая 1904 р. Надежда
Любі мої, кохані діточки Ярино і Маріє!
Сьогодні я одібрав лист від Ярини, я думав, що скоро вже і Марія напише, але від тебе, Марусечко, щось трудненько йдуть листи... Давно, давно я вже не бачив твого почерку. Ану лиш писни — вже пора!
Ми на хуторі з 1 мая. Погоди доброї ще не було. В апрелі жарило, а як настав май, пішли холода: був і дощик, і град, і мороз. Дощ нічого не поміг, бо малий, град нічого не пошкодив, бо йшов не довго і не густо падав, а канальський мороз побив вишні геть. Цей год так рясно цвів сад і така сила повинна була бути вишень, що, мабуть би, і на 50 возів не забрав, а після морозу все почорніло, де-не-де блищать зелені ягоди. Шкода, сильно шкода. Я дуже люблю всяке дерево з рясними плодами, особливо вишні, коли вони густо зачервоніють ягодами. Приятно тоді дивитись на вишневі дерева. І на тобі — все пропало. Яблучка на молодих яблунях, що на алеї, будуть, не померзли. Хліба видержали, тільки баштан пропав — сьогодні насаджують баштан. Озима пшениця й жито такі, яких ніде на всю околицю нема: розкішні, густі, рівні, великі. Сьогодні опоросилося дві свині по 10 поросят. Пишу про це, бо Юрко закоханий в своїх йоркширів і буде торжествувать. Кажу, буде, бо зараз його нема дома — виїхав на тиждень до Назара і Чикаленка. На ярмарку я купив дві молодих коровки і чистокровного бика 10 місяців англійської молочної породи. Заплатив 100 рублів. Хочеться создать настоящу ферму. Це, правда, трудно зробить відразу, але терпіння, терпіння і терпіння. Все так.
У нас гарно: на ставку дві лодки, а скоро спуститься третя. Петро приїхав — і назначено його командиром порту. Рибна ловля в ходу. Я нічого не піймав, а Юрко і Петро піймали за короткий час 10 великих коропів вудкою. Сьогодні їли фаршированого коропа. Ятері ставить не можна, бо холоди, по тій же причині і сіткою ловить не можна, а через те любимої риби Ярини нема.
Мама сильно упала і так забила собі коліно, що ледве ходить і щодня маже йодом; як не полегшає днів через 3, то поїдемо в город до лікаря. Чашечка на коліні, яким упала, дуже опухла. Це сталось так: приїхали ми на вокзал шостаківський, стали виносить, як завжди, силу ручного багажу на підводу. Помимо тих пакунків, які клали на підводу, у мами в руках було два вузлики: один з яйцями від заводських курей, другий з дурацьким горщечком цвітів. І забажалось мамі піти до підводи, щоб полічить, чи всі пакунки на возі, та зараз же тут, біля крильця, зачепилась за тумбу і полетіла з усього маху на землю, краще сказать, на каміння, яким вимощено під’їзд вокзальний, і сильно вдарилась коліном лівої ноги. Ледве підняли, мало не умліла.
Якби руки не були зайняті яйцями і цвітком, то вона задержалась би руками, тоді б Не так сильно забила коліно. Чисте горе! Коли б Бог дав, щоб мерщій пройшло, а то і одпочивок не одпочивок, коли в хаті чоловік, від якого залежить порядок, не може ходить.
Дідушка зовсім плохий. Він і їсть нічого собі, але часом зовсім немощний. Я виписав йому крісло для хворих, на колесах, вчора возив його в степ, а сьогодні не можна, бо і холодно, і мокро. Всьому є край — це натуральна річ, а тим часом якийсь невимовний жаль обгортає душу, коли споглядаєш цього немощного чоловіка і нагадаєш, який він був сильний, неутомливий ще так недавно, а тепер і глухий, і без ніг, і пам’ять вже почала гаснути! Все це просто і натурально: і дуб повинен усохнути, одначе як не міркуй, а жаль і важко дивитись. Часто згадує вас і питає, чи скоро дівчата приїдуть. Кажу: скоро. Хочеться вже їх бачить, каже, скучив!
Тьоті Віри не бачив, вона переїхала на дачу, а Володимир Дмитрович був такий любезний, що не навідався, і в театрі не бува, і не бачився зі мною, мені ж не було часу і вгору глянути, бо грав щодня. У Саші був два рази, обідав у нього. Жінка його, як мені здається, нічого собі людина. Мають хлопчика— забув, як звуть. Всеволод ще живий, але кажуть, що все одно, що й мертвий. Навіть наш глибокий старик більш живий, ніж він. Віра, звичайно, страждає і мучиться, дивлячись на єдине своє дитя, що одним своїм виглядом угнітає душу.
У Назара ми були два дні. їхали від станції в сильний дощ і невилазну багнюку. У Назара 5 кімнат, гарно. Валя хазяйнує: ходе на базар, товчеться в кухні. Все в поряднім стані, і молоде їх гніздо, здається, нічим не омрачається. Назар працює багато, на виду такий, як і був. Він зостався на рік, і щось там йому прибавили жалування. І тут — терпіння і терпіння. Так, як скрізь. Івась гарненький, веселий, оригінальний і все балакає, хоч не все можна понять, бо багато говоре по-своєму. Зразу дичився, а потім ми були приятелі і грали в м’яча, «тато пішов авод», «о, дід каже», «о, баба каже». Це він звертає увагу матері, що, мов, слухай, дід говоре. Приятний хлопчина. Просив, щоб Валя приїхала з Іваном на хутір, але навряд чи вона приїде, бо Назарові не можна, і він буде скучать сам у Ходорові.
Ви почнете в августі на АІіапсе. А коли ж скінчите, коли приїдете додому, коли вас можна ждать? Ми вже сильно скучили за вамиї За екзамени не журіться. Робіть все весело і сміло, а що буде, те буде. Як Бог дасть. Не задавайтесь рішенієм того, чого рішить не можете, аби були здорові, та й слава Богу!
Що ж чех поробляє? Кажу чех, бо не знаю ні імені, ні прізвища. По твоєму опису він мені подобається. Я люблю, що він артист. Правда, що чехи всі музично добрі. Що ж у тебе з ним все вияснено чи так ще в натяках неясних? Пиши мені.

Закінчення в наступному номері
