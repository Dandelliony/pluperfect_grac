Крім загального «диплому» в тих же днях видав Володислав ряд спеціальних грамот, реалізуючи різні обіцянки свої, що містилися в «пунктах». Ще перед виданням загального диплома (14/ІІІ) король видав грамоту, де позволяв «відкрити» православним (немовби тимчасом) цілий ряд церков і монастирів. Так по одній церкві мали дістати православні в Красноставі, Белзі, Сокалі, Дорогичині, Стоянові, Мостах, Грубешові, Ратні, Пінську (тут і братство при церкві), Кобрині, Бересті, Володимирі, Кремінці, а в декотрих (як у Більсь-ку, наприклад) і більше. Видано чимало грамот і спеціальних для різних братств, на церкви і т. ін. Далі видані привілеї нововибраним владикам. Дня 12/ІІІ видано привілей П. Могилі на митрополію, де за ним признавалися ті самі права над православними, які мав Рутський над уніатами. Два дні пізніше видано привілей Иосифу Бобриковичу на владицтво мстиславське, де йому дозволялося свобідно виконувати свої функції в цілій Полоцько-Вітебській єпархії. В «привітнім листі» Пузині, виданім у додатку до диплому того самого дня, король, згадавши свої обіцянки в «пунктах», котрих не міг тепер сповнити, тим часом, «до основнішого заспокоєння», надає йому монастир Жидичинський з маєтностями, одну з луцьких церков на резиденцію і деякі маєтності, які Почаповський на жадання короля добровільно Пузині відступив і на те дав запис. Сим Володислав обходив те veto, яке на користь папської курії заложили клерикальні сенатори в справі відбирання бенефіцій від уніатської церкви; православні ж, очевидно, згодилися за се зіставити Почаповського при луцькім владицтві, відступивши від букви «пунктів» (так треба розуміти передачу Жидичинської архімандрії Пузині). По сім, три дні пізніше, король видав Пузині привілей на владицтво луцьке, аналогічний з виданим Бобриковичу, без згадок на бенефіції. Справа четвертого владицтва, перемиського, не пішла так гладко. Місцеві посли перемиські рішили предложити королеві на владику свого земляка-шляхтича перемиського Івана Романовича Попеля (про ініціативу сеймових послів каже виразно королівський привілей.— М. Г). Але П. Могила з іншим духовенством не міг згодитись на сю комбінацію з огляду, що Попель був вдруге оженений, або, як висловлюється Могила в пізнішім листі, «въ двоженствѣ на тотъ часъ еще по малженску живучи» — отже, по православній практиці не міг дістати посвячення на ніяку ступінь церковну. Але посли митрополичого протесту, видко, не послухали (натяк на сей конфлікт бачу, рівняючи привілей Попелеві з привілеєм Пузині : в Попелевім промовчано зовсім про митрополита.—М. Г.), Попеля королеві предложили як свого вибранця, і король одного дня з Пузинею видав привілей на перемиське владицтво з монастирями Спасом, Онуфріївським і Смольницьким з тим, щоб Крупецький, при. своїх правах і бенефіціях зістався до свого живота.
Тоді П. Могила, не даючи на вигране, рішив повалити Попеля на грунті. Своїм кандидатом він намітив одного з визначних парламентаристів, енергійного, проворного, пильного, а при тім і грошовитого земського писаря луцького Семена Гулевича-Воютинського, що рішився в таких трудних обставинах здобувати собі владицтво — по традиції одного з предків, що теж був перемиським владикою. З усім двором своїм і присутнім на сеймі духовенством Могила вибирався з сейму до Львова, щоб там відбути своє посвячення, але тепер кинувся насамперед до Перемишля і тут розпочав агітацію проти Попеля, за вибором нового владики. Шляхта роздвоїлася. Знайшлося багато таких, що прийняли аргументи Могили й іншого присутнього духовенства: дістати владику номінального, такого, що й посвячення не зможе дістати; се дійсно було дуже сумнівним здобутком тим більше, що й так приходилося йому виборювати собі становище супроти привілейованого і посвяченого владики уніатського. Все-таки знаходилися у Попеля прихильники, які й далі підтримували його (на них, очевидно, нарікає лист Могили з Лютовиськ, 3/ІѴ 1633 р. — М. Г.), але кінець кінцем Могилі удалося перевести вибір свого кандидата під час попису шляхти, що відбувався під той час. Шляхта на досить численнім зібранні в присутності самого Могили і його товаришів та значного числа місцевого духовенства вибрала двох нових кандидатів на владицтво — на першім місці Гулевича, на другім (для простої форми, очевидно) — Іоїля Брошневського, ігумена добромильського. (Протокол вибору з дня 26/ІІІ 1633 р.) З духовенства, окрім Могили, був присутній Бобрикович, Ісайя Трофимович, Філотей Кизаревич, інші київські й віленські монахи і багато місцевого духовенства — всі вони підписалися по-руськи, тим часом як шляхта підписується переважно по-польськи. Проводив шляхетському зібранню Василь Літинський, заступлені були родини: Хлопецьких, Шептицьких, Погорецьких, Турянських, Радилівських, Ритаровських, Устрицьких, Ступницьких, Кальнофойських (Кленафосьий), Лисовських, Васильківських, Паславських, Сулятицьких, Яворських, Ясеницьких, Ортинських, Крушельницьких, Городиських, Винницьких, Чайківських (сих було найбільше), Сроковських, Вишницьких, Селецьких, Попелів, Блажовських, Луцьких, Шилковських, Цариковських, Чарковських, Семигиновських, Кульчицьких, Гошовських; кілька, очевидно, попсованих імен пропускаю. — М. Г.).
Боротьба обох партій в Перемищині тривала потім ще цілий рік; нарешті між Гулевичем і Попелем стала згода — Попель відступив від своїх прав за гроші (Крупецький каже, що взяв він з Гулевича три тисячі зол.); на підставі сеї уступки Гулевич дістав від короля привілей для себе на сеймі 1636 року, як побачимо далі.
Урядивши справу в Перемишлі, Могила з своїм духовенством удався до Львова, де владика львівський Єремія Тисаровський з титулярними єпископами Теофанового свячення: Ісакієм Борисковичем, Паїсієм Іполитовичем і греком Аврамієм — мав посвятити Могилу на митрополита. В Києві сю церемонію Могила, очевидно, не рішався робити, бо ж катедра київська була ще в уніатських руках, і митрополит Ісая не покочував уступитися з сього митрополичого престолу перед упривілейованим представником ненависного йому опортуністичного напряму. Хоч патріарх, окрім благословення для Могили, за словами Могили, прислав якийсь лист, котрим віддаляв Ісайю, але при тих впливах, які були у Ісайї в правовірних православних кругах, а особливо серед козаччини, можна було справді побоюватися, що без серйозних конфліктів і демонстрацій посвячення Могили, мабуть, не обійдеться.
Натомість у Львові були у Могили давні зв'язки і зносини ще старі, по традиції його батьків — добродіїв братства, потім підтримані власними заходами воєводича. Там не мала тої сили православна непримиренність, на якій виїздив Ісайя, не дражнили нікого нахили Могили до польсько-латинської культури і польського режиму, й посвячення Могили мало всі шанси пройти не тільки гладко, а й тріумфально.
З’їхалося багато шляхти православної і польських панів, маси православного духовенства і всякого народу. Руська друкарня Сльозки привітала Могилу польським панегіриком «Aurora na horyzoncie Ivyowskim s wi всаса», сконфіскованим, одначе, зараз католицькою консисторією. Церемонії свячення переведено в новій братській церкві, саме докінченій недавно щедротами Могилиного свояка, воєводи молдавського Мирона Могили-Бернавського. Перше свячення було в світлу середу на св. Юра, друге — в суботу, а третє — в неділю провідну (28/IV},— записує літописець, додаючи, що на Могилу були положені «апарати», спішно прислані патріархом разом з благословенням через його послів, (ще з початком марта на сеймі були вони вже при нім).
По своїм посвяченні Могила пробув досить довго у Львові, приготовляючи собі грунт у Києві і на Україні. Зараз по посвяченні того ж дня він вислав «універсали» свої по всіх православних воєводствах, оповіщаючи, що він настав на митрополії як правний митрополит за всенародним вибором («за сполною всѣхъ короны Полскоє и В. кн. Литовского духовныхъ и свѣцкихъ обывателей елєкцією»), за привілеєм королівським і благословенням патріаршим. Про свого попередника Могила не згадував нічого, ігноруючи взагалі всю самочинну ієрархію Теофанового ставлення (копія без дати, яку видавець гіпотетично датує тут кінцем квітня або початком маю, але очевидно, що се таки той універсал, виданий «зе Львова 2 недѣли», що згадується в пізнішім листі. — М. Г.). Але правдоподібно, весь сей час через своїх людей він старався нахилити завзятого старця, щоб добровільно уступився йому з митрополії. Та Ісайя не піддавався, і нарешті Могила, стративши надію на спокійне полагодження справи, рішив іти проломом.
В червні рушив він до Києва, розсилаючи з дороги листи до знайомих панів, закликаючи їх прибувати до Києва на свій приїзд, визначений на день 7 липня ст. ст., і на посвячення катедри св. Софії, що мало при тім відбутися. «Хоч я анітрохи не сумніваюся, що в. мил., ведений ревностю до одновлення церкви нашої православної сам з своєї охоти і доброхотного умислу, не зволиш занедбати прибути на впровадження моє на митрополію і на посвячення тої плачевно зруйнованої оздоби нашої російської, але тим більше, побуджений тою покірною і справедливою прозьбою, зволиш і сам то виконати ласкаво і інших поблизьких їхніх мил. панів приятелів і сусідів до того охоче побудити», пише Могила в однім з таких листів. І, розуміється, окрім «оздоби» церемоній, йому хотілося присутністю прихильних йому людей надати також прихильніший настрій Києву під час тих церемоній. 
Його люди тим часом зайнялися окупацією Софійської катедри, що все ще зіставалася в уніатських руках. Дня 2/VII ст. ст. Мужилівський, Косів і Почаський, зібравши міщан, бояр, козаків і селян монастирських, з різною зброєю наїхали на Софійську церкву і, коли жінка завідателя не віддала їм ключів від дверей добровільно, порозбивали замки і захопили катедру, а потім таким самим способом позабирали й інші сусідні церкви, що були в уніатських руках,— Миколи Десятинного, Семена і Василя Нагорного. Без сумніву, таке рішуче поступування нового митрополита мусило зробити досить добрий настрій у Києві і серед неприхильно йому настроєних елементів. Може бути, що він ужив також й інших способів, щоб забезпечити собі нейтральність крайніх православних : вони не виступили нічим не тільки при в’їзді митрополита, але й при тих насильних способах, яких ужив він на непокірних.
Як оповідає очевидець, Ісайя Трофимович, в’їзд стався «зъ великимъ тріумфомъ». Могилянці доложили до того всіх старань. Колегія вітала свого фундатора панегіриком «Мнемозіна», де Могилу розхвалювано за осягнення останніми сеймами заспокоєння православної віри, наче б то було діло його самого. Можемо собі представити, скільки подібного шуму ще й усного напустили при всяких стрічах і повітаннях могилянські ритори. Лаврські друкарні розмахнулися «Евфонією веселобрмячою», де, висловлюючи надію, що з приїздом Могили закипить наново їхня друкарська робота, яка була припинилася «не без шкоди» їх,— вітали його в’їзд гораціанськими віршами:
0 Петре, здавна гостю пожаданий,
Витай Россіи на утЬху даний. 
Давай ратунку россійськой оздобі.
В мизерной добЬ.
Помнишь, якъ предъ тымъ Россія бывала 
Славна, якъ много патроновъ мЬвала, 
теперь ихъ мало: тебе хочемъ мѣти
В сарматськомъ свѣти.
Тебе южѣ муры мои полѳцаю.
Отъ Ярослава который маю — 
Любо ты славы ты ихѣ будь Атлянтомъ,
Будь адамонтомъ,
Сі голосні кимвали могилянців мали заглушити менше приємний шум з приводу твердих заходів Могили коло зреалізування своїх митрополичих прав.
Скрипіли не тільки уніати, а й православні. Ігумен Никольського монастиря, що був відданий королівським привілеєм в розпорядження Могили, не хотів передати йому свого монастиря, і Могила забрав монастир оружною рукою, а ігумена і його прихильників-монахів казав бити посторонками, допитуючися, де поховали монастирські скарби. На митрополита Ісайю, що не хотів піддатися Могилі, як оповідає Могилин прихильник Єрлич, Могила наслав своїх слуг і вояків, і вони, вхопивши Копинського, старого і схорованого, «в одній волосинниці, перекинувши через коня, як який-небудь мішок, відвезли його до монастиря Печерського, трохи не півмилі». Там Могила витримав його, поки не дав запису, що зрікається митрополії.
Се був дуже цінний для Могили документ, і він поспішив зараз розіслати його копії по всіх сторонах. Але схизма не переставала. За кілька тижнів по своїм в'їзді Могила розіслав новий універсал, де сповіщав, що він «щасливо наїхав» на свою митрополичу столицю, «обняв» катедральну церкву, і «од всіх православних духовного і свіцького стану у всій землі панств тутешніх одержав , належне послушенство»; але зачуває про незгоду деяку — що декотрі все ще називають митрополитом Ісайю («а иные иныхъ, кого кто хочетъ», додає він для сильнішого ефекту), тож подає до відомості, що Копинського не тільки патріарх «изверг», але й сам він «зреклъся доброволне такъ уряду, якъ и титулу митрополитанского», і запис дав, що вже ніколи на той титул не буде мати претензій. ; Всім духовним на доказ послушності наказував Могила ставитися до Києва на собор дієцезальний на день Успенія, «под винами канонными». Але, здається, собор сей не удався, судячи з того, що Могила незадовго розписує новий собор на перший тиждень посту, не згадуючи npо попередній (універсал сей повторює до певної міри попередній; не згадує про собор нічого і Трофимович у своїм листі. — М. Г.).
Могила, очевидно, трохи поспішився з жаданнями «послушенства». І то вже було великим успіхом для нього, що поява в Києві на митрополичім столі сього, ще недавно підозреного опортуніста і його суворе поступування з стовпом правого благочестя не викликало ні в кім явного протесту з боку прихильників ; непохитного благочестія. Козаччина, наприклад, далі по старій традиції більше спонукала Ісайї; і се було дуже багато, що вона не виступала за ним активно. Припадком перехована реляція служебника Конецьпольського з літа 1633 року дуже характеристично оповідає про те, як Кисіль тоді мирив з козаками Могилу. «Той «Ісай», що перед тим був митрополитом київським, наговорив: велику силу перед Військом Запорозьким на Могилу, теперішнього митрополита. Могила теж йому такі закиди робив, «що ти зрадник, бо з Москвою маєш порозуміння». Тому Могила, ставши в двох милях від війська, дав насамперед через п. Киселя «юстифікацію» про себе і порядно виправдався у всім, а той (Ісайя) зістався у великій конфузії. А коли Могила дав знати козакам, що їде до обозу, тоді гетьман з кількома хоругвами конних стрів його, а піхота вся стояла перед обозом. В півмилі від обозу привітали ми його і з великою гречністю впровадили його до війська, бо з ним було немало і шляхти київської. А коли ми ввели його в середину обозу, він пристав і убрався «коштовно», як арцибіскуп, попи цілу годину відправляли співання, а ціле військо потім (приступило) до нього для поцілування хреста і руки. Відправивши се, пішов з великою процесією до армати, посвятив їм армату і благословення дав на сю війну в гарних словах, так що ся церемонія потяглася цілий день. Але козакам все-таки було жаль того Ісайї, що був так дуже збентежений, бо вони ж його самі «всадили» на ту митрополію, тому прислали потім до п. Киселя і до мене і просили, щоб ми їх погодили, «аби вже тих замішань межи ними не чинили». Ми на те стратили цілий день і вчинили між ними таку згоду, що отець Могила відступив йому монастир св. Михаїла з усіма доходами його, відповідно до кор. привілею, а Ісайя дав йому запис на те, що ніколи тим титулом він не має титулуватися, ані в його діла втручатися, тільки мешкати спокійно в монастирі ігуменом. За се ми від козаків дістали велику подяку, що так їх погодили».
Правдоподібно, рішуча боротьба з уніатами за права православної церкви, проявлена за останній час Могилою, помирила з ним суспільність, а тверду руку, мабуть, признавано таки й потрібною православному митрополитові в такий твердий час. В пізніших пробах боротьби Ісайї з Могилою оборонцем скиненого митрополита виступає справді уже не суспільність, не козаччина, а король, що для заспокоєння Ісайї надав йому не бувалий перед тим титул «архієпископа сіверського задніпровського» і обстоював за ним перед Могилою і перед Могилиними свояками Вишневецькими, що вигнали Ісайю з його задніпрянських монастирів.


Дійсно, обставини були того роду, що менше всього настроювали до лагідності гуманності. «Заспокоєння» православних звучало як чиста іронія. В дійсності Володиславові акти відкрили собою тільки новий період завзятої не боротьби, а просто таки війни між православними і уніатами. Після того як завдяки Жигимонтовій тактиці православні були збиті з позицій і майже всяка можливість боротьби у них була відібрана, і се, розуміється, було великим успіхом, що акти нового короля дали православним правні підстави і реальні обставини, в яких вони могли боротися з натиском унії з певними виглядами на успіх. Але для «святого спокою» в сих нових обставинах було менше всього місця, і з становища психології тих тривожних, воєнних часів мусимо оцінювати і психологію головних діячів сеї доби і форми та способи сеї боротьби.
Королівські привілеї православних, щедрою рукою роздані на коронаційнім сеймі, реалізувалися тільки при помочі сили, і «реальное соотношение сил», кажучи по-теперішньому, рішало про результат тих претензій, які підносили православні на їхній основі, і тих рішень, які становили королівські відпоручники на підставі тих привілеїв. Королівські комісари їздили по краю і передавали православним церкви та монастирі згідно з королівською грамотою 14 марта. Але майже скрізь уніатське духовенство і його католицькі опікуни робили більш або менш сильні старання не поступитися засидженим добром, і православним приходилося силою доходити або, одержавши, силою боронити сі королівські дарунки. Наприклад, у Пінську комісар-уніат, стрівшися з протестом уніатів, таки й відразу відступив, і місцеві православні потайки відчинили собі церкву та взяли в свої руки : уніатський священик, прийшовши, застав там богослужіння православне і повну церкву людей. Навпаки — в інших місцях уніати, не змігши відборонити церкву перед комісаром, потім здобували її собі назад. Наприклад, в Красноставі, де королівським комісаром був Гулевич-Воютинський, він без усяких перепон, як каже, взяв був і передав церкву православним, і ті правили там богослужіння; але два тижні пізніше приїхав староста Якуб Собеський і, довідавшися про се, пішов з своїми гайдуками, відбив замки і віддав церкву назад уніатам. В Більську силоміць відобрали собі назад церкву самі уніати за поміччю місцевих католиків: товпи, розагітовані уніатським намісником, напали на церкву, відбили замки і передали уніатам, і т. ін.
Піднялася хмара різних протестацій і репротестацій, позовів і процесів. Багато українців і білорусів, що під натиском давніших обставин були змушені триматися унії, тепер, користуючи з проголошеної свободи обох релігій, хотіли вертатися на «благочестиву віру», але стрічалися з репресіями уніатів, що за поміччю католицької адміністрації загострюють свою боротьбу з православ’ям, силкуючися зміцнити стан володіння. «Новонародженихъ отрочатъ крестити, хорыхъ и хотячих ся сповидати, мертвыхъ погребати силне (силоміць) намъ правовѣрнымъ не допускають, але до себе презъ мусъ гвалтовне з пострахами розными приневоляютъ и притягають за неутоленными слезми нашими», як писали більські братчики Могилі.
Новопоставлені владики, не вважаючи на королівські привілеї, стрічалися з усякими перепонами в признаних їм правах юрисдикції; Пузина, наприклад, не міг допроситися у дідички Острозьких маєтностей — Анни з Острозьких Ходкевичевої, щоб вона позволила йому об’їхати православні церкви Острозьких маєтностей, навпаки — вона виразно заборонила своїм підданим і духовенству з своїх маетностей признавати своїм єпископом Пузину і до нього удаватися в церковних справах, і т. ін.
Уніати і католики не крилися з тим, що вони останніх королівських розпоряджень не вважають правосильними і сподіються, що пороблені Володиславом уступки стратять силу, не потверджені сеймом, за браком польського призволення. «Хвалитися своєю побідою? — пише сучасний католицький полеміст на адресу православних. — По-моєму, тоді була б ваша справа виграна, якби ви мали згоду папи, а я знаю, що папа не буде санкціонувати схизми». І сю хистку позицію відчували православні — тим більше, що й сам Володислав, при всім своїм бажанні не датися ультрамонтанській пресії, •не завсіди міг устерегтися від різних підходів свого клерикального правительства, різних більших і менших шефів його, що питанням честі для себе вважали йти проти антиклерикальної політики короля і не упускали нагоди, де можна було, не дуже наражаючи себе на королівську неласку, використати хвилю неуваги або хвилевого роздражнення короля і заїхати православних якоюсь несподіванкою. Такі, наприклад, були листи, видані Володиславом восени 1634 року, проти київських просвітніх інституцій і зреформованої Могилою школи у Вінниці. Тоном незвичайно суворим і неделікатним дорікав Могилі, що він не слухає його пригадок, аби скромно користав з того, що йому належить; наказував йому закрити латинські школи і латинську друкарню в Києві, так само школу вінницьку і забрати з вінницького монастиря ігумена Івашкевича і Кальнофойського, бо від них виходять бунти і всяка інша своєволя. Наказав також вінницькому старості і київському воєводі, аби допильнували замкнення тих шкіл, бо позволения було дано тільки на школи руські, і т. д. Епізод вражає своєю несподіваністю на загальнім тлі толеранційної політики Володислава, що на коронаційнім сеймі навіть збирався видати спеціальний привілей православним шкодам, але не міг сього зробити тому, що його канцлери не згодилися прибити до нього печатей. Очевидно, його різкий виступ проти сих шкіл був викликаний якимись інтригами або фальшивими донесеннями уніатів чи католиків (на жаль, сі подробиці зісталися нам неясними, бо викликаний ним полемічний трактат Сильвестра Косова «Exegesis to jest danie sprawy o szkołach kijowskich i winickich, w których uczą zakonnici religiey greckiey» займається головно теоретичними питаннями, не входячи зовсім в історію королівської заборони (брошура вийшла без року і місця в 1635 р. — М. Г.). Могила не скапітулював, шкіл не замкнув, справу якось поладнав. Але сей та інші подібні епізоди поучували православних пильно стежити за королем і пильнувати кожний його крок, не вважаючи на всі його обіцянки і навіть добрі заміри, та добиватись можливо повного і правосильного закріплення зроблених ним уступок.
Володислав теж робив усе, що міг, в тім напрямі. Він вислав восени 1633 року свого повірника, підскарбія надвірного Юрія Оссолінського до папської курії, поручивши йому не жалувати пишних компліментів і сміливих обіцянок, дорогоцінних дарунків і дзвінкої монети для того, щоб нахилити римські еміненції для Володиславових прошень і між ними обіцяних уступок православним. Оссолінський, найзручніший з польських дипломатів, добре справився з поручениями, зробив якнайкращий настрій в курії своїми перспективами приведення Московії й Швеції під зверхність папи, дістав згоду на всякі прохання Володислава, але на пункті уступок схизматикам стрівся з невблаганним і необорним non possumus папських богословів. Конгрегація відбула протягом грудня, січня і лютого 1634 року цілий ряд засідань в сій справі і, невважаючи на всі заходи Володиславових адвокатів, постановила, що не може не тільки згодитися з обіцяними православним уступками, але й толерувати їх, навпаки — мусить виступити проти пунктів і виданих на основі їх дипломів. Одинока річ, яку Оссолінському удалося виблагати в сій справі, очевидно, згідно з королівською інструкцією, се — що папська куря пообіцяла стриматися з оголошенням своєї резолюції, щоб не псувати політичних рухунків Володислава, і на сім мовчанні курії мусив він оперти свою дальшу тактику.
На коронаційнім сеймі обіцяв він православним сповнити обіцянки «пунктів» на найближчім сеймі. Одначе найближчий сейм, скликаний літом 1634 року, був екстрений, двотижневий сейм і мав на меті добитися тільки ухвали податків для заплачений війська, а полагодження всяких інших справ, між ними і релігійної, відложено було на звичайний шеститижневий сейм, що був скликаний на кінець січня 1636 року. Православні приложили всякі старання до того, щоб ся обіцянка була сповнена. Маємо лист Могили до могилівського братства, правдоподібно, один з цілої серії таких циркулярів, розісланих заздалегідь, де він нагадує братчикам, що треба енергічно поставитися на будучім сеймі, вислати депутатів і просить зложити грошей на його місію сеймову. В актах львівського братства зістався слід такої складки в записці, що Могилі асигновано «на потребу посполитую» 430 зол. З сеймиків маємо інструкцію вишенську, де послам поручається добиватися заспокоєння згідно з пактами і дипломом 1633 року, при тім згадуються ще деякі наради в справі перемиського владицтва, а послам поручається віддати сю справу для полагодження королеві особисто. Нема сумніву, що всі сі поручения «братії» дійсно дуже енергічно ставилися послами і різними позасеймовими делегатами. За браком докладніших справоздань з сейму мусимо вдоволитися загальною характеристикою, даною ретроспективно тодішнім нунцієм папським Вісконті:
.	«Дизуніти, з’єднавшися з дисидентами,— пише він,— ужили на останнім сеймі всяких підступів, хитріших ще від злобної хитрості грецької, аби нарешті осягнути мету своїх інтриг. Вони грозили навіть ужити сили, і коли не кинулися до заліза, то лише тому, що їм легше було воювати золотом, що поконало не одного юду серед хапчивості тутешніх католиків. Не жадали забагато на те тільки, аби дістати хоч трохи. Відкладаючи всяку згоду, хотіли викоренити унію начисто, забирати якнайбільші і щонайкращі єпископства, монастирі, церкви, маєтності церковні і все то віддати схизмі. Через такий натиск їхній і через малу прихильність шляхти до унії не можна було обійтися без великих шкод, навпаки — наймудріші католики і самі уніати досі не можуть надивуватися, що корабель їхній в такій бурі не потонув зовсім».
Повірники Володислава, очевидно, силкувалися переконати палати, що супроти такого роздражнення не можна далі відкладати полагодження релігійної справи, і мовчання папи при тім толкували як симптом його толеранції для справи. Оссолінський, явившися, зложив справоздання з своєї місії, очевидно, стараючися представити становище курії можливо прихильним для королівських планів. По сім вибрано комісію для полагодження релігійної справи. Спільними силами королівської партії, з одного боку, а православно-дисидентської — з другого, удалося прихилити палату посольську, а головно сенат, що вони, невважаючи на опозицію крайніх папістів, згодилися на признання толеранції для православних і сповнення даних королем обіцянок. Радзивілл записує в своїх записках під днем 14/ІІІ : « Король поручив мені бути посередником між уніатами і схизматиками, і я мусив то, хоч нерадо, взяти на себе разом з Остророгом, стольником королівським, і до певної міри порозуміння було осягнене, з тим що від уніатів мала бути взята катедра луцька і перемиська по смерті теперішніх владик й школи схизматикам позволені у Вільні та Києві, аж до логіки включно». Се не дуже докладно скорше показує, про що йшли торги, аніж як закінчилися вони, але інтересна тут ся вказівка крайнього клерикала, що стан володіння обох церков був уставлений на підставі обопільного порозуміння. Сеймова постанова, включена в конституції, звучала так: «Сповняючи pacta conventa і гарантію, дану на щасливій коронації нашій, здійснюємо угоду, постановлену для спокою і згоди наших підданих коронних і В. кн. Литовського згідно з пунктами, списаними на елекції нашій, і обіцяємо отсим законом вічним, за себе і наступників наших держати відповідно до тих пунктів як уніатів, так і неуніатів. А тримаючися того нашого заспокоєння, веліли ми їм видати на нинішнім сеймі привілею в різних справах за підписом руки нашої і печатями нашими. Всі ж процеси і спори з причин релігійних і вищезгаданих пунктів, розпочаті між ними з тої чи з другої сторони, на вічні часи касуємо і нищимо, поновлюючи постанову 1609 р. про заруку (на тих, хто б піднімав знову якийсь процес)».
Православним прийшлося пожертвувати не одно з того, що були виторгували вони собі на елекції; порівнюючи грамоти для уніатів і православних, видані на сеймі 1685 року, з пунктами 1632 року, побачимо се виразно. Недурно видана уніатам грамота вважалася великою потіхою для них, і нунцій навіть бачив у ній доказ певного повороту в політиці Володислава — більшої прихильності його до католицької церкви, і навіть толкував се тим, що, покінчивши вже московську війну згодою і зрікшися при тім московської корони, Володислав вже не вважав потрібним так панькатися з своїми православними підданими.
Видані одного того самого дня (14/ІІІ), при закінченні сейму, сі грамоти не тільки в стилізації проводили різку різницю між обома релігіями, одною опікуючися, другій даючи тільки неохочу толеранцію, але творили для православної віри значно гірші обставини в порівнянні з «пунктами» 1632 року. Особливо характеристичний з сього боку привілей уніатський. Володислав починає його від оправдання з приводу зроблених православним уступок. «Для загального добра взяли ми на себе завести спокій між людьми грецької віри, а способи того заспокоєння полишили до декларації св. отця; але св. отець затримався з своїм розсудом в сій справі і ніякої виразної декларації не дає, а на сеймі інакше не могло прийти до оборони Речі Посполитої й інших справ, і тому прийшлося нам прийти до згоди з людьми, які не пробувають в унії,— що вчинили ми не на те, аби потверджувати права схизми, але для загального добра, людям, що пробувають в унії з св. церквою римською, даємо отеє на свідоцтво нашої ласкавої опіки». За уніатами потверджувалося, крім митрополії, владицтва: полоцьке, володимирське, пінське і холмське, засновувалося наново смоленське; признавався їм ряд монастирів, і гарантувалося, що в Полоцьку, Вітебську і Новгородку православні ніколи не будуть мати церков; на владичі катедри будуть подаватися тільки монахи-базиліани.
Привілей для православних має характер додаткових розпоряджень до «пунктів» коронаційного диплома. Король згадує про ту відміну, що Почаповський зістався при владицтві до живота свого і потверджує, що по смерті його мають увійти в силу постанови пунктів щодо луцького владицтва. В Перемишлі по смерті Крупецького владицтво з маєтностями перейде до православного владики, але дві церкви в Перемишлі (св. Спаса і св. Миколи) і село Шегині зістануться для владики уніатського — се була новина! Городенський монастир віддавався уніатам, але на його місце православні діставали Видубицький монастир в Києві, і се мало для них ту приємну сторону, що уніатська ієрархія зовсім виходила з Києва (в тодішніх обставинах з Видубицького монастиря уніатам теж було нелегко користати, але все ж був то видимий знак їхнього права на Київ).
В православних школах київських і віленських позволялося учити по латині і по грецьки, але humaniora, вищі науки не мали викладатися далі діалектики і логіки (значить, вищих класів філософії і теології не мало бути).
Того ж самого дня король видав привілей на владицтво перемиське Гулевичу і, може, тоді ж утворивши архіепископію смоленську, надав — відповідно до принципу рівносильності — титул архієпископа сіверського. задніпрянського Ісайї Копинському, принаймні в листі королівськім, писанім в грудні того ж року до князя Вишневецького, король називає Копинського сим титулом і каже виразно, що він йому сей уряд надав та поручає князеві наказати своїм відданим і духовенству своїх маєтностей, аби були Копинському, як своєму владиці, у всім послушні. Але, здається, Могила ліпше хотів бачити сі задніпровські землі в своїй дієцезії, і якось ся новоявлена сіверська архіепископія скоренько заглухла.
Нарешті того ж самого знаменного дня король видав листи комісарам, визначеним до розділу церков між православними і уніатами. Вислано дві комісії — одна для земель коронних, друга для В. кн. Литовського, в кожній було по шість осіб, по половині католиків, або уніатів, і православних. Дня 1 червня кожна комісія мала з’їхатися і розпочати свою діяльність: «Довідавшися про стан кожної релігії під хвилю угоди 1632 р. і розваживши добре число церков і людей в унії і поза унією, церкви аби поділили і дійсно роздали уніатам і неуніатам».
Невважаючи на різні уступки, зроблені королем коштом православних уніатам проти пунктів 1632 року, католицька партія не мирилася з фактом. Вже перед виданням грамот і затвердженням конституцій біскупи і ряд світських сенаторів, послів й іншої публіки занесли протестацію на «способи угоди і віддання церков і маєтностей церковних». (Цікава тут особливо заява підканцлера коронного Т. Замойського, що він мусив припечатати акти тому, бо папська декларація не прийшла, «рішення сейму не могли без того прийти до кінця, а неприятель стояв над карком отчини». А коли комісари розпочали передачу церков православним літом того року, уніатсько-католицька партія робить все можливе, щоб зменшити здобутки православних, звести їх до мінімуму, а й сей мінімум обставити всякими протестаціями і деклараціями, які б могли віддати потім прислугу при зміні обставин. Призвичаєні до нетолеранції Жигимонта, вони не могли помиритися з новим курсом правительственої політики і дивилися на неї як на ефемерний епізод, який раніше чи пізніше мусить дати місце правдивій католицькій політиці. А при тім ще виводила їх з рівноваги також і та обставина, що сі нові комісарські об'їзди, ще більш систематичні, ніж попередні, немов давали знак усяким приборканим і до унії приведеним православним елементам, і вони відпадали цілими масами і верталися назад до батьківської віри.
В своїй інструкції, як ми бачили, король поручав мати на увазі такий стан обох конфесій, в якім вони були в момент елекційної угоди; та се, розуміється, було дуже трудно сповнити, і воно давало привід до всяких спорів та нарікань. Даремно комісари силкувалися заховати супроти унії всякі апаранси, відступаючи церкви уніатам, де їх майже або й зовсім не було, тільки «в надії унії» в будучності, або мотивуючи таке віддавання міркуваннями, які для сучасного читача звучать як іронія. Се все не рятувало комісарів від нарікання уніатської ієрархії, роздраженої православним рухом, і вона закидала їм і хабарництво, і підкупність, і всякі матеріальні мотиви, а православних не спасало від різних репресій на пізніше.
Декотрі з комісарських протоколів дають нам досить інтересні образки сучасного життя; сього проблематичного існування унії, сильного руху людності до православ'я і тих різних перепон, які ставилися йому. Наприклад, приїхавши до Нільська, де уніатське духовенство відобрало від православних церкви, як ми вже знаємо, комісари стрілися з якоюсь декларацією, вимученою від православних уніатським владикою під грозою різних процесів. На сій декларації уніатське духовенство опирало свій «стан володіння», але комісари признали неважною сю декларацію на основі конституції 1636 року, що уневажнила всякі процеси і рішення судові в справі релігійній, і приступили до розгляду реальних відносин. Тоді уніатське духовенство могло показати їм на очі лише кілька уніатів, і поза тим не можна було їх знайти більше, «неуніатів же велика юрба людей і реєстр всіх домів, які не хочуть бути в унії, був нам предложений». «Священики св. Воскресенія і св. Миколи з парафіянами своїми заявили, що вони в унії бути не хочуть і ніколи не були під послухом уніатського владики, хіба під примусом». Супроти сього, вглянувши ще в предложені православними документи, комісари присудили православним три церкви; «уніатів хоч бачили ми таке маленечке число, що їх і одна церква могла вмістити, але в надії на унію і з огляду на тих, що відступили» (від унії, а очевидно, уніатсько-католицька сторона сподівалася їх назад завернути), присудили все-таки дві церкви.
В сусіднім Дорогичині, на Руськім місті, уніатів не знайшлося зовсім. Комісари «вчинили старанне слідство про уніатів і неуніатів, але не могли побачити ні одного уніата на очі, ані розвідати не могли, а неуніатів — величезне число і множество, ціле містечко, зване Руським; видячи на власні очі, що вони однодушно стояли при своїй релігії неуніатській», комісари присудили їм тутешню церкву. Так само вийшло і в Лосичах, і комісари теж передали церкви тутешні, числом дві, православним, але вимовили, «що якби пізніше знайшовся якийсь уніат, обиватель того міста, і потрібував церкви, то п. дізуніти повинні купити грунт, придатний на збудування церкви і цвинтаря для уніатів».
У Грубешеві комісари «з особливим старанням питали за уніатами, але не знайшли більше понад попа Василя з зятем і з третім — міщанином Важинським». Сей піп Василь був при церкві св. Миколи, але що «всі парафіяни відступили від нього», комісари казали йому перейти до мурованої церкви Пречистої в ринку, «недавніми часами фундованої на унію і потвердженої привілеєм королівським з тої нагоди, що її фундатори відступили від уніатської віри свого предка і вернулися до неунії» — її присудили вони уніатам, інші віддали православним.
Сі розпорядження комісарів розбудили страшенний гнів місцевого уніатського духовенства і його прихильників — протести, закиди в хабарництві, скарги на тенденційність і всякі неправності. Сими скаргами удалося вивести з рівноваги й самого короля так, що він висилає до комісарів лист, де докоряє їм, що вони поступають односторонньо, на підставі заяв самих тільки православних, і тим заохочують людей відпадати від унії, «так що виникає небезпека, аби унія не вигасла зовсім». Він наказує вернути уніатам церкви, які були в їхнім реальнім володінні, а православним полишити тільки «гірші церкви» (podleysze cerkwie)! Але, не покладаючися на поміч короля, енергійніші особи між уніатським духовенством — як-от владика холмський Методій Терлецький, що був, очевидно, головним привідцею і до сього листа, й інші ще — завзято працювали на власну руку. Першу комісію 1633 року Терлецький в Холмі так обставив, що вона собі «з ласки божої шию зломила», як писав він потім. І другій комісії він творив всякі труднощі, так що комісари, як він сам хвалиться, старалися крадькома об’їздити міста його дієцезії; передані православним церкви він відбирав силоміць і запечатував або забирав під богослужіння уніатське. В Холмі самім він стероризував людність так, що на перші розвід и комісарів ніхто не посмілився заявити, що він православний; аж згодом удалося їх осмілити, списано їх трохи на реєстр, і комісари призначили їм одну церкву на передмісті — успенську. Терлецький опротестував їхнє рішення, наказав духовним тої церкви не допускати до передачі, коли ж комісари таки її відібрали й передали, владика зараз кинувся туди з величезною товпою; комісарів уже не було, православні, побачивши свого мучителя, почали тікати куди видко, а владика, власноручно розбивши двері, церкву назад відібрав, а православних при тім побито, повиривано їм бороди і всяко збезчещено. Грубешівські і красноставські церкви Терлецький також відібрав від православних і попечатав, а коли православні потім осмілилися ті печатки зірвати і церкви собі вернути, Терлецький при помочі прихильних йому магістратів розпочав такі процеси за непошанування уніатських святощів, що настрашив православних до смерті. В Грубешові зараз по комісії райці і лавники заявили (мабуть, не без заохоти владики, котрому про се доносили), що вони не будуть терпіти між собою русинів (з котрими засідали досі яко з уніатами) «по тім явнім бунті», що вони вернулися на православну віру. Коли православні забрали церкви, учасників сього акту позасуджувано на смертні кари ніби за образу святощів, вчинену при тім захопленні церкви, інших —на тяжкі грошові кари владиці, і тим способом їх змушено до того, що вони заявили охоту перейти на унію, і тоді владика випросив їм помилування, урядивши « перед тим церемонію покаяння: всі ті нещасливці були зібрані з сім’ями своїми в ратуші і відти парами, з свічками в руках, покриті веретами, пішли до церкви; потім ставши на коліна перед архіпресвітером, на його запитання назвали себе вівцями, пастиреві не послушними, що, покаявшися, просять прийняти назад до Ж унії. Теж саме було і в Красноставі, де за привернення силоміць забраних церков православних позасуджувано теж на кари смертю, відрубання рук, виставлення до стовпа, грошові кари і т. д., і теж змушено тим чином до переходу на унію.
Терлецькому всі сі безправства і насильства, крім судової писанини, не принесли ніяких особливих прикростей. Але як перемиський владика Гулевич, не можучи дійти призначених йому королем монастиря св. Спаса і Онуфрія Лаврівського, поступив звичайним методом (ужитим і Могилою, як ми бачили) — відібрав його від Крупецького силоміць, се стягнуло велику біду не тільки на нього самого, а й на цілу перемиську єпархію. Правда, Гулевич був менш обережний, ніж Могила, і взяв сам участь у заїзді. Коли Крупецький не послухав королівського листа і монастиря не віддав, Гулевич з великою силою місцевої шляхти й міщан (противна сторона казала, що було там до 10 тисяч людей) обступив монастир, здобув приступом, вигнав Крупецького, забрав також інші призначені йому монастирі і кілька сіл владичих. При тім самого Крупецького збезчещено, всаджено до льоху монастирського, а брата його поранено в бійці.
За се Гулевича засуджено на інфамію, що значило страту владицтва.
Заходами місцевої шляхти і всеї православної партії,— правда, вдалося сю інфамію зняти, але дорогою ціною. Король поміняв маєтностями і правами православного владику з уніатським, і по смерті Гулевича владицтво правомлавне призначене було на скасування, мала там зістатися тільки архімандрія православна — тільки зміна політичних обставин наслідком Хмельниччини не допустила до сього (акти процесу за заїзд 1636 р. Про пізнішу боротьбу Гулевича з Крупецьким нижче в гл. VII. — М. Г.).
Був се найбільш серйозний вилом в добутку православних сеї доби, але не одинокий. Майже кожний рік приносив в сій сфері болючий удар і розчарування в тривкості того «заспокоєння» і тих гарантій, які вдалося для нього здобути. Коли новий владика мстиславський Сильвестр Косів, об’їздячи свою єпархію, заїхав до Полоцька і Вітебська й уніатське духовенство підняло крик, тому що се дало початок до переходів на православ’я, король листом своїм, висланим до Косова, заборонив йому показуватися туди (1636). Коли вмер уніатський владика луцький Почаповський і православний владика Пузина згідно з своїм  привілеєм перейняв на себе владицтво луцьке (також заїздом), уніатське «духовенство знову підняло протести, і король видав універсал, де назвав сей вчинок Пузини безправним (мовляв, без волі королівської то зробив) і віддав луцьку єпархію в тимчасове завідування володимирському уніатському владиці Мукосію-Баковецькому. Тільки на сеймі 1638 року удалося випросити новий привілей Пузині на се владицтво, та й то, здається, ціною спеціальної декларації на користь унії.
Таке було се «заспокоєння православних».

IV
КОЗАЦЬКІ СПРАВИ 1632—1637 рр.
Московська війна 1633—1634 рр. Напруження
 серед козаччини. Компанія пруссъ-
ка. Зруйнування Кодака. Козацька опозиція
 і осінні переговори 1636 р. Кримські
справи. Повстання Павлюка.

Коли переходимо історію сеї боротьби за права руської віри, що червоною ниткою йде через усі отсі роки, начавши від безкоролів’я, вдаряє в очі одно — що по елекції вже не чутно козаків в сій гарячій боротьбі. Козацького елементу вже не чути в справі «грецької релігії»; на цілий ряд літ він входить в межі своїх класових, чисто козацьких інтересів, і національні перспективи, коли не сходять зовсім з овиду козацького життя, то в усякім разі відходять на далекий план.
При бідності звісток, які маємо з життя козаччини сих років, аж до повстання 1637 року, ми не можемо докладно ілюструвати сеї переміни. Але нема сумніву, що тут поруч різних кампаній, які займали козаччину, велике значення мав також новий курс українського церковного життя. З сього боку партизани Володислава могли дійсно похвалитися перед шляхетською Річчю Посполитою результатами своєї релігійної толеранційної політики. На чолі легалізованої української церкви стали люди, які, пильнуючи інтереси своєї церкви, чули себе горожанами шляхетської Речі Посполитої, були їй вірні і в мислі не мали шукати поправи православ’я в якійсь іреденті як владики Теофанового ставлення. Свої очі вони обертали з надією до короля; розв’язання своїх прав шукали в двірських сферах, в магнатських впливах, щонайбільше — в посольській палаті. Втягати в свої заходи козаків вони вважали, мабуть, і нетактовним, і таки серце їхнє не лежало в сторону козацької демократії. Се треба сказати особливо про нового голову української церкви, що мав уже кілька дуже неприємних конфліктів з козаччиною і чув доста різних заяв недовір’я її, а за ним можна повторити те ж і про всю плеяду «птенцовъ гнізда Петрова». Козаччина була чужа сим митрофорним і клобуконосним шляхтичам, єзуїтським вихованцям, і вони були чужі козаччині. І хоч козаки не виступили проти них одверто в обороні ближчих їм духом Ісайїних старців, то все-таки чується повний брак тісніших духовних зв’язків козаччини з сею відновленою, упривілегійованою ієрархією.
І енергія козаччини, поминаючи на боці церковні й національні (як їх тоді розуміли) інтереси, звертається виключно на добування козацького хліба, на розширення козацького володіння на Україні, на побільшення козацьких кадрів. Ряд війн, що наповняють перші роки пакування Володислава, давали на те все добру нагоду.
Ми знаємо вже, що мобілізація козацького війська на московську війну розпочата була ще 1631 року, але смерть короля стримала воєнні приготування. Під час безкоролів’я Москва розпочала вже воєнну акцію в Смоленщині і в Сіверщині, і тут, за словами урядових московських актів, їхні воєводи з кінцем 1632 року повоювали Батурин, Ромен, Іван-городище, Борзну, Мену, Миргород. Новий король нетерпляче чекав покінчення всіх формальностей свого вибору, щоб прийняти сю вже накинену йому війну, а тим часом для відтягнення сил московських він хотів атакувати Сіверщину силами місцевими, козацькими головно. Дня 13/ІХ 1632 року, в сам день вибору королівського, сенат уповноважив короля тим часом, «поки Річ Посполита обмислить відповідне військо», взяти на службу козаків «якесь число» і дав поручения підскарбію на одвічальність сенату виплатити козакам 20 тисяч золотих для заохоти і для поправлення армати (див. розділ II. — Ред.). А відправляючи послів козацьких кілька день пізніше, новий король передав через них лист і в нім, заявляючи козацтву свою ласку, вказуючи на полагодження релігійної справи і т. ін., наказував війську козацькому, щоби зовсім було готове на війну московську, на кожний поклик козацького гетьмана. Головним начальником сього козацького війська сенат визначив каштеляна кам’янецького Олександра Пісочинського; він, як староста Новгорода-Сіверського і один з місцевих колонізаторів, мав поручения зайнятися організацією пограничної війни. Крім нього, таке ж поручения одержав іменований підкоморієм чернігівським і старостою носівським Адам Кисіль, а крім них, діяльну участь в тутешніх операціях брав також найбільший з пограничних магнатів Єремія Вишневецький.
Про нього вісники московські доносили, що ще в жовтні 1632 року він рушив з Лубен «на поля», з ним 10—15 тисяч війська, між ними «запорозькі черкаси», щоб з «поля» ударити на пограничні московські городи. Але тоді се була вість передчасна, очевидно. До нового року 1633-го козаки на пограниччі ніде не показалися, і московське правительство, вважаючи на донесення своїх агентів про москвофільську агітацію поміж козаччиною (з боку Ісайї і його старців), наказувало своїм військам не зачіпати українського пограниччя; «для того что черкасы стоять за вѣру противъ еретиковъ, и за то у нихъ съ польскими людьми за вѣру бои были великіе да и нынъ есть, а изъ черкасских городов Черкассы противъ нашихъ ратныхъ людей нигдѣ на бояръ не объявлялись».
Але надії московського правительства, що козаччина зістанеться нейтральною або навіть стане по стороні Москви з огляду на свої релігійні кривди і рахунки з Польщею, були марні. Козаччина взяла дуже діяльну участь в московській війні. На жаль, не маємо ніяких ближчих подробиць про се зі сфер козацьких. На гетьманстві, видко, сталася зміна. Діденко зникав, з осені 1632 року нема про нього звісток. В сіверській кампанії 1633 року московські вісники називають «запорозьких черкас і вільних людей гетьманів Дорошенка і Тимоша Орендаренка». Орендаренка ж називають своїм гетьманом запорожці під Смоленськом з осені того ж року і в усій пізнішій кампанії зимою і весною 1633—1634 рр.; згадка про Дорошенка, правдоподібно, опирається на якімсь непорозумінні: більше він не згадується ніде, крім одного сього випадку. Натомість як «гетьмани», очевидно, наказні або начальники осібних корпусів козацьких, поруч Орендаренка згадуються в кампанії 1633—1634 рр. Лаврінко (під Черніговом восени 1633 року), Ілляш (під Сівськом в марті 1634 року)' і Тарас (веде корпус козацький з-під Путивля на Угру). Полковників в 1634 році знаємо таких: Грицько черкаський, Данило канівський, Юрко Латиш (sic) чигиринський, Филоненко корсуньський, Оліфер переяславський; восени 1633 року наложив головою полковник Пирський лубенський, очевидно; полковником без назви полку називається ще Яцько Острянин, теж в ролі начальника більшого війська.
Звістки наші про участь козаків в сіверській і смоленській війні 1633—1634 рр. взагалі досить бідні, розрізнені й не дають нічого особливо, так щоб на них варто було особливо спинятись. Вперше про Запорозьке Військо на московськім театрі війни зачуваємо в розмові польського агента з марієнбурзьким старостою в перших днях лютого ст. ст. 1633 року; він говорить про тридцять тисяч запорожців, що, перейшовши за Дніпро, все далі поступають на північ. В марті 1633 року під проводом свого гетьмана разом з Пісочинським і польським військом приступали вони під Путивль; всього сього війська раховано на 5 тисяч; напад не удався, і військо розійшлося по своїх городах, як доносили московські воєводи. Потім у маю повторився козацький похід на Путивль в більших розмірах; путивльські воєводи рахували всього війська козацького і всякого іншого, приведеного Пісочинським і Вишневецьким, на 50 тисяч, хоч се виглядає на рішуче прибільшення, як і весь сей рапорт: козаки з «литовськими людьми» добували Путивль чотири тижні (14/V—9/VI), зводили великі бої й приступи чинили, але Путивля не здобули й понесли великі втрати: вбито двох полковників черкаських «Сорока та Самошка» і «письменних черкасъ и охочихъ всякихъ людей» побито тисячі чотири або й більше, і після сеї другої невдалої облоги знову розійшлися вони «по своїх городках». По тім звісна нам тільки дрібніша екскурсія козацька під проводом Острянина; в липні він узяв Валуйку і приступив був під Білгород, але тутешні воєводи відборонилися.
По сім, в другій половині 1633 року, на сіверськім пограниччі йшла дрібна війна, головним героєм котрої виступає в перехованій кореспонденції Кисіль; козаків було небагато, і ті, що зісталися для сторожі границь, за його словами, «зійшовши з границь, тратили весь час на чатах». Конецьпольський мав прислати частину свого війська, але держав його на полудневій границі, з огляду на турецьку небезпеку, і Киселеві з тяжкою бідою приходилося відбиватися від московських воєвод. Яка причина була, що козаки так скоро розійшлися, не знати; мобілізувати їх наново заходилися уже під Смоленськ — виручати його від московської облоги. Туди рушив літом сам король, а виручати короля треба було козакам. В мобілізації сій також головну роль відіграв Кисіль: очевидно, сі переговори його з козаками описує реляція служебника Конецьпольського, підстарости черкаського, Павловського на ім’я:
«Військо Запорозьке застав в обозі, в двох милях за Переяславом, на урочищі Булащик, і там з ними пробув чотири дні, чекаючи ради. День перед радою приїхав до них п. Кисіль від короля, також з королівською інструкцією. Другого дня дано нам аудієнцію — наперед закликано п. Киселя; ставши на раді, він досить широко намовляв їх і серйозно наказував, аби якнайскорше поспішали з військом своїм за королем. Проти сього спочатку дуже пручалися, але вислухали і сказали йому уступитись, а мене зараз закликати. Я, прийшовши наперед, як звичайно, сказав їм про ласку королівську, а потім, взявши в руки інструкцію, котрої і напам’ять навчився дуже добре, почав їм докладно «правити», толкуючи чисто кожне слово, аби краще могли розуміти, бо то простаки. І коли прийшло до того місця: «Пан в обозі, а ви по хуторах та по пасіках»,— почало хлопство дуже сміятися, кажучи одні до одних, що «нам його м. пан краківський, наш мил. п., всю правду пише». Потім попросили, щоб їм іще їхній писар прочитав, аби краще зрозуміти, і я згодився, а прочитавши, не хотіли мені її назад вернути, казали: «Нам дуже потрібна, бо підемо без грошей, а прийшовши на границю, тим будемо хвалитися, що нам тут король гроші обіцяв, бо ми нікому іншому не віримо, тільки самому й. м. пану краківському, нашому ласк, панові». Бо пан Кисіль їм також на границі обіцяв гроші, але на те не дали й слова сказати, а як я по нім прийшов з інструкцією й. м.,— зараз повірили, і вже не мали ми ніякої суперечки з ними про гроші».
Жадання Конецьпольського, щоб козаки пройшли заграничними землями, не захоплюючи земель литовських, козаки ніяк не схотіли прийняти, «сказали, одначе: «Ми підемо близько границі, захоплюючи Білу Русь, і будемо вважати, аби не було від нас людям ніякої кривди, і заборону між собою вчинимо «під горлом» — не брати нічого, тільки аби чим могли проживитись». Так само рішучо відкинули проект Конецьпольського — на час їхнього походу, мовляв, «для безпечності задніпрянської, ввести туди трохи польського війська». «Не дали на те сказати і слова, пояснюючи тим: «Ми будемо в Москві, а жовніри, прийшовши, будуть тут наших жінок кривдити! Нехай уже й. м. скаже людям своїм пильнувати ворога на тій стороні Дніпра, а ми тут за Дніпром зіставимо людей кілька тисяч для кращої безпечності і зіставили зараз Лавників (так в копії, може — Лавринків. — М. Г.) полк, а в тім полку, як були під Путивлем, було їх дванадцять ти	сяч».
«В обозі їх тепер ледве чотири тисячі,— завважає п. підстароста,— але як рушать з того місця,— готуються всі йти за військом і так нас запевнили по довгих суперечках, що зараз якнайскорше підуть під Смоленськ і постараються добре поправити своє перше упущення». Справді, за тиждень перед Успенієм гетьман Орендаренко рушив з українських городів з двадцятитисячним козацьким військом (за актами Московської держави, стільки ж рахує їх Васенберг, інші рахують тільки 15 тисяч (Москожовський, Альберт і Криштоф Радзивілли), Вайнбер записує під 18/ІХ прихід 12 тисяч козаків і додає, що має ще їх більше прийти.— Ред.) і в середині вересня прилучився до війська королевича під Смоленськом.
Очевидець — посол прусський Вайнбер — описує се військо так: «Се немолоді, хоробрі люди, на добрих конях, кожний з довгою рушницею, в роді шотландських; мають з собою польних гармат (декотрі від цісарів Фердінанда III і Рудольфа II), цілим серцем бажають бою, забрали вже у ворогів кілька невільників і велике стадо худоби в шести милях за Смоленськом». Очевидець ксьондз Колудзький описує їх менш прихильно: «Бачив величезну товпу, яку не можна було б і порахувати; того дня, як прийшли до обозу, тягнулися по кільканадцять хоругов укупі, без ладу — і всього тільки порядку, що хоругви були вкупі,— се товпа, на яку не можна числити на війні, подібна більше на сатирів, як на цивілізованих людей; хлопи всі однакові, в сірій одежі, рідко котрий в синій або червоній; шкіра на тілі як кора на дереві; зневага життя незвичайна — більше жури про горілку, як про життя; взагалі є що бачити». Але зараз додає історії про козацьку відвагу:
«Зараз походили між неприятелем, зловили трьох визначних офіцерів і привели їх під руки до короля; орацій не казали, тільки: «Королю, ось маєш німців» (а були то французи); дано їм два цебри меду і 20 талярів — були вдоволені». Далі, згадавши, що військо розділено на три позиції, додає: «На всіх трьох місцях сповняють надії, на них ложені. Кількадесят, роздягшися наголо, перепливли Дніпро з голими шаблями під неприятельські шанці і багато там побили народу. А один з них таку відвагу показав : коли треба було дістати язика на другім боці, пустився плисти через ріку (Дніпро) й притаївся у воді при березі; коли якийсь московитин прийшов до води, він його вхопив за волосся, скинув у воду і так з ним переплинув назад; дуже смішно оповідав сю трагедію козак той королеві, як він його підстерігав і як з ним плинув — нагородив його за працю кількома ортами».
Взагалі в цілій кампанії аж до капітуляції московського війська (лютий 1634 року), козацьке військо відігравало дуже важну роль, як по числу свому (король мав всього 9 тисяч війська), так і по своїм воєнним прикметам. Ми не раз стрічаємо похвали козацькій відвазі в битвах, в приступах, і заразом на них лежала під’їздова партизанська війна. Тим часом як частина їх брала участь в блокаді московської армії, що облягла Смоленськ, друга частина з самим гетьманом Орендаренком, разом з гетьманом польним Казановським в грудні, січні, лютім, марті воювала в околиці Дорогобужа, нищила пограничний пояс коло Білої, Вязьми, Ржева, Калуги. За словами «язиків», з Орендаренком було козаків за різними відомостями 8—10 тисяч; один «язик» оповідав, що з Орендаренком шість полків, а в тих полках тисяч з десять і десять гармат «полкових». З початком 1634 року прийшов до нього козацький полк з-під Путивля під проводом Тараса і зійшовся з Орендаренком за Угрою. Московська армія Шеїна вже перед тим була відтята від Москви, і се кінець кінцем змусило його капітулювати, але воєнні операції з польської сторони далі концентрувалися на смоленськім театрі; сюди наглили козаків, але вони не дуже спішили, і навіть відмовилися від сього походу, і зіставалися в Сіверщині, як доносили московські вісники. Найбільш визначним епізодом сеї сіверської кампанії 1634 року була облога Сівська (1/ІІІ), але вона не вдалася, і так і ся друга кампанія пройшла без особливих результатів. Козацьким військом проводив «гетьман» Ілляш і з ним п’ять чи шість полків — коло 6 тисяч козацького війська, а польським військом проводили Вишневецький і Лукаш Жолкевський. Угода Полянівська, уложена в червні 1634 року, перервала операції.

Заразом діяльну участь брало козацьке військо в кампанії турецькій, яка несподівано набігла з кінцем літа 1633 року на полудневій українській границі. Московське правительство через своїх послів уже давно старалося напустити Туреччину на Польшу, але Польщі удавалося паралізувати сі заходи, і в 1630 році потверджено давнішу згоду Польщі з Туреччиною з тою умовою, що поляки не допустять козацьких нападів, а турки — татарських. Недодержання сього обов’язку давало привід до дальших обопільних докорів, і московські посли, коли у них прийшло до розірвання згоди з Польщею, всіма способами силкувалися роз’ятрити се невдоволення і попхнути Туреччину до оружної акції. Турецькі політики не дуже піддавалися на сі намовлення, тим більше, що й на рахунок Московщини йшли морські походи донських козаків і їхні походи на Азов. Але кінець кінцем війна Польщі з Москвою (а ще більше, може, московські гроші) роздражнили турецькі апетити, і на від’їзді московським послам (на початку 1633 року) заявлено, що султан, сповняючи їхнє прошения, вже наказав ханові і мурзі Кантеміру воювати землі польські, а від себе пішле на Польщу Абазу-пашу з військом турецьким, з молдаванами і волохами й буджацькими татарами. Сі обіцянки справді були сповнені. Кримці і Кантемір навідалися на Україну, а літом 1633 року зовсім несподівано, бо по доволі мирних і стереотипних кореспонденціях на тему татарських і козацьких нападів (турецькі баші докоряли за останній похід на кільканадцяти чайках, мабуть 1632 року, Конецьпольський остерігав, що вибирається новий козацький похід на 20 чайках) наступив похід Абази-баші на польську границю. Приводом для сього походу виставлено старі справи — козацькі своєвільства, поставлення нових замків у сусідстві турецькім і заселення нових осад на степових, мовляв турецьких просторах. Сам похід Абази-баші випередив, як звичайно, напад татарської орди; він випав зовсім несподівано: Конецьпольський, що стеріг полудневої границі, поки довідався, поки рушився, татари вже втекли за Дністер, на волоську територію. Та Конецьпольський, зрозумівши значення сього нападу як турецького авангарду, сміло перейшов за татарами на волоську територію і тут на урочищі Сасів Ріг 4/VI н. с. погромив орду.
Се був ефективний початок кампанії й не зістав без впливу на її дальший розвій. Проти сил турецьких Конецьпольський обіслав циркуляром магнатів українських, закликаючи до походу, закликав козаків і таким чином побільшив своє тритисячне кварцяне військо більш як у четверо. Позицію зайняв під Кам’янцем, а коли Абаза-паша з своїм військом турецьким, з господарем молдавським і волоським й з татарами Кантеміра (поляки рахують того всього на 55 тисяч), перейшовши Дністер, попробував ударити на польський табір, приступи його відбито 28/Х. Турки попробували оснуватися в сусідній Студениці, але й се не вдалося і, кінець кінцем спаливши сей замочок, вони відступили назад за Дністер. Конецьпольський з своїм військом туди не смів іти, щоб не повторити Цецорської кампанії, котрої сам був учасником, і, бажаючи уникнути дальшої війни, так ненаручної в даний момент, рішив трактувати сей епізод як просте непорозуміння та розпочав переговори.
Вислано до Царгорода посла. Абаза-баша відступив з своїм військом, але намовляв султана до дальшої війни. Посла польського трактовано дуже зневажливо, нова війна здавалася неминучою, і на початку 1634 року примас Венжик, як заступник короля, розписав нові листи до сенаторів і магнатів, закликаючи їх до походу на оборону полудневої границі. Військо турецьке стояло під Адріанополем; сам султан був при нім. Але вісті про закінчення польсько-московської війни прохолодили енергію турецького правительства; головний ініціатор війни з Польщею Абаза попав у неласку (потім згинув від інтриг своїх противників — задушено його). Воєнний запал простиг, одначе напруження тривало далі. Турки жадали знищення пограничних козацьких «паланок» (кріпостей) і зобов'язань щодо козаків. Пахло війною, і Володислав спішив ліквідувати війну з Москвою, що вже не обіцяла йому нічого, а натомість переймався планами війни з Туреччиною.
4/14//IV по довгих переговорах підписано трактат вічної згоди Польщі з Москвою на р. Поляновці. Земельні здобутки смутних часів затверджено за Польщею, натомість Володислав зрікся претензій на московську корону, зрікся титулу московського царя і обіцяв вернути соборну грамоту, котрою вибрано його на царство московське (з сею соборною грамотою, котру шукали і не знайшли, був великий клопіт. — М. Г.). З подробиць переговорів варто переказати дебати з приводу царського титулу московського: польські делегати вказували, що титул царя «всея Руси» занадто претензійний, бо немов містить претензію на руські землі Литви і Польщі, через се проектували замінити словами «своєя Руси»; але московські посли про зміну титулу не хотіли чути і вдоволили поляків усною заявою, що титул «всея Руси» не дотикає польської Русі. Друга справа була висунена польськими депутатами, очевидно, на бажання козаків: вони зажадали, аби в трактат було вложено, що від царя має йти річна плата запорозьким козакам, як то бувало давніше, і запорозькі козаки на те мають грамоту. Бажання з становища польської державної політики було абсурдне, але й московські посли, розуміється, не могли вложити на своє правительство такого обов’язку: відповіли, що не знають ближче сеї справи, думають, що козаки діставали гроші з Москви тоді, як служили цареві, і далі в такім разі діставатимуть.
Покінчивши війну, король поїхав на надзвичайний сейм, скликаний на липень 1634 року для ухвали кредитів на заплату війська за війну московську і на війну з турками, що тепер займала короля. Сейм, одначе, був дуже неприхильно настроєний для таких воєнних планів і всякими способами старався прохолодити запал короля. Ухвалено загальний похід на випадок турецького нападу, але Конецьпольському післано наказ, щоб не зачіпав турків з свого боку і не переходив за Дністер, як то було в плані: перейти на волоську територію, знищити і підбити собі Молдову. Проект союзу з Семигородом, що заохочував до війни з турками і обіцяв Польщі 20 тисяч війська, відкинено. Король все-таки сподівався, що війна вив’яжеться, стримував від великих уступок туркам і просто з сейму поїхав до Львова, зайнятися організацією походу. За словами нашого літопису, Конецьпольський стояв в двох милях від Кам’янця на Дністрі з величезним військом, якого ще не бувало, а козаків іще було 12 тисяч, і вони стояли осібно, «бо не можна було столпити ся в купі» и для облеженя и для живности»; говорили, що король наказав пустити їх наперед на Волощину.
Але до війни все-таки не прийшло. Новий шеф турецької політики візир Мартаза-баша всіма силами пер до згоди, валив усе на Абазу, і кінець кінцем нове посольство турецьке привезло до польського обозу замість війни згоду.
Король, рад не рад, мусив вертати зі Львова з нічим, він міг потішати, одначе, себе, що замість турецької війни у нього була в запасі недалека війна шведська. Шведи не спішилися з відновленням перемир’я, котрого час кінчився незадовго (1635 року), і Володислав приготовляв настрій в польських сферах для війни з Швецією. Через те треба було запевнити себе від можливих несподіванок з турецького боку, а з тим виникала справа отримання козаків від моря. До того ж, очевидно, зібрався на козаків за дволітній період їхньої мобілізації всякий кримінальний матеріал «з волості». Вже на сеймі 1633 року звертає на себе увагу постанова сейму, щоб на будуче виплату платні козакам перенести з Києва до Канева, бо в Києві вони роблять «велику перешкоду тамошнім судам». Коли почала сунути з весною 1634 року маса того змобілізованого, а не заплаченого війська козацького з московської війни — горючого матеріалу збиралося все більше. В листах короля Володислава, головнім, але дуже скупім матеріалі, яким розпоряджаємо для сих півтора року (до повстання 1635 року), маємо деякі відгомони тодішніх замішань і тривог. Рішено було розложити частину польського війська в подніпрянських сторонах і вислати комісію для заведення порядку в козацькім війську. Визначено до сього старосту калуського Лукаша Жолкевського, Адама Киселя і кількох менш визначних осіб (вроді ротмістра Романовського, Голуба); головно зайнявся справою Кисіль, котрому разом з тим були поручені переговори з московськими делегатами в справі уставлення границь. На жаль, не маємо ближчих звісток про його зносини з козаками і «кондиції», передані їм. З припадкових згадок довідуємося, що козаки нереєстрові, що прийшли з московської війни, претендували на права козацькі і різні вільності. Скаржилися на різні утиски і кривди від старост. Нарікали, що до реєстру приймають за хабарями, а найбільш заслужені опинилися поза реєстром і їм не дають ніяких прав. Конецьпольський запитував короля в тій справі, і король відповів, що він козакам нічого не обіцяв і не позволяв, виключивши тільки воєнний час, коли вони були при королі в московськім поході.
Все се збирало багато елементів невдоволення. Козаки мусили розчаруватися в своїм вибранці, за котрим так розбивалися на елекції; Володислав міг похвалитися перед ними «заспокоєнням православної віри», і се був єдиний конкретний пункт, на котрий він міг вказать у своїй грамоті, висланій козацькому війську по коронаційнім сеймі. Все інше скінчилося на фразах. Король обіцяв потвердити козакам Баторіїв й інші привілеї, про які вони згадували, коли вони їх в оригіналі предложатъ В справі збільшення війська і платні обіцяв порозумітися з Конецьпольський. Але тоді могли себе козаки потішати фактичними свободами, які давали їм мобілізація, війна, походи. Се скінчилося, і маси козацькі мусили почути знову, що вони вже не потрібні і ніяких ласк для них вже нема. Реєстр не збільшено, але й новопричинені дві тисячі знов поставлено під знак запитання. Військо було не заплачене, і замість грошей правительство сипало накази, щоб старшина пильнувала своєвільних і не випускала на море. Не покладаючися на накази, король проектував вислати козацьку залогу на Запорожжя за осібною платою. Потім ухопилися за проект — поставити замок на порогах, щоб загородити козаками дорогу на море. Подав його, мабуть, Конецьпольський, що потім так жваво взявся за його виконання. Справу внесено на сеймі 1635 року в серії різних способів на «погамування морських наїздів з Війська Запорозького». Жадна спокою шляхта понаухваляла цілу гору драконівських постанов, які мали забезпечити спокій полудневій границі. Дивне роблять вони враження, наче по якійсь страшенній галабурді козацькій, а не по дволітній вірній службі королеві, що віддала такі неоціненні прислуги шляхетській Речі Посполитій. Припускаючи навіть, що за мовчанням джерел дещо з своєвільства козацького нам зісталося незвісним, все-таки левову пайку сих перунів треба покласти на стару ворожнечу до козаччини Конецьпольського й інших українських магнатів, а не на державні вимоги польського життя.
«Хоч за ласкою Божою не страшна нам і Речі Посполитій нашій зброя неприятелів наших, то все-таки хочемо мати з ними згоду і умову, не порушену з нашого боку,— зачинає ся конституція. — І так як цісар турецький за ласкою Божою і готовністю нашою, за скорим нашим виступом проти нього на Україну по щасливо скінченій експедиції московській, за відвагою військ наших, яку показали вони при ясновельм. Стан. Конецьпольськім, гетьмані і т. д. і охотою, яку виявили обивателі Корони, збираючися до нього,— з поля уступився і до згоди прихилився, і ту згоду з захованням гідності Речі Посполитої з ним уложено,— то і ми бажаємо показати цілому світу, що вміємо додержати слова в угоді з неприятелями нашими, і хочемо.
А для того властю нинішнього сейму, за згодою всіх станів постановляємо, щоб козаки ані на суші, ані на морі не давали найменшої причини до розірвання того покою, під грозою утрати всіх прав, вільностей і привілеїв, наданих їм предками нашими і Річчю Посполитою. Докладаємо до того старостам нашим, аби вони, запобігаючи тій своєволі, не позволяли в староствах своїх готувати і приладжувати дерево на човни, ані живності, пороху, куль й інших припасів, без котрих не можуть відбуватися козацькі походи на море; мають того пильнувати також і уряди міські під страхом смерті. Під тою ж карою має уряд міський забороняти синам і молоді, аби не прокрадалися до Війська Запорозького. А що часто трапляється на тамошній Україні різним людям стану шляхетського допомагати запорозьким козакам в тих морських походах,— роблять їм різні прислуги в тій своєволі, або й самі з ними на море ходять і здобичею з ними діляться,— отже, на кого буде се показано, має бути нашим інстигатором (прокурором) на сейм пізваний і, як буде доведено, має бути караний як за зраду державі.
Війська Запорозького на нашій службі ніколи не має бути більше понад сім тисяч, се ми забезпечуємо властю нинішнього сейму, і гетьмани мають того пильнувати; на вписання в реєстр тої семи тисячі пошлемо наших комісарів. Плата тому війську, що буде вписане в реєстрах тих семи тисяч, має завсіди видаватися в Каневі; а хто б з тих реєстрованих був бунтівник, не послушний гетьманові нашому або його намісникові, або своїй старшині, або чернецьку раду скликав, такий не тільки має бути виключений з реєстру, але й смертю покараний.
А хотячи певніше додержати ту новопостановлену з цісарем турецьким згоду і умову через загамування походів козацьких на море, за згодою станів постановляємо: вибравши через інженерів місце над берегом Дніпровим, де гетьманам нашим здається найвідповідніше, поставити замок і достатньо опорядити його сильною залогою війська пішого і кінного і амуніцією воєнною. А для скоршого збудування його і на ту залогу має скарб виплатити сто тисяч, частки з тих будучих податків, аби в роботі того замку не було замішки».
В усім сім не було багато нового; навпаки, можна сказати з бен-Акібою, що «все се вже бувало». І ті драконівські постанови про неперепускання на Запорожжя, і ті постанови про незбільшування реєстру, і той замок на Дніпрі, про який так багато було говорено ще в XVI в. Одначе сим разом се на розмовах не скінчилося, і Конецьпольський, діставши дозвіл сейму, дуже гаряче взявся за здіснення сього проекту. Француз-інженер, що служив у нього і займався колонізацією й укріпленням його задніпрянських маєтностей, Гійом-Левассер де Боплан, автор славних записок про Україну, вибрав місце на замок коло першого порога Кодацького, недалеко від устя Самари, на високім правім Дніпровім березі, що рогом вганяється тут в ріку, змушуючи її до крутого коліна. Зараз же з весною закипіла робота, і в липні замок настільки був підкінчений, що в нім можна було поставити залогу і ввести замок, так сказати, вже в життя — сповняти ті сторожові функції, на які він був призначений.
Правдоподібно, тривожні чутки про козацькі збори на море і взагалі про небезпечний настрій між козаччиною були причиною такого незвичайного і нечуваного поспіху.
Дійсно, козацька старшина і всякі статочні елементи мусили переживати тяжкі часи. Різка зміна правительственого фронту не могла не викликати великого невдоволення серед козаків. Репрезентант лояльної політики Тиміш Орендаренко мусив скоро по кампанії уступитися з свого місця. Бачимо потім на гетьманстві Тараса — представника опозиції, але й він з кінцем року зложив старшинство (про се довідуємося з листа короля з 15/І. — М. Г.). Що було потім, не знаємо. В записках про сейм 1635 року маємо ледве глуху згадку про козацьке посольство на його відкритті і нічого більше. Постанови сього сейму в козацькій справі могли тільки ще більше збільшити невдоволення і роздвоєння між лоялістами і опозиціоністами. Король і сейм могли вважати признання сьомої тисячі актом ласки для козаччини, але після того, як сам Жигимонт ще три роки тому згодився на вісім тисяч, ся постанова могла викликати тільки невдоволення. Ще більше — сей план побудувати замки в самім серці Запорожжя і наложити важку жовнірську руку на тутешнє життя. Поставлена тут залога справді стала даватися взнаки. Вона складалася з двохсот драгунів під командою французького офіцера Маріона (так зве його земляк Боплан; Радзивілл переробив на Маріана, а Куліш зробив з того «капітана Маріета». Про нього, очевидно, каже львівський літописець: «ніякій капитанъ, который ся былъ оженилъ ве Лвовѣ у пана Дзяного у Блоха, обнялся королеви, а найбольше духовнымъ, на Украинѣ, где Дньпрѣ упадаетъ въ Дунай, замокъ муровати и мѣсто осадити». Маріона тут помилкою зроблено будівничим замку, бо центр ваги оповідання в тім, як сього «капітана» потім козаки убили, значить, його, а не Боплана розумів тут літописець. — М. Г.), і не тільки стерегла походів на море, але зачала справді чіплятися в усяких справах до козаків в дусі тих сердитих постанов сеймових. Ольбрахт Радзивілл, хоч настроєний до козаччини зовсім неприхильно, оповідає, що Маріон, «мабуть, вийшовши з означених йому меж» (поручень), «видумав більше: не тільки не давав проходу козакам водою в сусідстві, але й боронив їм ловити рибу і звіра полювати, і непослушних забивав у кайдани ручні і нашийні — двадцять таких держав у в’язниці, а ще більше, - судячи по всьому, збирався їх наловити в будучності. Заборонив продавати козакам порох від жовнірів і, підозрюючи, що ночами таки порох продають, замкнув його в підземнім сховку».
Все се дражнило козаччину, і добичницькі елементи все замітніше виривалися з-під рук статечніших, що тратили все більше вплив і повагу супроти прикростей, які з усіх боків підіймалися на козаччину. Вже ранньою весною 1635 року прорвалася невелика компанія козацька на море: каймакам писав Володислав, що місяця зількаде (квітень — май) «розбійників козацьких Дніпрових сім човнів, вийшовши на Чорне море, прийшли аж сюди до устя морського (Босфору), тому що галери і армата цісарська (султанська) були на Білім морі (Середземельнім), а декотрі воєнні кораблі за справами воєнними пішли до Трапезунда; багато зла наробили убогим підданим, чимало забрали майна; галери, які були на усті морськім, виїхали на них і погналися, і зловили два човни, що, утікаючи, були викинені на берег, а інші темної ночі утекли і пішли в свої сторони». Потім в місяці серпні в листі короля до польного гетьмана Миколи Потоцького маємо згадку про похід на море: «Козаки, що проти заборони нашої ходили на море, треба, аби були зловлені і покарані». Не знати, чи мова про той же, чи другий похід. Але було їх, мабуть, кілька в тім часі; Радзвивілл оповідає загально, що Кодак збудовано тому, бо за останні війни дуже намножилося козацтва, і вони набігали на осади турецькі і чайками ходили під сам Стамбул, а Львівський літопис навіть категорично каже, що того року 1635 «козаки п’ять разів ходили на море», хоч за докладність сеї цифри, розуміється, не можна дуже покладатися.
На хвилю здавалося, що з сього напруженого стану виведе козаччину шведська війна. Володислав дуже охотився до неї, весною 1635 року мобілізував військо до Пруссії і сам туди виїхав. При тім в королівських сферах пригадали собі морські подвиги козаків і задумали за браком польського флоту покористуватися козаками проти шведів. З донесень нунціатури знаємо, що ще під час попередньої шведської війни при кінці 1626 року козаки піддавали правительству сей проект, що вони будуть на морі воювати з шведами, але тоді сей проект не знайшов в двірських кругах спочуття: говорили про трудності з переправою козацьких чайок на Балтійське море і необізнання козаків сим морем, його відмінний характер, багато підводних скель і т. ін. Тепер захотіли спробувати. Не журячися щойно виданою сеймовою постановою, аби козаків понад реєстр до служби не бралося, король десь в маю 1635 року дав Костянтинові Вовку, одному з визначних козацьких старшин, поручения набрати для прусської кампанії півтори тисячі козаків з-поміж нереєстрових (виписаних) і привести їх до Пруссії. Заразом козацькі майстри мали зробити для них тридцять човнів на місці — на Німані. Крім того, 500 козаків мав дістати до війська литовського Криштоф Радзивілл.
З тим усім, одначе, справа затяглася. Від Вовка довго не було вістей, і король 5/VII н. ст. написав на Україну, щоб запиталися Вовка, і, якщо йому не вдалося зібрати випищиків, то взяти тисячу козаків з реєстрових семи тисяч, «добрих і з морем обізнаних», і вислати на Німан під проводом якогось солідного полковника, щоб не позволяв їм по дорозі своєволити (правдоподібно, в пам’яті був той страх, який навела на литовську шляхту вість про похід козаків на шведську війну в 1621 році), (див. т. 1, р. VIII. — Ред.). Незадовго, одначе, прийшли, видко, вісті, що Вовк козаків веде, і король наглить уже своїх міністрів з човнами: тут теж вийшла плутанина — замало їх зробили — 15 замість 30. Але якийсь козак, «що човни робив», побачив в Королевці підхожі човни (baty), що могли бути ужиті замість чайок, і король наказав арештувати ті човни стільки, скільки їх буде потрібно для козаків, і обшити їх тростиною звичаєм козацьких чайок.
Все се заінтересування показує, що король і двір покладали велику надію на сю імпровізовану козацьку флотилію на Балтійськім морі. Але поки козацьке військо наспіло, обставини так уложилися, що вже на війну було мало надій. Англійський і французький посли посередничали і вели діло до згоди; цісарський посол, навпаки, старався підтримати войовничий запал у Володислава, але супроти таких обставин і ще більше-супроти неохоти польської суспільності до війни, Володиславові трудно було що-небудь зробити. Вовк прийшов з своїми козаками на прусську границю десь у середині липня ст. ст., коли вже догоряли останні надії на війну. «Вовк, чоловік свідомий, проворний і досить строгий»,— записує в своїх записках Радзивілл під днем 19/VII н. ст., привів козаків через Литву у великім порядку без усяких грабувань, вдовольняючись тим, що їм давали добровільно. Се була приємна несподіванка, бо вся Литва чекала їх з великим перестрахом. До Городка козаки йшли окремими відділами, від Городка кінні поспішили навпростець лісами до своїх чайок, піші попливли рікою день і ніч, повз Ковно, де був присутній Радзивілл і приймав їх: частував їхню старшину горілкою і медом, забавлялися охоче, але наглили з від’їздом; міщани їх приймали їжею і напитками, і того ж дня вони відійшли від берега, «відправлені прихильними бажаннями». Під Юрбургом (на прусській границі), чекали їх чайки вже готові, зроблені коштом короля (оригінал в сім місці в друкованім перекладі сильно змінений; дата 19/VII н. ст. більше менше означає час, коли козаки йшли повз Ковно; дня 3/VIII н. ст. король ще дає розпорядження щодо прилагодження човнів. — М. Г.). З устя Німану, очевидно, пішли на чайках під Королевець, і хоч король потім відказував Вовкові, що він через своє спізнення, тому що занадто довго барився на волості, ніякої послуги не зробив, то завдяки Радзивіллові знаємо, що козаки все-таки ще встигли себе показати. Король, очевидно, перегинав справу, щоб не давати козакам претензій на гроші понад заплачену їм двомісячну плату. Радзивілл же, не маючи потреби заперечувати козацької служби, каже, що і в прусськім поході король мав нагоду бачити козацьку відвагу і оповідає такий справді інтересний епізод:
«Вночі ставилися вони на чайках своїх від Пілави (на проході з Віслянського лиману до моря, під Королевцем). Коли день розсвінув і перед очима шведів відкрилися отсі приходні, ті спочатку остовпіли, потім привітали,їх кулями з гармат. Але се козакам нічого не завадило, бо перешкодило велике віддалення. Потім через посланців запитано їх, що за люди, за чиїм наказом і чого тут хочуть. Відповіли, що вони козаки запорозькі, прийшли за наказом королівським і чекають його розпорядження. І зараз почали плавати по затоці, а потім кинулися на шведський корабель, наповнений амуніцією і провіантом для війська. Захопили його і дуже настрашили тим шведів. Потім, як уложено трактати, мусили вони, щоправда, вернути той корабель, але що там було до їдження, то з звичайною зажерливістю все спожили. І чисте диво — на такім малім судні, обплетенім в’язками тростини (див. т. І, р. IV. — Ред.), протистати роз’яреному морю. Коли вітер високо підносить пінисті хвилі і, здається, от-от їх розкидає, вони носяться на хвилях, охоронені від води тими плетеними в’язками, прив’язаними з обох боків; коли тиша тихо рухає хвилями, вони за поміччю весел пливуть. Бачила те Пілава на очі, як при сильнім вітрі буря, піднявшися, рознесла їх, але без усякої шкоди, вернувшись в свої ряди, вони знову в своїм попереднім порядку стали перед портом».
В двадцятих числах серпня н. ст. справа згоди здавалася вже настільки певна, що король дав наказ Вовкові вертатися з козаками назад на Україну. Потім, здається, справа трактатів була трохи загрузла, і король поручив козаків затримати, аж в 20-х днях вересня 17. ст. по підписанню трактатів поновив свій наказ — іти скромно додому, стараючися не дати приводу до ніяких скарг. Човни і весь припас казав віддати на сховання в Ковні,— мали їх там переховувати старанно. Можливо, що Володислав, не згодившися зректися при сих трактатах своїх претензій на шведську корону, сподівався ще покористуватися і з тих чайок і з козацької служби на Балтійськім морі.
Так маловажно скінчився сей прусський епізод. Він дав, одначе, на Україні привід до голосної події, яка зробила сильне враження на сучасників: запорозькі козаки зруйнували тільки що поставлений замок Кодацький і вибили до ноги зненавиджену залогу його, що так швидко потрапила їм датися взнаки.
Далі буде
