ІСТОРІЯ УКРАЇНСЬКОЇ КОЗАЧЧИНИ
Сильний натиск, вчинений парламентарними й такими позапарламентарними способами, поставив «руське питання» на одну з центральних позицій на конвокації. Старий блок православних з протестантами був відновлений, щоб «спільними силами з народом руським вернути собі все несправедливо і насильно відібране» (лист П. Могили до Кр. Радзивілла 12/V 1632 р. — М. Г.). На чолі посольської палати, як її маріпалок, опинився давній і випробуваний союзник православних — шеф литовських дисидентів Криштоф Радзивілл, напсувавши вже тим одним, непевним передчуттям багато крові клерикальній партії. Православні і протестанти рішуче заявили, що не приступлять до елекції, поки не буде забезпечена свобода їхніх конфесій, і подали спільні жадання на руки примаса, де домагалися різних гарантій (між іншим — привернення православним всіх духовних урядів і бенефіцій, монастирів, церков і маєтностей, які до православних належали, і старого права посвячення від царгородського патріарха; перенесення юрисдикції в справах про насильства і всякі міжрелігійні процеси до повного трибуналу; установлення осібних прокурорів і резидентів на дворі королівськім, по однім для дисидентів і для православних). Для забезпечення на будуче від надужить жадали, щоб не тільки король присяг, що сих постанов буде додержувати, але відповідні формули були вложені також в присягу гетьманів і канцлерів. В присягу короля і канцлера хотіли вставити також осібну формулу, що всі гідні, без різниці релігії, будуть діставати гідності, уряди і бенефіції.
Було організовано дві комісії — одна для справи протестантів, друга для православних. Роль предсідателя в комісії православних взяв на себе сам «король шведський», як його титуловано під сей час,— королевич Володислав, членами були п'ять сенаторів (між ними канцлер Конецьпольський, що став гетьманом великим, і гетьман литовський Сопіга) і шість послів (між ними сам маршалок Радзивілл і кілька послів з Галичини). Диспутації, ведені перед сею комісією делегатами православних і уніатів, досить широко, хоч, певно, не зовсім безсторонньо, описує сучасна публікація віленського з'їзду, призначена для елекційного сейму, де в чім доповняє її брошура уніатська «Jedno?? ?wi?ta cerkwie wschodniey y zachodniey», видана у Вільні ж 1632 р.
Референтом з боку православних виступив звісний нам Кропивницький; він поставив звичайні постулати православних: щоб православним були вернені уряди, церкви, бенефіції й забезпечено їх від насильств над їхньою совістю. На його виводи відповідав Рутський, доводив, що унія з'явилася наслідком заходів самих православних (згадав при тім прихильність до сеї ідеї кн. Костянтина Острозького); потім почав тол кувати, що не православні від уніатів, а уніати від православних терплять різні насильства і переслідування: згадав убивство Кунцевича, атентат на Потія, утоплення Грековича, схоплених і утоплених чотирьох ченців св. Софії в Києві, убивство протопопа в Шаргороді під час Хотинської війни і якогось ченця в Перемишлі.
Древинський не промовчав згадки про кн. Острозького.
«Ще в. милість, отче Рутський, в школі на науках був, як я свою службу служив на дворі святої пам'яті князя, згаданого вашою мил., і ліпше знаю, що ніколи того на мисль покійному не приходило».
Потім інший оратор документами почав доводити неприхильність до унії кн. Острозького. Далі перейшов до тих насильств над уніатами, згаданих Рутським. Убивство Кунцевича і атентат на Потія православні осуджують, але з огляду, що провинники були покарані більш ніж суворо, не бачать, про що б тут іще говорити; завважають, одначе, що причиною розруху у Вітебську були насильства уніата «Дорофейка», і не дуже личить пастиреві таке озлоблення, яке Кунцевич викликав проти себе в народі; ширше зайнялися тими чотирма ченцями, яких Рутський назвав утопленими, і документами виказали неправдивість його слів (про сей інцидент див. т. І, розділ VIII. — Ред.). Зате інцидент з Грековичем і шаргородським протопопом збули фразами, що то справи їм ближче не звісні. А на жалі, висловлені Рутським, витягли довгу низку своїх «ураз» : що уніатські владики забрали православні уряди і бенефіції і держать їх від Берестейської унії; що конституції сеймові, ухвалені на користь православних (від 1607 року почавши), не сповнені, церкви запечатані, нові будувати навіть на шляхетських грунтах заборонено; в будах навіть молитись не дозволяють; невинних людей тяжко в’язнять; православних з магістратів усувають, до цехів і торгів не допускають; мертвих публічно ховати, з тайнами до хорих ходити не дають; «нарешті королівськими універсалами убогим і калікам з Русі по-польськи жебрати заборонено».
Другого дня православні приступили до документального виводу тез, конспективно виложених у виданій для сейму брошурі «Synopsis»: уряди і бенефіції руської церкви, забрані уніатами, належали православним, що були під властю царгородських патріархів, а унії не знали. На сі виводи православних відповідав знову Рутський, збиваючи їхні аргументи і доводячи, що руська церква була в унії з Римом. З приводу сього вив'язалися історичні дебати — між іншими широко дебетовано про те, котрий рік хрещення Русі приймати (тут замішалося пізніше баламутство, що поплутало хрещення за Василя Македонянина з пізнішим Володимировим хрещенням), оцінювало послання Місаїла і т. ін.
Уніати заявили, що вони згодилися б на таку формулу: православні матимуть свободу релігійного культу у воєводствах Київськім, Брацлавськім, Подільськім і в землях Львівській і Галицькій; тільки в Києві катедра Софійська і Видубицький монастир зістануться за уніатами, натомість монастир св. Михайла (золотоверхий) буде за православними. Владицтво львівське, архімандрії унівська, печерська і жидичинська лишаться православним. В Могилеві дати православним чотири церкви, в Орші дві, у Вільні дозволити домурувати церкву св. Духа. Братства полишити при їхніх правах.
Православні, розуміється, на се не могли згодитися. Сеймовий дневник каже, що вони жадали не менше як половину всіх владицтв, і на тім розбилося; багато дебетовано над перемиським владицтвом. Уніати годилися його уступити, як буде на те згода папи. Так само дисиденти не хотіли прийняти дуже загальної формули толеранції «для тих, що правильно мислять про св. Трійцю».
Ті і сі хотіли стояти при тім, що поки їхні релігійні домагання не будуть задоволені, сейм не може приступити ні до яких ухвал, навіть до «каптура» (організації тимчасових судів і екзекутиви на час безкоролів’я). Але се була крайність і не знайшла підпертя у інших послів. Маршалок, що дуже гаряче боронив справи православних, сам поставив як вихід, щоб православні взяли пропозиції уніатів під нараду сеймиків, і справа їхня мала б потім рішитися перед елекцією. В постанові «каптурові», або т. зв. генеральної конфедерації, поставлено було, що на елекційнім сеймі не приступиться «до дебатів про кандидатів (на корону) і до умови з ними, а тим більше — до іменування короля, поки всі рани Речі Посполитої, ексцеси, неправильності і жалі не були б поправлені і до порядку приведені», а тим часом у всіх релігійних справах проголошувався спокій. Православні мусили згодитися на се.
По скінченню каптурової декларації, сейм «віправив» депутацію козацьку.
Першу авдієнцію, в посольській палаті, мала вона в початках сейму (18/VI ст. ст.), і тоді передала лист на руки маршалка, і відчитала інструкцію війська. Палата звернула з того увагу на жадання участі в елекції короля, на релігійне домагання і справу збільшення плати, з пункту прав козацьких — «аби від старост українних не мали кривди в своїх вільностях». Постулату «прав рицарських» сейм чи не завважив, чи не вважав потрібним завважати, а посли, очевидно, з свого боку не дали ніяких коментарів до того, може, з огляду на неприхильність взагалі, яку сейм показав постулатам козацьким.
Вислухавши козацькі жадання, посольська палата відповіла, що порозуміється з сенаторами, і тоді дана буде відповідь. З них під дебати взято головно жадання участі в елекції, бо релігійна справа трактувалася незалежно, і тут петиції козацькі нічого нового не вносили, а входити в постулати щодо збільшення платні конвокаційний сейм не вважав своїм ділом. Канцлер литовський Альбрехт Станіслав Радзивілл в своїх записках згадує про дебати в сенаті над жаданням щодо участі в елекції. Воно було прийняте тут неприхильно; на висунений козаками аргумент, що й вони члени Речі Посполитої, говорено, що вони « такі, як волосся або нігті на тілі людськім : як надто виростуть, то волосся обтяжує голову, а нігті гостро колються, і треба їх обтинати; так і козаків мале число може служити для оборони Речі Посполитої; але якби розмножилися, то прийшлося б королівству боятися, аби від «хлопства руського» не вийшло повстання проти панів». З сих мотивів всякі домагання в розширенні козацьких прав трактовано, очевидно, неприхильно, і на постулат щодо елекції рішено дати відмову. Се й зроблено на другій авдієнції, даній посольству козацькому при закінченні сейму в зібранні обох палат. Примас заявив, що сейм вдячно приймає почуття, висловлені військом, і обіцяє за їхню службу ласку Речі Посполитої й будучого короля, «котрого нарід шляхетський сам вибере собі» — сі слова мали бути відповіддю на домагання участі в елекції: «нарід шляхетський» не хотів допускати козаків до участі в своїй привілегії. Поза тим примас «напоминав» військо козацьке, аби далі було вірне й послушне і не давало турецькому правительству причини до розриву морськими походами.
Навіть в польських кругах вважали сю відповідь гострою; Пясецький, один з сенаторів, зве її навіть «занадто суворою». Натомість Альбрехт Радзивілл, крайній клерикал, з вдоволенням записує, що козаків добре полаяно за те, що сміли просити вільного голосу на елекції, і суворо їм сенат заборонив, аби того більше не сміли допоминатися». В писаній відповіді, висланій до війська від сейму, за підписами примаса і маршалка, поминено всякі різкі вирази. Сейм висловляв певність, що «за згідною волею людей шляхетських, до котрих, власне, належить се на основі давніх прав і звичаїв, а не кому іншому», буде вибраний добрий король, який примножить слави державі, вільність і свободу кождого заховає, а Війську Запорозькому потрапить оцінити і нагородити його заслуги (відповідь з датою 17/VII. — М. Г.). Відмова отже висловлена досить м'яко, але вона не перестала бути через те прикрою, тим більше, що жовнірству польському, що теж просило права участі в елекції, дано дозвіл прислати своїх делегатів.
Тим скінчився сейм. В православних кругах він зробив досить прикре враження. Шляхта волинська на сеймику в Луцьку опротестувала формулу згоди, предложену уніатами, і рішила, що всі волинські шляхтичі поголовно мають їхати на елекційний сейм і не допускати до вибору короля, поки не будуть сповнені жадання православних (у виборі короля шляхта брала участь не через депутатів, а кождий безпосередньо за себе). Довідавшися про се, уніатські владики внесли заяву до актових книг володимирських, що вони беруть назад свою формулу згоди і обстають при всіх своїх правах.
Православне духовенство звернулося до козацького війська, просячи взяти в енергічну оборону релігійну справу. Про се в польських кругах ходили як сенсаційні поголоски. От що доносив нунцій польський на підставі оповідань гетьмана коронного: козаки зібралися на раду в числі ЗО тисяч, і на сю раду прибуло 300 православних попів, вони впали на землю перед військом і просили, щоб військо оборонило церкву і їх від нещасть, які терплять так довго, добилися привернення бенефіцій, захоплених уніатами, та давньої свободи релігії; козаки були незвичайно зворушені їхніми благаннями і слізьми й рішили збройною рукою відбирати захоплені уніатами маєтності; тільки гетьман козацький, хоч сам православний, перешкодив сим планам і видумав, що має звістки про татарський похід, і, розіславши козаків в різні місця проти татар, відвернув тим способом від походу на уніатів. Глибокі політики при тім додавали, що се інтригує між православними Криштоф Радзивілл.
Се досить далекі від гол оси, де, може бути, мішаються події з переделакційного і з передконвокаційного сеймів (мобілізація козаків проти татар). Запорожець-випищик («запорожскій отставленный козакь») Максим оповідав про се на допитах трохи ближче, хоч теж з домішкою новоутвореної легенди: запорозькі козаки мали раду в Черняховій діброві, і до них на раду приїздив митрополит київський Ісая і владика луцький Ісакій Борискович, вони наказували козакам, аби стояли за віру проти поляків і казали їм теж, що їхня старшина козацька хилиться до лядської віри, і через те козаки скинули гетьмана Кулагу, і полковників поскидали, і вибрали нових полковників і гетьмана. А Конецьпольський прислав козакам гроші ще за гетьмана Кулаги, і давав козакам по півсема золотого литовського, аби йшли до нього в Польщу і з ним стояли проти Володислава, бо Конецьпольський хоче посадити на королівство меншого королевича Казимира. А як козаки скинули гетьмана Кулагу, то новий гетьман Андрій Діденко і полковники не пішли з козаками до гетьмана Конецьпольського і проживають тепер по городах.
Інший виходень, Запорожець Іван, оповідав, що до Кулаги (десь в серпні) присилав свого служебника також шведський король, закликаючи козаків, аби йшли й помагали йому стати польським королем, але козаки на се не згодилися, міцно стоячи при Володиславі, котрого підтримують литва і черкаси, тим часом як поляки з Конецьпольським хочуть висадити Казимира. «Радзивілл і литовські люде пишуть до гетьмана черкаського (козацького) і до всіх черкасів, щоб їм помагали, на поляків за віру стояли та посадили на королівство Володислава», і на Україні сподіваються великої усобиці між обома партіями. На випадок, якби гору взяла партія Казимира, поляки мали б нищити православну віру, і козаки хочуть в такім разі просити помочі з Москви, щоб московський цар «прийняв їх під свою руку і не видав полякам їх і віри християнської, а козаки хочуть стати по Дніпру від Києва і до устя і з поляками битися, щоб їм не дати знищити християнської віри».
Про раду в Черняховій діброві інші запорожці, Грицько Кромчанин і Мартин Марків, оповідали так: рада ся була «объ Оспожин? дн?» (коло успіння), був на ній митрополит з «старцями», казав, що поляки хочуть знищити християнську віру, і як козаки за віру не будуть стояти, то вони, «духовний чин», поїдуть до Москви «на царське ім’я». Гетьмана і старшину змінено на другій раді, що була перед Різдвом Богородиці в полі коло Маслового Ставу; за словами Запорожця Івашка, що дає нам сі вказівки, скинули Кулагу за те, що він « хотів облишитися, як ті черкаси, що перед тим обляшилися, а було тих черкас, що перейшли на лядську віру, 1900 мужа». (Мова тут, мабуть, про реєстрових, що пристали до поляків в 1630 році і були обвинувачені в уніатських замислах). Нових полковників, за словами інших виходнів з Запорозького Війська, вибрано «з чорних людей, що билися з поляками в 1630 р.», і гроші, що наспіли до козаків по сій землі, новий гетьман роздав не тільки реєстровим, а всьому війську: «письменнымъ и отставленнымъ черкасомъ во все войско, смотря по челов?ку». (Запорожець Івашко, навпаки, каже, що гроші були роздані тільки шістьом тисячам, але докладно вичисляє тільки платню нерядовим козакам, отже, не можна зміркувати, наскільки свідома у нього ся звістка, що шістьом тисячам гроші були роздані, а не на шість тисяч призначалися тільки. — М. Г.).
Потім за три дні до покрови була третя рада в Корсуні з старшини із делегатів «изо вс?хъ украискихъ городовъ выборныхъ черкасъ по пяти челов?къ». Між ними були: з Білої Церкви полковник Дацько, з Чигрина полковник Тарас, з Корсуня Мисько Пивоваренко, з Переяслава полковник Олифер, з Лубен полковник Лаврін, з Черкас військовий суддя Яцина, з Жовни на військовий суддя Гиря, з Києва сотник Кизим (дуже цікавий реєстр, бо тут вперше полковники виступають цілим рядом при своїх полкових центрах або територіях. Інтересний особливо полковник лубенський — з приватної маєтності Вишневецький. — М. Г.); всього було до двох тисяч козаків, «а унейщиків, що відступили в людську віру, на ту раду не пустили ні одного чоловіка, аби не знали їх «думи». Оповідав про се козак Івашко, що сам був в раді. Се не перешкоджає йому оповідати байки, що тоді в Корсунь приїздив пахолок від кн. Радзивілла і митрополита з листами, де оповідалося, що поляки стягаються під Варшаву — з Конецьпольським сім тисяч, з воєводою київським Тишкевичем три тисячі, хочуть вибрати Казимира і знищити православну віру в усіх білоруських городах (пригадую, що «білоруський» в тодішнім московськім уживанні значить не тільки Білорусь, а й Україну. — М. Г.). Ісая намовляв знову (чи в тих листах, чи усно, приїхавши особисто,— се не ясно), аби стояли за віру, а він, митрополит, буде писати цареві, щоб прийняв їх, «білорусців», під свою руку і віри їхньої не дав порушити. «І тому в раді рішили бити чолом цареві».
Такі сі звістки. Сильно закрашені сучасною легендою, тенденційно натякаючи, з огляду на московську аудиторію, на той нахил українців до Москви, вони дуже одностайні в малюванні подій і настроїв на Україні, хоч записані не в однім часі і від різних осіб, і, безперечно, віддають добре тодішній настрій на Україні.
Напруження релігійних інтересів, спричинене сеймовою боротьбою, знову закрасило, як 1630 року, іще густіше сим разом внутрішній розлом і боротьбу в козаччині.
Лояльна політика Кулаги, доведена до можливого напруження, особливо в конфліктах з Запорожжям за морські походи, викликала неминучу реакцію і принесла за собою кризу. Ще перед сими радами своєвільний елемент вирвався з-під рук Кулаги, і похід на море таки стався, невважаючи на всі його заходи, десь в липні, мабуть (про се оповідали московські вісники: «Запорожскіе черкасы изъ Запорогъ ходили нын?шнимъ л?томъ на море подъ турскаго города». — М. Г.). Його перешкоди, які він пробував, без сумніву, робити тому, в зв'язку з безплідністю сеймової акції викликали загальну неохоту проти нього і його лояльної політики. Його скинено, але скинено не як репрезентанта статечних реєстрових опозицією випищиків, а як «облишеного унейщика», скомпрометованого на релігійнім грунті. З сього погляду Кулазі в дійсності ніякого закиду абсолютно не можна було зробити : він дуже сильно обставив за релігійною справою і за кандидатурою Володислава, що вважалася запорукою сповнення православних постулатів. Його поводження з сього боку було бездоганне. Але лояльність його могла бути ненаручною непримиренним представникам православної партії, як митрополит Ісая і його «старці». їм, як в 1621 році перед Хотинською війною, хотілося потиснути козаччиною правительство різко і сильно; маніфестації Кулаги їх не вдоволяли, хотілося мати на чолі козаччини людей, готових на все, на всякий різкий конфлікт з правительством, а на Кулагу і його товаришів в сім не можна було покладатися: вони не здавалися досить гарячими до церковної справи. Такий характер, мабуть, має участь Київської ієрархії в сій козацькій кризі, що поставила на чолі війська перебійців 1630 р. На чолі Запорожжя став кошовий гетьман «Каліник», як його називає московський запис,— мабуть, той самий Колінка, що поставлений був на Запорожжі для порядку Кулагою. Послів козацьких, що були на конвокації, обвинувачено, що вони зле справилися там, «не згідно з волею гетьмана правили посольство», як казали козацькі посли на елекційнім сеймі,— «за се судять на горло», присуджені на кару смерті. Засуджено і Кулагу. Лаконічна звістка виходнів каже, що «попереднього гетьмана козацького Кулагу черкаси в Каневі вбили».
Наскільки мало було реальних приводів до сього перевороту в релігійних мотивах, показує факт, що становище козаків в релігійній справі, властиво, не змінилося. Очевидно, вони таки не могли її повести інакше, ніж вів Кулага. Листи на елекційний сейм, що мав загоїти всі рани Речі Посполитої, а потім приступити до вибору короля, і визначений був на 17/IX ст. ст., військо козацьке висилало вже під новим гетьманом. Листи мають дати 4 і 5/ІХ, інструкція 6/ІХ; один з листів (до королевича Володислава) має в нашій копії підпис нового гетьмана Андрія Гавриловича (Діденка), на інструкції підписався давній писар Сава Бурчевський. Дуже можливо, з огляду на час, що листи сі були зладжені ще за Кулаги, і тільки з невеликими або й ніякими змінами вислані були новим правительством, а послам наказано тільки пильно триматися інструкції і не пускати нічого від власного розуму. Бідорака Кулага, а може, і його посли, рішуче за ніщо наложили головами.
В листі на сейм військо висловлювало жаль за несповнені сеймом бажання, невважаючи на заслуги козацького війська. З жалем приймало до відомості рішення сейму, що відмовляло козакам участі в елекції, але кінець кінцем приставали на се: «Не в смак нам і се чути, що в. м., наші милостиві панове, хоч признали нас за своїх членів через їх мил. панів комісарів куруківських, тепер зволите нас віддаляти від вибору короля, й. м.», писало військо в сім листі. «Та хоч і з жалем приходиться нам се знести, одначе полишаємо се на волю в. м., наших милостивих панів, сподіваючися, що в. мил. такого пана схочете вибрати, котрий не схоче чинити кривди заприсяженим королями правам, свободам і вільностям кождого народу». А в інструкції, писаній два дні пізніше, сей пункт стилізовано ще делікатніше. Військо згадувало, що пани сеймові образилися жаданням участі в елекції, і заявляло: «отже, коли то їх мил. не подобалося, ми, не ображаючися тим, полишаємо то на волю їх мил.» і т. д.
Козаччина таким чином з легким серцем зреклася многоважного політичного постулату, що міг бути здобутий, коли б козаччина схотіла осягнути його рішучим натиском, хоч би й походом під Варшаву. Конфлікту вона не хотіла; може бути, що й сей постулат статечних, тепер ославлених унейщиків, не був популярний в масах і толкувався навіть неприхильно (наприклад, в зв’язку з тими легендами про вербування кулагінців в партію Казимира). Може, й церковній партії здавався він непотрібним ускладненням ситуації, що могло попсу ти обставини для церковних здобутків.
Тим менше згадувало військо своє попереднє жадання — про надання козакам «рицарських прав«. Але, власне, ся обставина, що в новій інструкції ніщо не нагадує сього постулату, потверджує, що в попередній інструкції се не була проста стилістична окраса, а був тут вповні реальний зміст.
Натомість всю вагу положено в новій інструкції на релігійну справу. 
«По правді з жалем приходиться нам знести все вище сказане (що сейм не оцінив заслуг війська і не допустив до елекції), але «стократніший» жаль зрушив нас просто до плачу, коли посли наші чинили реляцію на той пункт інструкції нашої, де ми жебрали і з плачем просили того, що й давніше, за життя покійного, недавно померлого короля, тридцять літ або й більше, кождого сейму, не пропускаючи ніякої нагоди,— про заспокоєння старожитної релігії, послушенства св. патріарха царгородського, ствердженої привілеями і присягами предками його кор. милості, покійних королів польських і недавно померлого короля,— а нововимисленими уніатами знасилуваної». Се домагання, казали вони далі, відкладено з сейму до сейму, аж по нинішній день, і на останнім сеймі перед своєю смертю король обіцяв був, що доконче за свого панування вдоволить нарід руський як у правах, так і в релігії, і на сій підставі сподівалися вони, козаки, «такої щасливої години по бідах наших, що вже наш руський нарід дістане потіху». Покладаючися на право кождого ставити свої жадання на конвокації, військо внесло до станів Речі Посполитої «свої унижені прошения» ; але, на місце поправлення тих кривд, принесено війську ще більше жалю і плачу, «бо ще покривдженому кажуть з свого поступатися». Отже, на теперішній елекції поручає воно своїм послам «просити з плачем у всеї Речі Посполитої і тільки того домовлятися, щоб наш руський нарід був полишений при своїх правах і свободах, а духовенство наше благовірне при церквах, єпархіях і маєтностях і не поносило більше такої біди і утиску від тих настирних уніатів».
Многослівно, але слабо, і в сумі понад першу інструкцію нічого нового. 
В дуже скромних виразах повторено військові домагання, оклепані жадання «поправи вільностей і збільшення річного жолду», зведені тепер до дуже невеликих, конкретних жадань: «причинения суми на новоприписані дві тисячі» козаків, вказання місця для пробутку армати і дотації для неї, нарешті, «предложити їх м., панам сенаторам, що тутешні їх м. пани обивателі українні, тримаючися куруківської комісії, не хочуть в маєтностях своїх тримати товаришів наших, а коли хто хоче з маєтності їх уступити,— не позволяютъ продавати і підданим своїм заказують, аби ніхто не смів купувати». Військо при тім теж запевняє, що і в військових справах покійний король обіцяв їх вдоволити на будучім сеймі, і воно мусить вважати се нещастям своїм, що смерть заскочила його в сих замірах!
Гостріша нота зазвучала тільки в листі козацького війська до королевича Володислава. В нім висловлювалася втіха з приводу ласки, показаної їм під час сейму і засвідченої послами козацькими і духовенством; пускалися гучні компліменти покійному королеві — тільки в релігії мало військо кривду за його час, і просить тепер королевича вигладити сі кривди і взагалі сповнити прошення козаків. А то коли б, не дай Боже, батьківський престол польський мав королевича обминути, військо заявляє, що готове пожертвувати майном, достатками і життям своїм за королевича, обстоюючи його. То значить — обіцяло йому оружну поміч, якби коронні стани хотіли звалити його кандидатуруру
До сього не прийшло. Але така гаряча зичливість, заявлена козаками королевичеві, і та рішучість, з якою вони жертвували йому свою оружну поміч, певно, не зісталася без певного враження на коронні стани. З другого боку, таке ставлення релігійно-національної справи київськими церковними, ближче сказавши — митрополичими кругами, що вона ставала вказівником, який мав обернути козаччину чи то в сторону Польщі, чи то в сторону Москви, в залежності від такого чи інакшого порішення релігійно-національних постулатів,— теж не зісталося без сильного впливу і на королевича, і його партію, та на всі правлячі круги.
Королевич Володислав, або «шведський король», як титулують його за весь час безкоролів’я, носився з широкими, амбітними планами, як усі престолонаслідники, котрим реальні обставини панування ще не обкроїли їхніх високолетних планів, і тепер шукав прихильників не так для запевнення свого вибору — він і так уже вважався певним,— як для дальших політичних планів, що носив у своїй уяві. Важка спадщина попередніх політичних авантюр — сі фантастич-ні корони: шведська, московська, окрім польської, щаслива війна з турками, котрої учасником довелося бути йому самому,— все се наповнило грандіозними планами голову Володислава, не менше жадного слави і власті, ніж його батько. Воно ставило пунктом честі здійснення тих мрій, зреалізування тих «прав», і сей передвступний момент торгів і обіцянок — «елекція» — був незвичайно важним і вдячним моментом з становища тих будучих планів. Коли всі можливі елементи корони вважали хвилю елекції сотвореною на те, щоб за свою поміч кандидатові на корону виторгувати у нього і його партії якнайбільше всяких великих і багатих милостей, то й для королевича відкривалося широке поле використовування для своїх планів сих розгарячених апетитів і фантазій. Як батько його, упертий і завзятий у своїх планах і замірах, Володислав далеко краще підходив до обставин і суспільності, яка його окружала. Коли батько відпихав її своею мовчазністю і холодністю, своєю етикетальністю й шануванням свого маєстату, королевич притягав до себе своєю невимушеною простотою, приступністю, нецеремонністю, а при тім незвичайно приємний в обходженні, обдарований чарівною вимовністю, що поконувала і обезвладновала найбільш неприхильно настроєних; не звиклий рахуватися ні з засобами, ні тим менше — з обіцянками, легкодушно щедрий на дарунки і надання, а ще щедріший на ласкаві слова і привабні обітниці,— він мусив в сей момент напружувати всі сили для скріплення своїх впливів, для збільшення рядів своїх прихильників, для помноження шансів і засобів до переведення своїх планів і в тім же напрямі цілою силою мусили працювати його ближчі і дальші партизани, котрих йому не бракувало.
За лаштунками офіціального сеймування йшла гаряча боротьба, заходи, переговори і торги, на жаль, мабуть, безповоротно для нас закриті, так що тільки догадуватися можемо про їхній характер і напрям. Православні партії стали предметом небувалої уваги з боку правлячих кругів. Прихильність православних і їхні надії на Володислава були річчю давно звісною. Дуже мало клерикальний сам по собі, так що навіть ніколи не показувався в костьолі, на велике огірчення клерикальних кругів (Володислав оправдувався фізичною відразою і пригнобленням, яке викликає в нім костьольна атмосфера. — М. Г.), хоч заразом дбалий про репутацію щирого католика, був він здавна предметом надій для всіх покривджених ультракатолицькою політикою його батька і, очевидно, сам будував свої плани і свою тактику — по реакції батьківському правлінню — на політиці релігійної толеранції. Зовсім справедливо толкували в католицьких кругах, що особлива прихильність Володислава до жадань православних і дисидентів диктувалася його московськими і шведськими планами: з огляду на свої претензії на московську корону і на православну московську людність він мусив здобувати собі добру репутацію прихильника православної віри, з огляду на шведських протестантів повинен був показувати всяку можливу прихильність до протестантів Польщі і Литви. Ми дійсно бачимо, що в своїх пізніших заходах коло шведської корони він залюбки виїздить на толеранції, на посередництві між католицькою і протестантською партією, і сю ж лінію веде в Польщі під час безкоролів’я у відносинах до протестантів, і ще більше — у відносинах до православних.
Чи було в тім щось глибше і щиріше, крім чисто політичного рахунку, се зістається неясним, і в сім можна сумніватися супроти тої змінності, яку взагалі показував Володислав в своїх настроях і планах при змінах обставин. Але в даний момент сі обставини наказували йому дбати про прихильність дисидентів з огляду на свої політичні, заграничні плани, та й ще поза тим з православною справою приходилося рахуватися з огляду на козаччину. Значення козаччини як воєнної сили Володислав мав нагоду стільки раз оцінити сам як самовидець і учасник війн і багато важив на її поміч в своїх воєнних планах на будуче, тим більше що невелика прихильність шляхти до шведських і московських планів була йому добре звісна, і він не міг тішити себе ілюзіями, що сейм схоче дуже енергійно підтримувати сі плани державними кредитами. Московська війна вже порішена, вже розпочата навіть, хоч не офіціально, змушувала його цінити добрі відносини козаччини, прихильний настрій в данім моменті, коли Володислав чекав тільки формального вибору, щоб прийняти вже кинений московською стороною поклик до боротьби і — в перший огонь послати власне козаччину, поки сейм дасть призволення на офіціальну війну. Тим часом митрополит Ісая з своїми старцями як вихід з тяжкого становища вказував козаччині піддання під руку московського царя і в сю сторону попихав козацтво. При всій тенденційності в підкресленні свого мотиву в реляціях, складених перед московськими властями українськими виходнями, вони вповні безпідставні не були, і нахил Ісаї в московську сторону, засвідчений документально, та агітація в сім напрямі в українськім суспільстві і в козацьких кругах не могли бути секретом для політичних кругів. Московське правительство покладало надії на такі іредентські течії серед козаччини і стримувало своїх воєвод від усяких зачіпок з козаками, а в кругах королевича ще серйозніше мусили рахуватися з можливістю такої іреденти, а навіть переоцінювати її можливість. Коли папський легат, довідавшися про уступки православним, порішені королевичем, силкувався відвести його від них, Володислав ані слухати не хотів і як головний мотив, попри загальне невдоволення православних, котре треба чимсь утихомирити, вказував легатові на становище козаків в перспективі московської війни: супроти війни з Москвою козаків можна затримати по стороні Польщі тільки якимись уступками, інакше вони могли б бути дуже небезпечні. І невдоволення православних взагалі Володислав вважав шкідливим для держави з огляду на те, що і вибір короля, й інші справи залежать від них, і признавав конче потрібним їх заспокоїти. Легат переконався, що королевича не можна збити з сеї позиції,— він велико рахує на козаччину, дуже її любить, як він казав.
І щоб збільшити сю «любов», якраз під час елекційного сейму, московські війська перейшли смоленську границю і не без успіху почали тут свої операції...
Такі інтереси держави й особисті плани Володислава наказували йому рішуче показати всяку прихильність супроти православних постулатів, і енергійний натиск православних на коронні стани сим разом здобув їм нарешті уступки, які, певно, ані снилися нікому в Польщі навіть іще під час конвокації. На жаль, як я сказав уже, закулісова сторона сих заходів і сеї боротьби закрита для нас зовсім, а навіть і про показну, офіціальну сторону їх маємо досить скупі відомості в сеймових дневниках та інших джерелах.
В посольській палаті православні депутати повели свою лінію серйозно і рішуче уже в перших днях сейму, зараз по виборі маршалка. Коли поставлено питання про програму нарад, православні депутати Древинський і Воронин заявили, що не можна приступати до ніяких інших справ, поки не буде сповнена обіцянка попереднього сейму щодо релігійної справи православних; їх підтримав також дуже сильно Криштоф Радзивілл. Маршалок хотів передати сю справу спеціальній комісії, але православні депутати — Гулевич-Воютинський, писар луцький (будучий перемиський владика) і Адам Кисіль, що тут вперше виступає в ролі оборонця православної церкви (саме тоді, як кажуть, вернувшися до батькової віри) — рішуче тому спротивилися, вважаючи, що справа доста вияснена попередньою комісією й треба рішати її в повній палаті. Палата противилася тому, боячися, що релігійна справа займе їй цілий сейм. І без того дрібна досить справа: дебати з приводу протесту заложеного біскупом луцьким проти тексту конфедерації, прийнятого конвокаційним сеймом, заповнила трохи не теждень дуже гарячими дебатами. Одначе сі уніатські і католицькі протести проти конвокаційних уступок зробили взагалі добрий настрій для православних, зложивши одіозність відновлення сих дебатів у значній мірі на уніатсько-католицьку сторону, отже, улегшили православним позицію, яка все ж таки й тепер була не легка.
Загал палати був дуже невдоволений, що їм так безпардонно загачують сеймування православною справою. Але православні трималися своїх домагань, проявляючи незвичайну витривалість супроти натиску цілої палати серед сердитих криків, які не раз підіймалися проти них. Говорили сміло і свобідно. «Груба і недоладна, як і віра, була їхня мова», записує Альбрехт Станіслав Радзивілл з приводу одної промови і описує сцену, де Кисіль різко відізвався на слова такого магната, як Лев Сопіга, а коли котрийсь з послів став Сопігу боронити, Кисіль ухопився за шаблю і загрозив нею. Як оратори зі сторони православних особливо визначалися Древинський і Кисіль; Криштоф Радзивілл грав роль адвоката їхньої справи; з боку уніатів виступав особливо Тризна, кухмістер В. кн. Литовського; гаряче брали в оборону унію також старий Л. Сопіга і воєвода троцький Тишкевич.
Посольська палата вибрала була вже комісію порівну з католиків і дисидентів, але сенат до них замість двох вислав чотирьох депутатів, перехиливши тим більшість на католицьку сторону, і се викликало нову бурю протестів. В дебатах палати над православною справою пройшли биті два тижні (а з початку сейму більш як три тижні). Королевич нетерпеливився і хотів розпочати переговори про корону; православні заявляли, що не допустять до ніяких переговорів, поки не буде покінчена їхня справа. Можна собі представити, як кипіли закулісові переговори і всякі намови з боку королевича 1 його прихильників, що мусили старатися всякими способами прихилити ворожо настроєні елементи, аби згодилися на уступки православним, аби усунулася ота православна завалидорога з політичної арени.
Учасниками сих заходів мусили бути також козаки. їхнє посольство, не діставши голосу в елекції, зіставалося за кулісами сеї боротьби. Послів сим разом було троє: Федір Кузьминський, Федір Пралич (Прало) і Василь Онишке-вич. Вони були прийняті з початку сейму на авдієнції сенатом; з огляду на мале число присутніх сенаторів примас відложив читання листів до другого засідання, 1(11)Х. По прочитанні листів посли заявили, що не будуть нічого говорити від себе («на пам'ять»), «бо й так посли, що на сеймі конвокаційнім правили посольство не згідно з волею гетьмана нашого, сидять на горло; тому не хочемо поступати інакше, ніж нам наказано, бо посол як міх — що всипали в нього, то висипле». Потім посли відправили посольство по інструкції. Примас подякував їм за лояльні почуття, але докорив за різкі вирази, ужиті на адресу уніатів, наказував не відзиватися так про людей набожних і чесних. Відповідь на жадання обіцяв дати пізніше. Того ж дня відбулася подібна ж церемонія в посольській палаті; посли козацькі доручили їм лист такого ж змісту, як до сенату. Маршалок у відповіді своїй теж докорив козакам за різкі вирази про уніатів, допущені в інструкції, і висловив своє здивування з причини такої тяжкої неласки війська до попередніх послів: похваляв їхню пильність і щирість, з якою вони справляли своє посольство. Польський легат записав у своїх реляціях, що козаки на сеймовій авдієнції зневажливо відзиваються про унію, грозилися республіці, щоб не доводила їх до одчаю. Козаки, одначе, і в палаті поза інструкцією нічого не говорили від себе, хіба легат домішує тут поголоски про те, що говорилося поза палатою. Там, можна собі представити, козацька депутація не зіставалася пасивним свідком тої боротьби, тих торгів і суперечок, що кипіли під час сейму.
Нарешті було довершене порозуміння між королевичем і православними, і коли їхній союзник Криштоф Радзивілл піддав в палаті гадку (20/Х), щоб здати всю справу на «короля шведського», щоб він сам визначив комісію для справи православних та при її помочі сам зайнявся полагодженням їхньої справи,— обидві сторони в посольській палаті згодилися на се: і партія православно-дисидентська, і уніатсько-католицька. Вислали в тій справі посольство до королевича. Виникла ще гадка, аби тій же комісії передати справу вірменську, по аналогії її з православною: вірмени львівські прислали депутацію до палати, скаржачися на унію з католицькою церквою, самовільно і без згоди їхньої переведену єпископом їм Торосовичем, і просили, щоб того самовільного єпископа віддалити, маєтності і скарби церковні від нього відібрати і т. ін. Але українські і білоруські депутати рішуче не згодилися на таке ускладнювання справи, і се не пройшло. Володислав згодився сам особисто зайнятися справою православних. Визначив нову комісію з двох сенаторів (одного біскупа і одного світського дисидента, православного вже не було в сенаті) і чотирьох послів — з тих два були давніші кандидати православних (Радзивілл і Рей), а й третій, камінецький суддя Дідинський був їхнім рішучим прихильником. Склад комісії, а головно порозуміння з головним арбітром — королевичем, без сумніву вже довершене, ручило православним за прихильний для них вислід комісії.
На жаль, досі не маємо ніяких ближчих подробиць про наради сеї комісії, самі тільки тексти компромісових формул, які означають етапи, якими поступала справа. Дня 26/Х комісії була предложена така формула, що являлася, мабуть, пробною кулею правительственої партії: за уніатським митрополитом зістається київська катедра (з маєтностями), а митрополит православний матиме резиденцію в Михайлівськім монастирі і дістане до неї нові бенефіції з доходом на 3 тисячі золотих. В білоруській часті митрополичої єпархії визначається для нього монастир під Городном. Для меншого гонору православному митрополиту надається титул архієпископа тільки. Православні дістануть (крім львівського владицтва, яке тут мовчки розуміється) владицтво луцьке і перемиське, а на Білорусі для них буде засноване нове владицтво в Орші. Луцьке владицтво має бути передане їм зараз, а теперішній владика-уніат дістане титул владики острозького, а па удержання — архімандрію жидичинську з її бенефіціями. Владицтво перемиське православні дістануть по смерті теперішнього владики. На удержання нового владики оршанського мають бути визначені доходи з могилівських маєтностей — 2 тисячі золотих.
Православні на сей проект подали другого дня свої замітки. Вони вважали неможливим обійтися без київської катедри св. Софії: готові були зректися доходів для митрополії, просили тільки церкву, «що вже зовсім розвалилася», «аби її відновити, щоб не стояла пусткою, як тепер». Далі — не хотіли, щоб на місце луцького уніатського владицтва було сотворене друге владицтво — острозьке. Очевидно, був прийнятий принцип рівносильності обох ієрархій, православної й уніатської, кожда мала складатися з митрополита і чотирьох єпископів: по стороні православних — луцький, львівський, перемиський і один новостворений на Білорусі, по стороні уніатів — володимирський, холмський, пінський і вітебський; сотворення нового, острозького владицтва нарушило б сю симетрію. Білоруську православну катедру православні хотіли б мати у Вітебську. З перемиських бенефіцій просили, щоб зараз була половина відступлена православному владиці і зараз його туди настановлено.
Сі бажання православних, як бачимо, тільки в другорядних подробицях відходили від отсього начерка, який був, мабуть, офіціальним проектом. Се потверджує здогад, що порозуміння сталося наперед. Предложені православними поправки були взяті під розвагу комісією, яка дня 30/Х предложила вже королевичу остатню редакцію закону.
Православним признавалося свобідне відправлювання їхніх релігійних обрядів, право поправляти старі церкви і нові ставити, також школи, семінарії, друкарні, шпиталі, так само братства, які вже єсть або будуть засновані при їхніх церквах. Православним без різниці, як і католикам, має бути вільний приступ до міських урядів (про інші уряди не згадано).
Митрополит київський буде вибиратися за старими правами духовенством і світськими людьми Корони і В. кн. Литовського не уніатами, з осіб шляхетських, і буде потверджуватися королем; так само всі владики і архімандрити печерський й унівський. Митрополит дістає Софійську катедру з її грунтами, але митрополичі маєтності зістаються при теперішнім уніатськім митрополиті до віку його, а по смерті маєтності в Київськім воєводстві переходять до православного або заміняються іншими рівновартними; інші маєтності зістаються при уніатськім митрополиті. В Києві за уніатським митрополитом дістається Видубицький монастир.
На перемиське владицтво православні можуть вибрати зараз свого владику, і він на найближчім сеймі (коронаційнім) дістане від короля привілей, але маєтності до життя владики Крупецького (уніатського) або перенесення його на іншу бенефіцію дістануться за ним, а православний владика діставатиме пенсію — 2 тисячі золотих, а на пробуток матиме монастир Спаса, Онуфрія, Смольницький.
Луцький владика уніатський теперішній буде довіку іменуватися сим титулом, але відступить всі маєтності, діставшися тільки при жидичинськім монастирі (як проектували і православні) і його наступники вже ніколи не уживатимуть титулу єпископа луцького.
Білоруський владика буде зватися мстиславським, оршанським і могилівським, буде пробувати в монастирі могилівськім, з пенсією, а всі маєтності зістаються за уніатським владикою полоцьким і вітебським.
Віленське православне братство може докінчити свою церкву і, крім того, взаміну захопленої уніатами церкви св. Тройці православні дістануть три церкви у Вільні. Вичислився також ряд церков і монастирів по різних містах (в Бересті, Кобрині, Камінці Литовськім, Більську, Велзі, Сокалі, Стоянові, Подтеличі й ін.), які мали бути передані православним, і т. п.
Юрисдикція владик має означатися добровільною приналежністю: хто не схоче бути під уніатським владикою, піддається під власть найближчого православного і навпаки. Маєтності і церкви, які дістануться при уніатах, не можуть обертатися на католицькі, і т. ін.
З невеликими змінами сей проект був прийнятий і потверджений королевичем, бо ж і дуже недалеко відходив від його проекту; найбільш важною відміною було те, що замість вичисляти всі церкви й монастирі, які мали бути передані православним — а сей реєстр уставити було дуже тяжко,— вставлено постанову, що для розбору спірних монастирів і церков буде визначена на коронаційнім сеймі комісія з двох католиків і двох православних, і вона переведе сей поділ рішуче і безапеляційно.
Довідавшися про нові уступки православним і про заміри королевича затвердити сей законопроект, папський легат поспішився до Володислава з своїми представленнями, силкуючися відвести його від затвердження законопроекту. Але Володислав відповів уже звісними нам аргументами про ті мотиви, які змушують його задовольнити православних. На потіху легатові він сказав, що після коронації вишле посольство до папи і вияснить йому мотиви, які водили ним, а згодом надіється перевести загальну унію православних з католицькою церквою. Рішення його було непохитне, і другого дня, 1/ХІ н. ст., він затвердив формально, з тими невеликими, більш стилістичними поправками (декотрі з них, одначе, мали свою вагу. Наприклад, на місце «апробування» митрополита королем поставлено «упривілейовування». В постанові про свободу релігії вставлено, що нові церкви православні можуть ставити тільки за виразним дозволом королівським, і се мусило розумітися, очевидно, також про нові школи, друкарні і т. ін., хоч, думаю, се і в попередній редакції само собою розумілося, як прийнята вже норма. — М. Г.), сі «пункти заспокоєння обивателів грецької віри», як їх названо, і зараз же другого дня з наказу королевича один з комісарів, Осолінський (так казали православні, Осолінський заперечувався. — М. Г.), казав вписати їх до книг варшавського гроду, і потім, коли сейм приступив до справи вибору короля, сі пункти включено в pacta conventa, що мали обов’язувати будучого короля.
Коли всі заходи і впливи, вчинені на королевича з різних боків, щоб він сі пункти відкинув, зісталися без успіху, уніатські владики занесли іменем всього кліру свого протест проти них (8/ХІ): заявили, що вони апелюють у сій справі до папської курії, і поки її згоди на сі постанови не буде, доти вони на них не згодяться.
Такі ж самі протести внесли потім (10/ХІ) біскупи і деякі світські сенатори і посли Корони, а осібно — сенатори і посли В. кн. Литовського, коли не удалося добитися, щоб в тексті було додане остереження, яке б ставило сповнення обіцянок в залежність від згоди папи: православні депутати рішуче спротивилися такому остереженню. Се все, що тим часом міг осягнути папський легат і домашні клерикали супроти ударів, які завдавав унії новий закон; розуміється, небагато. Ахіллесовою п'ятою православних здобутків було те, що вони не були переведені через сеймову ухвалу, і трудно вгадати, чи сталося се з простого браку часу, чи, може, була тут полишена хвірточка на будуче з клерикальної сторони. Православні, чи не дооцінюючи ваги сеї обставини, чи попросту не можучи тут нічого змінити, лишилися так. Текстом pacta conventa вважали вони сповненою свою Ганнібалову присягу, дану при погромі 1623 року,— під час безкоролів’я піднятися всіма силами і дати рішучу битву унії. Старий вождь українських парламентаристів Лаврентій Древинський мав щастя сповнити сю обітницю, висловлену тоді його устами. Програму 1620 року здійснено, хоч в значно зменшеній, переполовиненій формі: з уніатською церквою прийшлося переділитися по половині катедрами, а в бенефіціях зазнати ще й більших утрат. Але в тодішніх обставинах і се був великий успіх, яким православні могли справді повеличатися, тим більше, що він справді не був тільки дарунком обставин та релігійної толеранції нового короля, але і дуже серйозного, рішучого їхнього поступування, їхньої відваги і посвячення. Бо нема сумніву, що свою енергію і впливи сеймові вони могли б розміняти на різні гонори й інтрати, випрошувані за кулісами у нового короля, але віддали їх національній справі.
Щирою справді утіхою і тріумфом звучали слова промови, котрими другий український перебієць Михайло Кропивницький дякував королевичу по скінченню праць комісії за його труд і участь: «З великою утіхою вернемося до домів і братів наших, велику принесемо їм радість, а як ще ті церкви святі, досі позамикані, справді відчинені будуть, тоді всі люди народу і релігії нашої з невимовною утіхою заспівають: тебе, Бога, хвалимо, і всі тоді, старі й молоді, з діточками своїми, в тих домах божих відкритих молитви й зітхання від серця свого виливатимуть за добре здоров'я і щасливе панування вашої королівської милості і всього дому королівського».
Як бачимо, заразом містилося тут припомнення, щоб ті постанови справді були переведені в діло. Припомнення, зовсім не зайве.
Різні торги й переговори, що супроводили редакцію тексту pacta conventa, осібною до того визначеною комісією, забрали ще досить часу, так що шість тижнів, визначених на сейм, скінчилося, a pacta ще не були готові. Сейм відложено ще на три дні, спішно виготовлено текст, стверджений з одного боку братами Володислава, з другого — відпоручниками сейму, і по сім, дня 13/ХІ, переведено формальний вибір Володислава. Супроти всіх попередніх переговорів, підтриманих ще й військовими силами, виставленими напоготові чи то самим Володиславом, чи його союзниками (між іншим, цісарськими впливами і самим Валенштайном, що підтримував Володислава як противника пануючої шведської династії), вибір пішов зовсім гладко. Одноголосно вибрано Володислава, і другого дня (14/ХІ) він зложив прилюдну присягу на pacta сonventa і був проголошений королем. В тексті pacta після звісного пункту про дисидентів було уміщено:
«Щодо людей розрізнених релігії грецької (дисидентів православних), ми їх обов’язуємо без відкладання заспокоїти згідно з пунктами, уложеними нами з депутатами обох палат на нинішній елекції».
Православні тим часом серед сих спорів і переговорів спішили кувати далі свою справу по гарячому. Рішено було зараз же, тут на сеймі, не відкладаючи перевести вибір православного митрополита, щоб дістати для нього королівське затвердження і припечатати тим справу відновленню православної ієрархії. Правда, справа була дражлива. Митрополит був уже в особі старого Ісаї, але його не можна було предложити королеві до затвердження. Насамперед, очевидно, з правительствених кругів вже наперед дали православним знати, що вони на призначені їм катедри мусять предложити нових кандидатів. Охорона королівського права патронату вимагала сього, щоб самовільно, без королівського подання посвячені владики не були потверджені — для принципу, так сказати, і православні, правдоподібно, дали на се вперед свою згоду. При тім ще й Ісая і деякі з єпископів, як наприклад, Ісакій Борискович, владика луцький, що їздив в Москву послом від Борецького, могли вважатися скомпрометованими своїми зносинами з Москвою і агітацією за московською зверхністю, що йшла від них по Україні і, мабуть, не була секретом для правительства, як я вже сказав. Православні супроти сього не могли вважати тактовним дуже обставати за владиками, щоб їхньою особистою справою не псувати загальної. Хоч у Ісаї і його товаришів як репрезентантів православного правовірства були й свої оборонці в козацьких послах та й інших українських депутатах, кінець' кінцем рішено було пожертвувати ними і вибрати нових кандидатів на митрополію і владицтва. І таким кандидатом на митрополита визначено печерського архімандрита, що брав дуже діяльну участь в цілій позасеймовій боротьбі за права православної церкви, а при тім міг приготовити і свою кандидатуру завдяки зв'язкам з деякими магнатськими родинами. В його також інтересі було не відкладати справи митрополії на довші часи, щоб не дати промовити всій справі своє слово київським і козацьким кругам, прихильним Ісаї, а підозріливо і неприхильно настроєним до Могили за його компромісові, опортуністичні погляди в релігійній справі. Правительственим же кругам він був з сього погляду кандидатом приємним і наручним, бо ідея «загальної унії», котрої прихильником показав себе Могила, таки справді жила в кружку королевича, і він не дурив легата, коли заявляв охоту зайнятися в будучині сею справою. Таким чином справа вибору Могили могла бути наперед рішена як один з пунктів того релігійного компромісу, який був уложений між королевичем і визначними вождями українсько-білоруської партії. І вибір робився тільки про око.
Церемонія ся була переведена дня З/XI н. ст., себто зараз по підписанню «пунктів». Протокол пояснює, що згідно з «пунктами» (хоч сього в пунктах не сказано), православним треба було представити на коронаційний сейм двох кандидатів, а котрих король одного потвердив би своїм привілеєм, а що до того часу трудно було б зібратися такому з’їздові управнених виборців, який тепер знайшовся, та й митрополита треба вибрати попереду, аби було кому посвятити владик, тому зібрані рішилися перевести вибір митрополита таки зараз і вибрали першим кандидатом Петра Могилу з тим, щоб при нім зісталася й архімандрія печорська з огляду на малі доходи митрополії й великі видатки (між іншими на відновлення митрополітальної Софійської катедри). Другим кандидатом поставлено Михайла Лозку, підстаросту вінницького, сина звісної фундаторки київського братства. Під протоколом підписалося сорок дев’ять осіб православних панів-шляхти, присутніх у Варшаві, між ними всі визначніші учасники сейму: Древинський, Кропивницький, Кисіль, Семен Гулевич-Воютинський, Филон і Федір Вороничі й ін.
(Крім вичислених в тексті під протоколом іще підписані (за вірність, одначе, не можна поручити): Григорій Черник, депутат київський, Іван Попель, Василь Лихтинський, Іван і Андрій Хлопецькі, Ксенофонт Лихтинський, Григорій Комарницький, Андрій Турчанський, Петро і Микола Шептицькі, Петро Яворський, Яків Березницький, Пузини Олександр і Юрій, ловчий волинський Павло Монастирський, Григорій Четвертинський, Павло Гулевич-Воютинський, Юрій Воронецький, Филон Єловицький, Микола Ободенський, Іван, Олександр і Самійло Огинські, Богдан і Іван Стеткевичі, Севастян Мирський, Григорій Володкевич, Григорій Куницький, Микола Биковський, Микола Позоржицький (?), Самійло Машкевич, Микола Ломський, Григорій Война, Кіндрат Давидович, Павло Шембель, Іван Симон-Деревоїд, Терлецькі два — підсудок і хорунжий володимирські, Андрій Загоровський, Максиміліян Бжозовський, Комаровсь-кий і Токаревський. — М. Г.).
Так гойно нагромаджені аргументи сього протоколу дають зрозуміти, що самі учасники вибору почували ніяковість тої ролі, яку вони взяли на себе. У виборчій нараді не могло бути досить духовних; хоч про них і згадує вступна фраза протоколу (ми, урядники і рицарство, і все духовенство, обивателі коронні і В. кн. Литовського), (так каже і записка дневника, що в обранні Петра Могили на київську митрополію того дня брало участь і духовенство; те ж в королівськім пашпорті. — М. Г.), але в підписах не бачимо нікого з духовних, і сама згадка протоколу, здається, не говорить про духовенство присутнє, значить, що вибори робилися тільки іменем духовенства і всіх обивателів. Дехто з духовних у Варшаві під ту пору, мабуть, був, але й ті, значить, відсунулись від підписання, і се кидало непевне світло на сі вибори. Сучасник Єрлич, переказуючи поголоски, які ходили в Києві серед неприхильників Могили, називає його вибір ділом його приятелів і роль самого Могили представляє в дуже негарнім світлі.
(Він оповідає, що Могила мав повновласть на сейм від Копинського і всього духовенства, щоб заступати їх в усіх справах, і завдяки сій повновласті, за поміччю своїх приятелів добув собі номінацію на митрополію, «приватно» дістав священня від волоського митрополита і владик у Львові і потім з’явився до Києва. Повновласті від Копинського Могила, певно, не мав ніякої — се були представники двох ворожих світів. Щодо того, наскільки взагалі коректне було поступування Могили і наскільки взагалі він проявив власної ініціативи в заходах коло митрополії,— про се за браком позитивних підстав можна досхочу бавитися в здогади і міркування без усякого реального результату. — М. Г.).
Але таких людей, як Древинський, Кропивницький, не будемо підозрівати, що вони" водилися якимись особистими мотивами; без сумніву, вибираючи Могилу проти старшого, всенародно вибраного митрополита, вони мали на увазі національний і церковний інтерес. Але свідомі були певних слабших сторін свого кроку, і тим поясняється ся многослівна і натягнена аргументація протоколу.
Але кості були кинені. Кандидатів вибрано, предложено до затвердження королевичів. Розуміється, з двох предложених кандидатів Володислав потвердив Могилу (таку запись видав він дня 10/ХІ. — М. Г.). І ще навіть перед формальним вибором його королем (коли справді пашпорт підписано 12, а не 13 падолиста, як стоїть в копії. — М. Г.), він видав пашпорт післанцям, котрих Могила «обивателями Корону і В. кн. Литовського і збором духовних (sic) вибраний на митрополита київського і нами іменований», як каже Володислав, висилав до патріарха за благословенною грамотою. Разом з тим просив він у патріарха грамоти, котра б усунула з митрополії його попередника.
Покінчивши з митрополією таким чином, православні зайнялися владиками (було се незгідно з мотивами, висловленими в протоколі вибору митрополита: випадало б чекати посвячення митрополита, але ж бо то була тільки риторика. — М. Г.). Дня 15/XI переведено вибір владики на новозасновану білоруську (мстиславську) катедру і вибрано єпископом Иосифа Бобриковича, ігумена і ректора віленського. Тоді ж, мабуть, переведено вибір на луцьке владицтво: вибрано князя Олександра Пузину, волинського шляхтича; ближчої дати вибору не знаємо. Не вибрано чомусь тільки на владицтво перемиське, відложено се на пізніше, а тих двох король тоді ж, мабуть, потвердив — чи формальною грамотою, чи усно дав свою згоду на сих кандидатів.
Пізніші факти показали, що православні мали причину спішитися. Пункти заспокоєння, хоч включені в pacta conventa і заприся жен і королем, для повної правосильності мали бути ще затверджені сеймом. Коли не зроблено сього на сеймі елекційнім, мав би се зробити сейм коронаційний, і сього хотіли добитися православні. Але, як ми вже бачили, папський легат постарався, що багато сенаторів і послів зараз же на елекції заложили протести проти сих уступок і відкликалися до папської курії. Королівську присягу сподівалися або уневажити, або обставити різними умовами її сповнення. Сам Володислав оповідав потім, як підканцлер литовський Радзивілл під час самої його присяги шепнув йому на ухо, «аби не мав тої інтенції» (бо по єзуїтській етиці присяга важна тоді тільки, як чоловік, вимовляючи присягу, має замір її сповнити). Папа у відповідь на відклик католиків вислав дня 1/1 1633 листи до короля, до свого легата і до різних церковних достойників, поручаючи їм всіма способами старатися, щоб обіцянки, дані православним, були закреслені, або принаймні не були сповнені. В клерикальних кругах приготовлявся погляд, що обіцянки короля мали характер умовний: давалися тільки під тою умовою, що на се буде згода папи. Сей погляд старанно ширився в політичних кругах, і заразом творено легенди — бо фактичну підставу за сими поголосками далеко не всюди можна признати,— що король відразу, під час нарад комісії, звертався до легата за дозволом на такі уступки, але легат не дав дозволу, а як владика луцький Почаповський (уніатський) жалувався перед королевичем, що той відбирає від нього привілегію, дану його батьком, королевич сказав, що він не відбирає, але як папа того зажадає, то треба послухатися, і т. ін. Все се мусило відбиватися і о уха православних і дуже тривожно їх настроювати. В різних воєводствах в інструкції на коронаційний сейм вложено поручения послам допоминатися сповнення уступок, обіцяних православним, а всякі протестації, занесені в сій справі, вважати неважними (наприклад, ухвали вишенського сеймика з 16/ХІІ1632. заяви послів волинських, брацлавських і віленських. — М. Г.). Військо Запорозьке, висилаючи своїх послів, загрозило, що кине розпочатий похід на Москву і буде розливати кров не поганську, а християнську, коли не буде заспокоєна релігія грецька, за тими різними протестами, внесеними проти неї. І така рішуча постава православних і трудні обставини, в яких опинився король супроти розпочатої війни, справді не дали можності клерикальним кругам ударемнити здобутки елекційного сейму, і їм прийшлося вдоволитися тільки тим, що до формального сеймового потвердження даних православним уступок вони не допустили, але фактично їх сповнити королеві не перешкодили.
Коронаційний сейм, на котрім новий король обіцяв православним сповнити дані ним обіцянки, був визначений на кінець січня. Він мав розпочатися похороном покійного короля і коронацією нового і перейти до чергових справ. Володиславу передовсім хотілося добути від станів гроші на розпочату вже московську війну, станам — реалізувати обіцянки, одержані при елекції. Хороба короля помішала порядок: похорон відбувся без Володислава, і кілька день сейм товкся, не знаючи, чи може розпочати свої наради.
Нарешті Володислав приїхав, 6/ІІ відбулася коронація, і зараз же канцлер вніс від короля «пропозицію», де заявлялася згода на всі однодушні ухвали безкоролів’я, просилося кредитів на московську війну, пригадувалося про забезпечення династичних прав королевича на шведську корону з нагоди смерті Густава-Адольфа, що вмер восени, забезпечення для братів королівських і т. ін. Але палата посольська загрязла в читанні pacta conventa. Дисиденти були ображені, що в пункті про них дописано фразу про непорушенність прав католицької церкви. При пункті православної віри православні депутати заявили, що над сим пунктом нема чого тепер дебатувати, треба його тільки виповнити. Але тут клерикально настроєні посли почали говорити проти всього, що могло б нарушити інтереси католицької віри; налягали, що для сповнення уступок православних треба згоди папи, бо сі обіцянки давалися умовно, коли на те згодиться папа, і т. д. Інші йшли ще далі і заявляли, що пункти заспокоєння, уложені з королевичем поза сеймом, не мають для сейму обов’язкової сили. В такім дусі внесено з клерикальної сторони новий протест, пригадуючи протестації проти умови з православними, занесені «зараз по номінації королівській». Православні стояли на тім, що раз пункти заспокоєння були внесені в pacta conventa і заприсяжені без всяких умов, то тепер вони вже не можуть підлягати ніяким змінам, треба тільки їх сповнити, і православні не допустять до ніяких інших ухвал і нарад, поки сі пункти не будуть сповнені.
Козацьке посольство, прийняте на авдієнції палати 15/11, підтримало сі домагання послів з свого боку. Сим разом в посольстві були: Федір Калина, Янко Кліша і Савка Бурчевський, як їх називає дневник. Правив посольство Бурчевський: переказав домагання козаків, щоб заспокоєння православної віри було переведено ділом, інакше козаки грозилися, як ми вже знаємо.
Кілька днів пройшло в дебатах над сим у палаті. З боку православних виступав головно Кисіль, Кропивницький. Православних підтримали декотрі з католиків, що тут нема чого дебатувати, справа скінчена, і нарешті палата рішила вислати послів до короля і, не вдаючися в справу папської згоди, просити, щоб король заспокоїв справу православних згідно з своєю присягою. Така була пропозиція Киселя, і палата на се пристала (се було 25/11. — М. Г.). Православні, очевидно, сподівалися, що король буде мати відвагу потвердити те все, що обіцяв їм на елекції, але Володислава на се не стало. Устами канцлера, біскупа Задзіка, дав він відповідь в дусі клерикальної інтерпретації. «Король признає сю умову і заприсяжені pacta в справі грецької віри, але ся умова і «заспокоєння» («пункти») можуть мати вагу лише остільки, оскільки їх зволить затвердити папа; дозволу від нього досі нема, хоч король посилав до папи свого посла з листом; тому повне заспокоєння неможливе». Се була негідна ретирада, бо в офіціальнім тексті, внесенім в книги варшавського гроду, ніякого остереження про потребу папського дозволу не було, так само і в pacta conventa, заприсяжених королем. Рятуючи ситуацію, багато з духовних і світських сенаторів заявили по канцлерській відповіді, що вони проти тої умови заложили протест і, поки не буде згоди папи, не позволяютъ її сповняти. Се була правда, і клерикали повинні були зістатися при ній. Але сі сенаторські протести здавалися їм, очевидно, занадто малою гарантією від уступок православним, і вони витягли таку заяву від короля.
Відповідь короля зробила незвичайно прикре враження, але не приголомшила православних. Вони сміло і різко виступили проти такого негідного маневру. Інтересний уривок дневника досить живо малює бурхливі дебати в палаті і становище українських депутатів; подаю з нього дещо, доповняючи з інших дневників.
«Які там крики, голоси, замішання, як русь і дисиденти носи повісили, трудно сказати»,— каже його автор, описуючи, як депутати палати вернулися з відповіддю 28/П. «Добрих півгодини пройшло, поки настала тиша. Зараз же русь почала лементувати про свою релігію. Маршалок докорив русинам, що вони наперлися висилати депутацію до короля, замість доходити порозуміння в палаті щодо самого змісту заспокоєння, а тепер нема місця для таких рішень після заяв короля і сенату — хіба іти на конфлікт з ними» (а сього в тім моменті чаяння великих милостей, роздачі «вакансій» і т. ін. посольська палата хотіла менше, ніж коли-небудь).
Пан Кисіль, русин, на се: «А ми з того місця не зійдемо і до нічого не приступимо, поки релігія грецька не буде заспокоєна».
Пан маршалок: «Коли противляться панове сенатори, то шкода за тою релігією інші справи упускати, як проти неї позаходили явні і ясні протести од стількох католиків і русинів-уніатів».
Пан Кисіль: «Маємо pacta conventa і пункти заспокоєння релігії нашої, заприсяжені й. корол. милістю — се ж уже закон нам, проти нього не зістається ніякого місця для нарад, тільки конституцією його ствердити на нинішнім сеймі».
Пан Кропивницький, підсудок брацлавський, русин: «Наші пакти, уложені не між сенатом і Річчю Посполитою, а між королем, й. м., і нами; тому що на них зложено вже присягу, вони потребують тільки екзекуції; ні сенат, ні палата посольська не мають нічого тут перечити; відповідь й. корол. мил. і сенату не може нас заспокоїти, бо нам треба екзекуції заприсяжених пактів, і ми не дамо себе намовити до ніякої речі і дальших нарад, поки релігія наша не буде трактуватися згідно з умовою і пактами».
Пан Гулевич: «Ми хотіли перед вами на елекції виложити наші привілеї, але ви тоді нас просили, щоб ми те лишили на рішення королівське, і ми так зробили; тепер нема що тих привілегій викладати, хоч ми б і раді були; нехай хто-небудь відозветься з противної сторони проти нас (заперечить справедливість того) — нема нікого, самі так занедбали, а нам тепер кривда, і ми того доходимо тут — просимо, аби ви зволили до кінця привести обіцянки короля, й. м.»
Пан крайчий (Якуб Собеський): «Якби ми мали можність самі складати закони, то не йшли б до сенату; але не можемо самі, то найліпше удатися до сенату і з ним порозумітися. Отця арцибіскупа запитаймо, в яких справах король не може вас (православних) заспокоїти без папи (арцибіскуп в сенаті сказав, що в деяких справах король може заспокоїти православних сам — тут, очевидно, розуміли іменування православних владик, а відібрання бенефіцій, церков і монастирів уніатських вважали неможливим без папської згоди); а що панове кажете, що до ніякої справи не приступите, шкода про се й говорити»...
Пан підкоморій сандомирський: «Пам'ятаємо дуже добре, що ми вам обіцяли на сеймі елекційнім і дали згоду на ті пункти; і тепер не перечимо тому, а навпаки — вам у тім хочемо помагати; тому просимо вас іти до сенаторів і ми вам поможемо просити, а може, й упросити сенаторів, що вони дадуть згоду, аби король, й. м., заспокоїв вас згідно з пунктами».
Пан Кисіль: «Нехай мені покаже хтось, аби пункти, заприсяжені володарем, мав хто наново важити — чи вони сталися, чи ні і чи треба їх розслідувати (їхню правосильність) — і як того ніколи не бувало, так і тепер не позволимо їх розсліджувати проти законів».
Пан підсудок брацлавський: «Не час тепер іти до сенату, не підемо! Звичай в сій палаті такий, що не йдеться до сенату і короля, й. м., поки не прийде до згідного рішення; до того ж чуємо, що ви закон не називаєте законом, і як же маємо приступати до переговорів з п. сенаторами, коли ви й присягу не присягою і пакти не пактами звете».
Пан Кисіль: «Жадаєте від нас двох речей, а вони одна одній суперечать: перше, щоб ми договорювалися з сенатом, друге, щоб ми взяли те, що належить до свобідного розпорядження (короля), а що дотикає відібрання маєтностей, а по-нашому — привернення бенефіцій, аби з тим чекали згоди св. отця; а ми на те не можемо пристати, бо то король, й. м., в пунктах ствердив присягою, і тепер не можна того розсліджувати».
Пан маршалок: «Просимо на нас покластися і чекати згоди св. отця, бо без нього не можемо сього вчинити — одному привілей скасувати, а другому дати».
Пан писар луцький (Гулевич): «Ми тому не винні, бо просили владицтва володимирського, котре було вакантне, а панове нам дали луцьке», і т. д.
«Цілий той день,— кінчить дневник,— забрала та грецька релігія і, нічого не постановивши, розійшлися, а русь при тім заложила протест: «Не приступимо до ніякої справи, поки не будемо заспокоєні в релігії нашій згідно з умовою і пактами».
Дебати відновилися другого дня, і українці стояли знову на тім же: що пункти обіцяли їм, над тим нема дебатів, їх треба тільки потвердити (як всякі акти безкоролів’я), власті і вмішування папи вони не признають. Католики повторяли, що обіцянки дані умовно і православні мають чекати згоди папи, коли держаться сих пунктів, або нехай доходять порозуміння з палатою незалежно від пунктів, то значить — стараються провести новий закон в релігійній справі. Православні не годилися ні на одне, ні на друге, вважаючи, що безнадійна річ чекати згоди папи, хоч поляки it запевняли їх, що будуть до того приложені всякі старання і вони можуть в посольстві мати і свого чоловіка. Православні рішуче перечили, мовби обіцянки були дані їм під умовою папської згоди, і на сім пункті прийшло до прикрих сцен. Поляки докоряли українцям graecam fidem (каламбур, бо се значило і грецьку віру, і грецьку перфідію) і неповажання короля. «Прийшло до галасів великих, так що ледве за півгодини заспокоїлися». Кропивницький мусив перепрошувати, що він не хотів образити короля, кажучи, що застереження не було, і т. д. На погрози православних, що вони не допустять до ніяких ухвал, католики грозили, що вони обійдуться в такім разі без сейму і все-таки ухвалять кредити і всякі тяготи приймуть (приватно).
Але се були фрази, і, коли православні зісталися при своїм завзятті, маршалок з різними парламентаріями розпочав з ними приватні переговори. Як вони велися, знов-таки нам не звісно, але зміст і вислід в сумі досить ясний. Поляки, особливо з королівської партії, добивалися, щоб православні не стримували сеймових нарад і годилися на різні фактичні здійснення обіцянок, заведених в «пункти». Православні, переконавшися, що сеймового потвердження «пунктів» вони таки не дістануть, рішили зректися сеї формальності і вдоволитися фактичним здійсненням зараз принаймні декотрих обіцянок. Тому позволили спочатку на один день зайнятися біжучими справами, а в дальших переговорах, ведених за посередництвом воєводи Лещинського (дисидента), згодилися на те, щоб формальне трактування релігійної справи було відложене до дальшого сейму, а їм поки що видана буде грамота («диплом»), яка забезпечить їм те, що було обіцяне в релігійній справі.
Паралельно з сими офіціальними дебатами і неофіціальними торгами в посольській палаті ішли переговори православних з королем і його повірниками. Згадують про них записки Альбрехта Радзивілла, додаючи, що тими переговорами дуже смутилися католики.
Король, очевидно, обіцяв православним зробити все можливе — все, що міг зробити, не входячи в гострий конфлікт з сенатом, і в тім напрямі старався промостити собі дорогу приватними переговорами. Під днем 8/ІІІ, коли ще православні торгувалися за сеймове полагодження, Радзивілл записує в своїх записках, що король поручив йому приватно намовляти уніатського владику луцького Почаповського, аби відступив деякі бенефіції православному домінантові Пузині, і се дійсно потім дало змогу розв’язати справу луцького владицтва. Був вироблений проект грамоти православним, що мала бути видана королем за згодою сейму. З посольської палати вислано двох делегатів (Осолінського і Собеського) для уставлення тексту грамоти. Вони «umoderowaly» її і принесли перед повну палату. Спочатку палата прийняла її досить прихильно, але далі, може, за якоюсь клерикальною командою, знову почалися різні правовірні протести проти неї, а заразом і декотрі сенатори стали заявляти, що не годяться на таку грамоту. Можна догадуватися, що клерикали і сюди хотіли вставити згадку про згоду папи, а православні ніяк на се не хотіли пристати. Кілька день знову пройшло в дебатах і суперечках на сю тему, Кисіль іменем православних кінець кінцем знову поновив ultima ratio православних, що вони не допустять до сеймових ухвал. Те саме повторив Кропивницький і кн. Четвертинський. Тоді палата притишила опозицію і грамота була прийнята. Того ж самого дня, 15/ІІІ н. ст., король її видав.
В сім пам'ятнім дипломі король насамперед оповідав історію справи: умову, зложену на сеймі елекційнім, і потвердження її пактами, признавав таким чином повну і абсолютну правосильність тих актів, не згадуючи нічого про потребу папської згоди. Пактами король обов’язався все уміщене в пунктах в цілості сповнити на коронаційнім сеймі. Але сього не можна було здійснити, а посли з багатьох земель і повітів Корони і В. кн. Литовського, маючи таке поручения від своєї братії, не хотіли допустити до ніяких рішень сеймових, коли не одержать усього, призначеного в пунктах. «Тому ми з усею Річчю Посполитою гарантуємо отсим нашим дипломом і обов’язуємося, тримаючися тих заприсяжених нами пактів, що на будучім найближчім сеймі не приступимо до ніякої справи, а зараз же другого дня по вислуханню «вот» (голосів) сенаторських насамперед виповнимо все те, що міститься в пунктах, і будемо повинні здійснити ті пункти, нічого не уймаючи». Тим часом же король признає православним свобідне відправлювання богослужень, володіння братствами, школами, семінаріями, друкарнями, шпиталями, котрими вони володіють. Далі король позволяв виконувати свою власть і юрисдикцію владикам, вибраним на коронаційнім сеймі (і тоді ж ним апробованим): «Велебному отцеві П. Могилі, архімандритові печерському, вибраному неуніатами на київську митрополію, що вже й сакру має від царгородського патріарха; також шляхтичеві Олександрові Пузині, вибраному на владицтво луцьке і острозьке, і отцю Иосифу Бобриковичу, вибраному на владицтво мстиславське, а також тому, хто буде обивателями неуніатами вибраний на владицтво перемиське». На удержання митрополита, окрім катедри св. Софії (тут король непомітно влазив в заборонену сферу відібрання бенефіцій від уніатів), зіставався за ним Печерський монастир і додавався Пустинський, владикам перемиському і мстиславському річні платні «згідно з пунктами», а номінат луцький Пузина «має зіставитися згідно з нашим приватним листом» (дражливої справи відібрання маєтностей від уніатського владики король в сім дипломі не хотів зачіпати). Все інше з уміщеного в пунктах, що не здійснялося тепер, король відкладав до сповнення на будучім сеймі і забезпечав «сим дипломом, потвердженим сеймовою конституцією, властю всього сейму»; на доказ того мали підписати його, крім короля, депутати сенату і посольської палати й притиснути печаті Корони і В. кн. Литовського. Підпису сенатського депутата, одначе, на дипломі нема, тільки маршалка посольської палати, а і з приложениям печатей була ціла комедія, досить трагічно оповіджена одним з печатарів, Альбрехтом.Радзи-віллом. (Тому що канцлер коронний був біскуп, король получив прибити печать підканцлерові, а від В. кн. Литовського мав припечатати Радзивілл. Але що він теж вимовлявся своєю совістю, то король загрозив, що при найближчій вакансії обидва канцлерства віддасть дисидентам, і духовні сенатори, щоб запобігти такому нещастю, взяли гріх на свою душу і казали Радзивіллові припечатати. — М. Г.).
Таким чином, не добившися формальної сеймової конституції на потвердження пунктів, православним удалося видобути досить все-таки цінний сурогат, де правосильність пунктів признавалася вповні, без усяких відкликів до папської згоди (цікаво, що й тут Радзивілл каже навпаки, що застережено папську згоду. — М. Г.), а частина їх здійснялася. Добрі інтенції Володислава, що не витримали були клерикального натиску, відреставровано і випростовано наново витривалістю українських депутатів, і коли при сій нагоді легенда Володиславової прихильності до «Руси» мусила від сих переговорів значно пощербитись, православні парламентаристи з тим більшим правом могли поздоровити успіхом себе.
