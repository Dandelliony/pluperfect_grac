ФАБРИКА БОГІВ
1. Ви тут на курорті з дружиною? Ні, я нежонатий. У мене наречена в Ленінграді. Ах, наречена?.. Скільки? Дивне запитання... Одна, звичайно. Ні, я питаю, скільки тисяч має ваша наречена?
А звідки я знаю? Карбованців, мабуть, сто на місяць. Мене то мало цікавить. Ага, розумію. Ви, напевне, директор тресту. Нафта? Я зовсім не директор. Я письменник. Ах, письменник?.. Дуже приємно. Скільки? Років п'ять. Ні, я питаю, скільки заробляєте? Тисяч 15-20? Ви вгадали. Років за десять я можу заробити таку суму. І ви?! після цього?! не цікавитесь?! скільки грошей?! має ваша наречена?! Звичайно, ні. Просто я люблю її - тай годі.
В його очах блиснуло призирство і відзначилася робота думки,— наскільки, звичайно, може працювати мозок у таку пекельну спеку. Ми — голі — лежали поруч на гарячім піску, насунувши на потилиці свої капелюхи.
Вгорі над нами палало сліпуче сонце, Навкруг — весь пляж вкрито було сотнями напівголих тіл. Біля наших ніг ласкаво хлюпотіло блакитне море... Він закліпав очима, став на коліна і закричав: Ви, українці неймовірні ідеалісти! Тактак! Така молода, така обдарована нація — і раптом ідеалісти! Неможливо! Йому однаково — міліонерша його наречена, чи просто жебрачка! Він — письменник, і він не думав, що на виробництві борного вазеліну він міг би заробити вдесятеро більше! Ганьба! У вас немає ділового підходу до життя, організованости, цілевої установки!
Слухайте, — ліниво зупинив я його. — Ви, часом, не фінінспектор? Він ніби тільки й чекав на це запитання: одкинув простирало, скинув панаму і простяг мені руку. Джім Вількінс, фабрикант богів. Фабрикант чого-о? Богів. Не розумію. Нема нічого дивного. Відсутність морально-комерційного хисту. Хочете, роскажу? Історія ідеального сполучення найчистішого христіянського морального задоволення з комерційними інтересами. Хочете слухати?
2. Помираючи, мій добрий батько закликав до себе мене і брата Тома. Сини мої,— простогнав старий,  — прийшла моя черга покинути цей вередливий світ. Чесна двадцятирічна праця на біржі дала мені змогу лишити вам непогану спадщину в векселях та цінних паперах. Але з власного досвіду я знаю, як мало думав діловий американець про порятунок душі та добродійні справи. Не забувайте про це, сини мої, як забув ваш батько, кого чорти вже готуються підсмалювати на повільнім огні. Для полегшення його пекельних страждань — ви повинні в вашому бюджеті почесне місце одвести на добрі діла. Не забувайте про малих сих страждущих і нещасних. Ви повинні віддавати на це діло принаймні процентів... процентів...
Тут наш добрий батько закрехтав і віддав душу тому, хто мав на неї право... Боюсь запевнити вас, що це був саме бог. Ми дуже любили нашого батька. Ми дуже сумували. Ще б пак! Зупинка діла на два дні дала нам збитку на триста десять тисяч! Жах! Том ходив — білий, як крейда. Ну,— сказав я Томові згодом,— як же ми використаємо капітал?
Старий хрін був не такий дурень, як хотів прикинутись. — задумано відповів Том. — Він пустив по світу з торбиною не одну сотню людей. Він роскошував, а ми тепер повинні віддати свої гроші на його порятунок. Це неможливо, Джім. Треба щось придумати. От маєш повну збірку творів Зіґмунда Фройда. Я беру Крафт-Ебінґа. Читай. Читай і думай. Ми повинні винайти такі компромісні форми, що задовольнили б обидві сторони.
3. Минув місяць. Я вже з пам'яти цитував цілі сторінки старого Зіґмунда. Одного разу, вранці Том прибіг до мене, упав на канапу і застогнав:
Нічого не можу придумати. Лишається відкрити притулок для недоношених цуценят або богадільню для підстаркуватих клерків.
Ти — справжній дикун! — скрикнув я. — Ти забув про наш принцип: з'єднання добрих діл з комерційною справою. Одне одному не повинно заважати. Я придумав! Єсть! Я відкриваю фабрику богів. Ти організуй школу місіонерів. Ви не розумієте? Том теж відразу не зрозумів. А я в той час придумав діло, що відразу посунуло вперед справу цивілізації.
4. За півроку фабрика почала працювати. Бажаючи полегчити життя нещасних темних дикунів наших тропічних колоній, я почав дешеве масове виробництво идолів для всіх поганських вір на всі ціни й смаки. Велетенські океанські пароплави везуть моїх идолів разом з моїми комерційними агентами до всіх тропічних країн, де ще живуть бідні некультуні дикуни. Дикуни благословляють моє ім'я, падають ниць перед богами і в міну на идолів несуть на мої пароплави всякі витребеньки: золоті самородки, слонову кість, самоцвітне каміння.
Трохи згодом, коли весь чорношкірий світ молиться моїм идолам і збут помітно зменшується, я сповіщаю про це брата. Том негайно відряджає до тропічних країн де-кілька партій місіонерів власної школи. Місіонери за 400 доларів у місяць несуть до дикунів світ істиної христіянської віри і, щоб довести безсилля идолів, ловко відбивають їм голови і скидають з підніжжя. Некультуні дикуни ображаються, кричать, кличуть жерців — і місіонери дістають де-кілька стріл у м'ягкі частини тіла.
За десять хвилин весь світ облітає трівожне радіо:
Повстання дикунів на островах Реджі-Педжі. Життя наших громадян у небезпеці. Рятуйте наші душі! S.O.S.
Весь світ знає, як турбується наш уряд за своїх громадян. Півдесятка дредноутів з аеропланами приводять дикунів до переконання, що місіонерські м'ягкі частини користуються в колоніяльних країнах правом цілковитої екстериторіяльности. Правда, тут трапляються й маленькі незручності нашої професії. Руйнуючи поганських богів, салдати заразом, про всякий випадок, винищують між іншим і частину дикунів. Коли мене сповіщають про це, я згадую покійного батька, і серце моє обливається кров'ю за нещасних дикунів. Вони потрібують утіхи в релігії, — думаю я, —а богів їхніх геть знищено... Що робити? Як допомогти нещасним? Я кличу свого управителя, — і другого дня океанський пароплав, навантажений новою партією идолів та агентів, відпливає до берегів дикунської країни. А Том тим часом готує свіжу партію місіонерів.
5. Містер Джім Вількінс сперся на лікоть. Ну... Що ви скажете? Що я скажу? Що ви зовсім не американець — от що я скажу. - Тоб-то як? -
Дуже просто. Маючи власних идолів та місіонерів, ви не могли додуматись до того, щоб одкрити також і власний завод дикунів, на кшталт кінського. Так-так! Ще десяток років — і ваші салдати переб'ють усіх дикунів. Що ви тоді робитимете, га? Любчику, та ви ж — справжній американець! Надто багато чести, містер. Я лишень скромний український літератор... І я кажу: вам треба організувати власний завод дикунів...
Чудесно!! ... і власний рушничний та гарматний заводи... Геніяльно! ... і чекати того часу, коли дикуни захоплять ваші рушниці та гармати і повернуть їх пащами до вас, і виженуть із своїх країн усіх мерзотників та негідників... Він роскрив рота, довго мовчки дивився на мене, потім сплюнув і одвернувся. Одвернувся й я. Сонце ще міцніше почало пестити мене своїм пекучим промінням.
Мені здалося, що я поволі ростоплюсь у сліпучому сяйві. ... Коли повіяв свіжий вітрець, я підвів голову. Містера Вількінса вже не було коло мене. Біля моїх ніг солодко хлюпотіло море.
Хто він, містер Вількінс? Коли я бачив його? І чи бачив взагалі? Не знаю сам. Може все це тільки приснилося мені під гарячими ласками південного сонця...
