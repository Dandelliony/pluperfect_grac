ШІСТЬ ДНІВ У ФІНЛЯНДІЇ
Нас коло 30 чоловіка — інструкторів, організаторів, рядових фізкультурників з усіх куточків України. Ідемо на запрошення Фінського Робітничого Спортивного Союзу для участи в великому міжнародньому святі фізкультури в Гельсінфорсі. Білгород... Курськ... Тула... Москва... Ленінград.
В невеличких вагонах фінляндської залізниці — твердо і незручно. На коротких лавах, призначених для 2-х чоловік, сидять по троє, четверо. Крізь вікна видно хмуру, сіру природу Фінляндії. Непривітний, холодний дощ мочить і без того сиру землю.
Мчиться потяг, а стрілка годинника повільно підповзає до цифри 10. У нас на Україні в цей час роскішна зоряна ніч — а тут видно — і можна вільно читати.
Промайнули станції. Мчиться потяг, замість гудка даючи сигнал дзвоном, що знаходиться на паравозі. Передмістя великого міста. Гарний легкоатлетичний майдан. Ось і Гельсінфорс столиця Фінляндії.
На пероні нас уже чекають представники Фінського Робітничого Спортивного Союзу. Після короткого обміну привітаннями ми з червоним прапором вирушаємо вулицями міста до гуртожитку.
Країна тисячі озер
Оглядаючи Гельсінфорс, або, як його звуть по фінському „Гельсинки", попутно роспитуемо через перекладачів про незнайому країну. Понад тисячу озер роскидано в невеличкій Фінляндії. Населення живе переважно з рибного та лісного промислу. В каменистому грунті погано росте хліб і тому в країну довозиться щорічно до 70% хліба. Селянство живе бідно, продаючи продукти сільського господарства, щоб купити взамін хліба. Населення живе здорово, тверезо і відзначається фізичною міццю та силою волі. Немає горілки, вина й пива, та це не значить, що зовсім немає п'яниць. Є й такі. До їхніх послуг фінський самогон.
Жінки не малюються і майже не пудряться — це результат здорового погляду на красу тіла.
Та не все вже так гаразд у здоров'ї фінів, як це здається
з першого погляду. До 10% населення хоріє на туберкульоз, а ревматизм є великим лихом робітничої класи, примушеної жити здебільшого в вохких кватирах. Адже літо коротке — всього 2 місяці, решта 10 місяців -
вохкість, дощі і сувора зима. Гельсінфорс найбільше місто Фінляндії, що нараховує до 200.000 населення. Є міста з 2.000 мешканців. Яке б мале не було місто, та в ньому обов'язково будуть бруковані вулиці, електрика, готель, кіно і спортмайдан.
Неписьменних у Фінляндії майже немає. Зовсім незначний процент неписьменних припадає на руське населення, що живе в прикордонній смузі та на глухі села Північної Фінляндії. В галузі науки, техніки та мистецтва фіни не можуть похвалитися досягненнями. Більшість інженерів, лікарів, літераторів - шведи.
Гельсінфорс — столиця. Гельсінфорс — портове місто. Темп життя швидкий, але спокійний. Нема візників, їх заміняють гарні безгучні таксі. Дзеркальні вітрини магазинів завалено товарами. «Ціни без заправи», та торгуватися можна і треба як слід.
Об 11 год. життя в місті завмирає. Зачиняються кіно, театри, ресторани. Доглядачі порядку, кремезні, сильні, в білих та іноді й дірявих рукавицях, — настирливо просять публіку покинути бульвари і сквери.
Світло й тіні
Гарний зовнішній бік життя Гельсінфорсу. Чистота міста, жител, одіжі майже зовсім немає п'яних, не видно старців.
Ну, а коли піти в робітничі квартали та подивитися життя, як воно є? Злидні, безробіття. Родини без годувальників їхні батьки, чоловіки, брати-комуністи, комсомольці сидять в камінних мішках тюрми. Є й старці. Багато їх, бояться тільки відкрито просити. Помітять, заарештують. Нині в Фінляндії оголошено локаут у металічній промисловості. Робітників м. Або, що виставили економічні вимоги, піддержали 10,000 металістів країни, припинивши на знак солідарности роботу. Середній заробіток робітника коло 50 крб., при чому 30% свого місячного бюджету робітник віддає за кватиру. Коли ж він захоріє сам, або хто з родини, то лікуватися треба на свої кошти. За право навчання дітей треба платити. Чи ж багато лишається? Зменуються злидні до деякої міри касами взаємодопомоги, що ж до робітничих клубів — то їх зовсім немає.
Спорт у Фінляндії
В Фінляндії є два спортивних союзи. Буржуазний, що нараховує 30.000 чоловіка і дістав субсидію від держави в 50.000 крб. і робітничий, що має в своїх лавах 36.000 і що одержує від уряду всього лише 25.000 крб. Не вважаючи на це, робітничий союз з технічного погляду міцніший за буржуазний. Та те, до чого ми в СРСР — змагаємося — масовість — у Фінляндії близька до здійснення. Рідко хто з фінів або фінок не
ходить на лижвах, усі вміють плавати, більшість молоди є членами спорт-товариства.
Спортивне свято
Свято відкрилося привітальними промовами представників ріжних країн. Прапори держав, що взяли участь у цім святі — Фінляндії, Швеції, Чехо-Словаччини, Німеччини, Австрії, Латвії, Америки — яскравими фарбами своїх полотнищ оздоблювали центральний стадіон. І серед них гордо майорів у промінні сонця величезний червоний прапор СРСР. Могутні звуки Інтернаціоналу залунали в повітрі. Всі встали, скинувши капелюхи. Три дні продовжувалися змагання. Робітники-спортсмени показували результати, не гірші за досягнення спортсменів із буржуазного табору. Блискуча підготовка та організованість дозволили перевести свято в точно призначений час. В легкій атлетиці перше місце зайняли фіни. З радянських спотсменів найбільший успіх мала Шиманова, що забрала 6 перших місць. Успішно виступали наші велосипедисти.
Бокс притяг силу глядачів і як це не дивно, не являє собою негарного видовиська — настільки дисципліновані і спортивно-коректні бойці. Не пощастило нам першого дня в футболі. Стомлені, після безсонної ночи в потязі — вийшли московські харчовики на мініятюрне поле, програвши Або 3:2. Зате рішучий матч зі збірною Фінляндії, після двох днів відпочинку, обернувся в справжній тріумф радянських футболістів, що забили 5 мнячів, не діставши в свої ворота ні одного. Останній день відзначився походом по місту 6.000 учасників спортивного
свята. Безконечні лави струнких спортсменів йшли вулицями міста, а населення тепло вітало їх.
Раут у Торгпредстві
На честь радянських спортсменів наше торгпредство в Фінляндії влаштувало раут. В невеличкім, тіснім колі робітників торгпредства та повпредства — весело і вільно провели вечір. «За кордоном потрібні не слова, а доводи. Наші успіхи, наші перемоги, найкраща агітація, найкраща пропаганда» — відзначали в своїх привітаннях промовці на рауті. «В голодній, зруйнованій країні, як це думають про СРСР її вороги, не могли вирости здорові люде, що вміють перемагати».
