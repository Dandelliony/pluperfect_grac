КУТОК КОТЛЯРЕВСЬКОГО В ПОЛТАВІ
На краю Полтави, на верхів’ю гори, що відкриває широкий краєвид на річку Ворскло, на сумежні лани, луки, ліси та села, роскинувся гайок, що здавна носить назву „куток Івана Котляревського".
В гущавині цього гаю зберігся старенький дубовий будинок, де народився, жив, працював і вмер основоположник нової української літератури Іван Котляревський.
Будинок цей складався колись з п'яти скромних кімнат. В одній із них був кабінет автора „Енеїди", де стояло ліжко письменника, стіл та шафа з книжками, — серед них було найбільше латинських, французьких та руських. Цікава деталь — це старосвітський стінний годинник. На його циферблаті були намальовані Адам і Єва під забороненим деревом „пізнання добра і зла". Навколо дерева вилась гадюка, що рухалась від ударів маятника.
З кабінету вели двері на веранду, куди письменник часто виходив милуватися краєвидами, що простираються геть-геть аж на колишню „Мазурівку", де ніби то жили батьки „Наталки-Полтавки" — Терпили. Так виглядав будинок Котляревського в старовину. Та з часом він дуже змінився, а з реліквій письменника мало що й залишилося. Головна причина цьому — частий перехід будинку із рук у руки. Був навіть час, коли в будинкові займалися шинкарством... Років 30 тому (в 1897 р.) будинок достався М. І. Головатинському. В цей час він виглядав майже цілковитого руїною, а через те Головатинський заходився його перебудувати. При перебудові було відкрито під грубим шаром крейди дуже цінну пам'ятку: це різьблений сволок з чітким написом слав'янськими літерами:
„Создася дом сей во ім'я отца і сина і святого духа амінь, року 1705". Цей сволок було оцінено в свій час Чернігівським музеєм у п'ять тисяч карбованців, але Головатинський пропозицію відхилив і залишив його в перебудованому будинкові. З початку лютневої революції куток Котляревського переіменовується з нагоди 150-х роковин з дня народження письменника на „Іванів Гай", що з часом стає місцем для культурних розваг. Його освітлюють електрикою, реставрують історичну „Білу альтанку", а в одній з кімнат влаштовують
культкуток, де відвідувачі мали змогу ознайомлюватися з життям і творчістю Котляревського. Особливо оживав будинок у дні народжоння й смерти письменника. Весь „Іванів Гай" та будинок Котляревського бував тоді яскраво ілюмінований електрикою, а сила відвідувачів вщерть завалювала куток великого письменника.
Але це було десять років тому. Тепер „Іванів гай" руйнується. Гора що року помітно сповзає, загрожуючи й самому будинкові. Будинок денаціоналізовано і комунгоспівський орендар повернув кімнату-культкуток, де зберігалися історичні пам'ятки — на кухню. З „Іванового Гаю", як кутка культурних розваг, не залишилося й сліду. Так нищиться один з найбільших пам'ятників основоположникові нової української літератури.
В більшій пошані був куток Івана Котляревського в минулі часи. Цікавився ним і Тарас Шевченко. Побувавши в Полтаві в 1845 році він замалював цей будинок разом з соборною церквою. Цей малюнок зберігається тепер у Полтавському держмузею. Там же зберігається й фотографія будинку, зроблена М. І. Головатинським у 1897 р. перед його реставрацією. А тепер будинок разом з гаєм нищиться і йому загрожує цілковите забуття і руїна.
Найближаються 90 роковини з дня смерти Котляревського. Чи не час згадати нашому громадянству відомі слова його: „Перша ознака кожного культурного народу є те, як він ставиться до своєї старовини".
