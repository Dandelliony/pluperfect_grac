Похорони Тараса Шевченька
Б. із Києва*
Поздоровляю Вас, панове братця, галицькі русини, братнім поклоном од всіх братей наших київських українських русинів!
Чулисьте вже о тім, як ми зустрічали тіло (чи лучше скажу: мощі) покойного нашого мученика Тараса Шевченка. Скоро після звістки об його кончині родилась у нашой київськой громади думка, щоби хороше пошанувать пам’ять вічно поминаємого півця українського. Для сего заміра післалисьмо телеграм у Пітер (Петербург) просить, щоб його останки були привезені на рідну Україну. Тимчасом, дожидаючись отвіта, кинулись по городу шукать попа, щоб не боявся за покойника одправить панахиду. Не легко було знайти такого смілого, ібо ще добре пам’ятають священики, як недавно вернувся Тарас із заточенія у Петербурзьку академію; ба й недавно, єще добре знаємо, як йому запрещено було їздить до родини в Корсунь, даби не волнувався народ Божий, дивичись на свого пророка. Якось невзначай удалось піймать мимошедшего священика, коєму зложили зараз нісколько карбованців і намовили зайти в університетську часовню, де вже дожидались професори, чиновники, багато молодежі, у тім числі троє родичів (сродників) самого покойника Тараса, діти його первого брата Варфоломея Григоровича. Плачу було багацького і щирого, але чи повірите, що сам піп далебіг не уторопав, якого се Тараса поминають. Насилу на другий день, чи, мабуть, аж третій, ми, т. є. університетська громада українська, получили отвіт із Пітера од редактора «Основи», пана Білозерського і других українолюбців, що Тарас лишень тимчасово похоронен, сиріч поставлен у одной тамошній церкві, але весною привезуть його у Київ або туди, куди правительство розрішить. Отже, мусили ми дожидати од февраля 2½ довгих руських місяців, закім аж у первій половині мая (у самий гарячий екзаменовий час) дождались нарешті – покойного Тараса. Бідному цілий вік лукаві люди заступали сонце, аж ледві мертвого пустили одпочить на лоні материнім.
Із нас уже тоді багато було пороз’їздилось зовсім по домам, другі єще не повернулись після свят великодніх. Оставшиєся у Києві насилу дихали од праці, та й од того, що у жоден (кождий) Божий день якогось козака трусять, допрошують, водять по селах і містечках (як то саме тоді робилось у Каневі з Борисом)1. Але тут якось у п’ятницю вечором почулисьмо невзначай, що везуть Тараса, – уже у Броварах ночує, за Дніпром, – та й лишень не знатись, де похоронять. Ми жвавіше кинулись і, зібравши копійчину, вирядили свого громадського учителя (що у нас приготовляє сельські діти на школьних наставників), та й на всю ніч післали його за Дніпро пантрувати2. Той на другий день, у суботу, побіг на почтових назад у Київ із Броварів, і не єдин єму завидовав тій честі, що он перший удостоївся бачити трумно, содержаще найдорожчий скарб нашої України. Зараз скочило із десяток наших хлопців до ректора та й до цензорів за позволеньєм мовить річи при встрічі. Треба Вам знать, братця-галичани, що у нас законом заборонено єсть студенту проізносить погребові або які-небудь мови. Другі же хлопці, що не такі головачі письменні, повдягались, у віщо хто мав, книжки покинули в кутки, а самі за бриль (капелюх) та й за ціпок.
Майнулисьмо стежками, аби куда ближче над берег Дніпра, та берегом далі аж до ланцюгового мосту, по мості за Дніпер аж в Александреєвську слобідку. Тутки уже було людей чимало, селяне, прощане, міщане, козачество вільне й панське; пановство вельможне у берлинах або дрожками поприїздило, а помеже усіми походжають наші молодці університетської громади, всі в киреях чорних, усі в брилях солом’яних, в широких штанях та в козлових чоботах; питалисьмося за рідню Тарасову, чому нас не ведуть они на встрічу покойнику. Они, бачте, сердешні пішки поприходили із далеких повітів у Київ, та й зложили 15 рубл., закупили місце на цвентарі на Щекавиці, уже і гробарів наняли, щоби яму копати. Ждалисьмо на тім боці Дніпра у Чернігівщині зо 2 години, аж насилу дождалися – трумно на возі, вінками обвите, на козлі ямщик бородатий, коні почтарські ледві бредуть по піску глибокому (бачте, одне трумно була уложене во друге, олов’яне, і цвєками забите і циною залите). Народ поскидав шапки, – ми заспівали йому хором сумную привітную пісню, – на трумні був вінок із руки жіночої, на єму написано: «Прощай, батьку, орле сизий!»3 А ми ж, його діти бідолашні, живого й не бачили, хіба діла його знали од наймолодших літ.
Тогді первий наш козак Федір Тиміш виступив з мовою сердечною українською, у которой виразив простими словами жаль і плач українців за Тарасом, нашим Ієремією. Потім була друга й третя мова українська, тоже сердечна і полна честі заслугам вікопомного Мужа. Далі виступив один серб-семінарист4 (із тих, що у Києві суть на кошті преславних гетьманів Запорозького войська Сагайдачного і Конашевича5), той по-свійськи виразив од усіх южних слов’ян – болгарів, сербів, чорногорців – свою честь і шанобу для українського півця. Затим настала черга речі одному молодцю великоросу6, желавшому тоже почесть у пам’ять Шевченьку. За недостатком пана Сича (Совинського, переводчика «Гайдамаків»7), виступив другий лях8, которий зачав словами: «Pozwólcie i nam bracia Rusini uczcić pamieć wielkiego Waszego wieszeza, który nie kochał Polaków, bo też niemiał za co, ale nad jego zwłokami podajamy sobie dloń bratną, jako rękojmą, że możemy zapomnieć z czasem urazy przodków naszych», і т. д.* Потім була славна глубокомислена мова молодого К. В. Ш., подолянина, працюющого над етнографією рідного краю9. Затим слідувала дуже гарна річ щиромосковськая, где сусід великоросіянин10 звиняється перед Тарасом у тім, що покойник так пізно уздрів бідну неньку, удову Україну; що не живий, але мертвий прибув на береги Дніпрові, єще у той самий час, коли государською милостю народ наш бідний, слободившись із-під панщини, перейшов у состояніє «временно-обязанных хлебопашцев». Тимчасом прийшла рідня Тарасова з сином вільного козака, інспектором II київської гімназії11, – і за їх плачем не чутися було нічиєї мови. Серед великого мосту випряглисьмо почтовії коні і самі потягли тяжкий караван до правого берега Дніпра і далше по шосі до церкви св. Рожества Христова12.
Сумно розказувати, коли чисту правду грішно затаїти, – скільки-то заходу нас коштувало, докіль ми випросили, щоб Тарасовий гріб позволяно приподіти тимчасово у церкві Рожества Христового13. Бачте, боялися козацького духу, щоби не стрепенулись орлята по усім Києві, коли зобачуть мертвого свого батька. Отже, дурно пропали тії гроші, що заплачені його родиною за місця та й за яму. На Щековиці не дали хоронити, зволено у Канів його везти водою на пароході, буцім би то сам того жадав покойник14. Оно, мабуть, такечки судилось, надійсь і далеко лучше, щоб слава українська не опочивала межи німецькими та й ляцькими перевертнями, які теперка орудують у Києві.
Брат покійника не рідний – мабуть, чи не первий – Варфоломей15 їздив аж до Лаври прохати (просити) його преосвящ. отця митрополита об тім, лишень би монахи не боронили пригостить на сутки (24 годин) мертвого Тараса в городі, куди єму живому запрещено було уїжджати.
За трумною йшло зо 14 душ рідні Тарасової, його 2 брати рідні, сестри, небожі, з дітворою16; усі удягнуті по сільському обичаю: у свитках, жінки в хустках, а хлопи під пахою несли повдряві брилі.
Сердечно плакалисьмо, гіркими сльозами покойника споминалисьмо. Чим найбільше його згадували родичі, отсе за теє, що он допомагав їм викуплятись на волю із подданства, що он трудову копійчину позичив їм на то, щоб вивчити дітей письму та й грамоті, по-церковному і по-гражданськи. Отже, на пам’ять сього узялисьмо двох його племінників на вихованнє, аби-то і вони, сердечні, пізнали, як молодеж українська щиро жалує та повіки споминатийме Тараса Шевченка.
Міщанство київське тепер уже багато перекацапилося, тож не хотіли нізащо зразу вірити, що ми отсе так проводжаємо нашого півця, щирого українського мужицького роду. Вони (бачте, недоуки) думали, що лишень вельможу або якого дуку можна б такечки шанувати. Насилусьмо їм розтолкували, що се ось його ж таки рідні брати та й сестри (а не його кріпаки-раби) ідуть разом із нами усіма. Якось одна гарненька панночка, чорнявенька та бундзюриста, зачала чванитися та й не хотіла іти рядом зо своєю теткою (що, бачте, була у простій юбці), та й начала по-московськи балакати з якимсь кавалером, – аж тутки гукнув хтось з громади: «Чи ж, ваша милость, не знаєте, як би се покойнику Тарасові було не до шмиги, що за його ж трумною московські річі водяться». Не дивно, єще б то чужії, а то його родичка та й близька!
Оддати годиться справедливость, що й військові, й урядники, усіляка старшина вміла говорити перед нами межи собою по-руськи, чисто-таки по-українськи. Май Біг вам усім за честь, Тарасові отдану!
Довезлисьмо його до конця шосейной дороги, затримались біля церкви, та й нашими-таки руками тихесенько знесли трумно через бокові двері у церкву.
Тут прочитав молитву монах з Братського монастиря17, знавший колись Тараса і розумівший його заслуги для української словесності.
На другий день наші хлопці кинулися, наняли музику; із усіх шкіл випущена була дітвора, а старшенькі молодці посунулись усі на панахиду до церкви Рожества. Багато тутки мовилося гарних мов, але найкраще – спасибіг йому – згадував Тараса, хоча й московськими словами, пан Чалий, ісправляющий должность директора ІІ київської гімназії. Не занедбали тож і наші молодці роздать старцям грошей і спом’янути заслуги Тарасові перед щирими київлянами, особливо перед чесним міщанством і ремесельними цехами.
Винесли знову Тараса із церкви, понесли його гей Дніпрові, поставили на пароход та й поплили із ним, хто зміг, аж до самого Канева. Там – говорять тії, хто при сім був, – похоронили Тараса на його хуторі18, із которого видно далеко-широко обі України, Гетьманщину і Київщину. Остався там молодий пітерський маляр19 хвигуру малювати, – а могила буде висока, а в хуторі заложиться школа для бідних сельських дітей, щоб учились письма і різних рукоділій – та й зайшли б коли помолиться на могилу Тараса Шевченка!
