Сонети вечірні.
1. Широкий степ і тихо-мрійний лан 
Охоплює мара—вечірня тьма, 
За обрій день жене і все сама 
Обволікає в сутінний саван.
Із яру тінь вилазе на майдан 
І вільно йде, бо сонця вже нема; 
Бо на заході лише хмар юрма 
Мовчазно потопає у туман.
Заходе ніч. Долина роси п'є, 
Полощуть квіти убрання своє 
І вже куняє в озері вода;
А з неба, з синяви журба зорі, 
Не смілива у ранній ще порі; 
Усмішку хлюпає, як молода.
2. Усмішку хлюпає як молода, 
Уся незміряная далечінь, 
Зітхає, горне все у сизу тінь, 
Усюди чари мляві розкида..
І ночи тихої легка хода 
Беззаперечно руше свій ступінь — 
Невчутно, лагідно, як сама лінь, 
Байдужно, холодно як та біда.
Засни, долино! Час уже, засни... 
Обплутайсь мріями майбутньої весни 
І спи, бо... з ніччю мірятись шкода.
Приспи усі билини з краю вкрай, 
Приспи комах і птаство, і нехай 
Куняє тихо в озері вода.
3. Куняє тихо в озері вода, 
Як вартовий в обіймах дрімоти, 
І не хвилює вже очерети, 
І човна біля кладки не гойда. 
Верба сумна у воду загляда, — 
Вдивляється у пащу глибини 
І слухає, як ген із далини 
Вітання їй несе вітрець байда.
Дріма вода; і сну її гіпноз 
Із парою лине до гурту лоз, 
Та хиле ддолу їм тоненький стан,
Та й далі між очеретами йде 
По-над долину —ген туди, аж де 
Байдужно мліє в мареві лиман.
4. Байдужно мліє в мареві лиман, 
Зашептує на сон осітняги 
Та пишного латаття батоги 
Й зворушує рої нічних оман.
І родиться з води сідий туман, 
Повзе межи рогози й окуги, 
Розходиться в усюди навкруги, 
Усе вдягає, наче у жупан.
І тихо диха тиша у горі. 
Чи хто її поруше в цій порі? 
Чи хто гукне через увесь лиман?
Та ні! природа спати полягла, 
І з поля вже пішли геть до села 
Стрілець, і жнець, і жниця, і чабан.
5. Стрілець, і жнець, і жниця, і чабан 
Давно пішли вже до свого села 
Й давно вечірня тінь оповила 
Сіна, покоси, просо і баштан.
Стоїть у полі сам один курган — 
Його вкриває біла ковила
І лагідно срібляста літня мла 
До бока лине, наче той туман.
І примарно і тихо на степах. 
Не крає неба легкорухий птах 
Бабак з нори уже не вигляда,
Комах до дому здобич не несе
Й билина спить. Геть чисто всі і все 
Забули, що є праця і біда.
