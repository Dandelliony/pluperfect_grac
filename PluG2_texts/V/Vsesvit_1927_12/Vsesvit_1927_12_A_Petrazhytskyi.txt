ОЧЕРЕТ
Здається, Дніпро — єдина в світі річка, що має такі величезні й величні в своїй незайманій красі плавні, де водяться всі породи птахів наших
широт, починаючи від вульгарних „чирят" (маленькі дикі качки) і кінчаючи пеліканом.
Дніпровські плавні тягнуться вздовж усього лівого берега Нижнього Дніпра, верстов так з 10 — 15 завширки. Загальна площа плавнів складав, приблизно, до 2-х тисяч кв. верстов.
Плавні — це густі хащі очерету, через них не можна продертись. Де-не-де вздовж річок і кіс трапляються молоді посадки верби, зроблені вже тепер, бо майже всі лісові ділянки по плавнях загинули в останні часи.
Очерет дуже корисний у селянському господарстві тих округ, де нема лісу. З нього будують хати, укривають ним дахи, вживають його на паливо. Цілу зиму, ледве Дніпро стане, всі села, що лежать по обидва боки Дніпра, їдуть у плавні бити очерет. Його б'ють неймовірно багато. Увесь Херсон огрівається очеретом, кожну хату на Херсонщині і по сумежних округах збудовано з очерету. Але хоч як його б'ють, всього очерету вибити не сила, бо йому „краю немає". Так кажуть селяне.
Наприкінці лютого, тільки крига на Дніпрі рушить — плавні горять. Палять „стерню“, щоб краще ріс молодий очерет. І тоді почали плавні являють собою феєричну картину: величезна жовтогаряче-червона заграва сягає до неба, освітлюючи на десятки верстов усе навкруги.
Плавні горять кілька день.
Херсонська окружна планова комісія тепер розробляв питання про використання дніпровського очеретяного масиву. На кількох нарадах з участю фахівців виявилося, що очерет  — прегарний матеріял на продукцію паперу й картону, а також і пресованих очеретяних щитів, що з них можна будувати цілі дво-поверхові будинки. Такий пресований, прошитий дротом щит коштує приблизно 5 карб. Через те, що він легкий, з нього можна будувати переносні бараки.
А питання будівництва паперових фабрик у Херсоні  — повстало зараз актуально. Тим більше що очерету надто багато і ним можна й гріти казани на цих фабриках.
Коли ж Херсонщина за кілька років матиме велику й дешеву енергію Дніпрельстану, тоді можна буде використати для переробки в папір усі сотні тисяч пудів очерету, що гинуть без ніякої користи що року.
Отже, недалекий той час, коли енергія Дніпрельстану індустріялізує дніпровські плавні.
І там, де колись носились завзяті запоріжці, залунав невпинний стук машин і веселий грюкіт дековільки, що підвозитиме очерет до дробильних машин паперових фабрик.
