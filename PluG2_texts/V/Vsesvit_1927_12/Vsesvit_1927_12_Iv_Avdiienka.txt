Хуга
Білі — білі, наче дивовижні крейдяні громадища, гірські верхів'я, обліплені гострими скелями, застигли в морозяній задумі. Жодної темної плями, а скільки очі бачать, гостро - хвиляста снігова пустеля. Це так, коли дивитись здалеку. А зблизька крутовини! спади, провалля синіють безоднями, та де-не-де, приліплений до скелі, заснув у снігу гірський аул.
Назва ж усьому цьому - Курдистан.
Температура була 25 гр. нижче нуля і через те командирові піших розвідників кавказького стрілкового полку, прапорщикові Волобабі, дуже не хотілось вилазити з маленької саклі, коли його покликали до полковника. Прапорщик тільки був росташувався добре разом з начальником обозу і збірався як слід відпочити після 30-верстового переходу, а тут отака напасть. Але робить нічого — треба йти і Волобаба, натягти кожушка та причепивши шаблюку, поліз на повітря.
Коли він опинився в вузеньких сутичках між саклями, то йому защипало носа й підборіддя, бо червоне покотьоло сонця, обгорнуте в молочаве коло синизни, вже торкалося верхів'я Каюк-дагу і мороз дужчав. Прапорщик, спотикаючись об каміння, пішов вузенькою вуличкою, що круто в'юнилася вниз, до великої двоповерхової саклі, де колись мешкав сам мулла. (Курди ще минулого літа перед приходом руських залишили аул). Там росташувався штаб полку. Зустрічні салдати тиснулись до стін і механічно прикладали до козирка руку. Прапорщик позирав на свої плечі, де поверх кожушка блищали новенькі погончики і задоволено кахикав, Він недавно тільки вийшов з поверхстрочних фельдфебелів на прапорщика, але на душі відчував, що й родився «їх благородієм», і дуже любив пошану до себе.
Коли Волобаба ввійшов до просторої саклі мулли, то полковник сидів за столом і розглядав трьохверстову мапу. 
- Маю за честь з'явитись, ваше високоблагородіє, відрапортував прапорщик, але в ту ж мить опам'ятався. Зніяковів, почервонів і поправився: Пане полковнику. На обличчю командира полку майнула глузлива усмішка і зникла в гостренькій борідці. Я Вас покликав ось у якій справі,  — почав він.  — Командир туркестанців, що ми оце їх змінили, дав такі відомості: позиції турків десь аж за 15 верстов од наших, але між ними кілька аулів, куди заходить їхня розвідка. Туркестанці іноді влаштовували засідки в тих аулах і здобували бранців. Нам теж треба спробувати цю штуку. Ви з командою розвідників повинні захопити оцей-о аул і там влаштувати засідку.
Полковник почав водити пучкою по мапі, пояснюючи далі, а Волобаба, боячись торкнутись командирського рукава, обережно заглядав через його плечі і нічого не розумів. Проте підтакував: Розумію. Гак-точно... Бачу. Слухаю. Через півгодини й рушайте. До позиції шостої сотні вас проведе ординарець, а там уже самі шукайте дорогу. Нехай люде візьмуть запас сухарів на два дні і без здобичи не повертайтесь — закінчив полковник. Пропав відпочинок, — майнуло в голові прапорщика і якось враз дуже заболіли ноги.
Вже не так бадьоро вимовив: Слухаю,  — і повернувся до дверей. Візьміть ось мапу, щоб можна було орієнтуватись там,  —  гукнув полковник.
Волобаба взяв мапу й пішов, а полковник задоволено розвалився в похідному крісельці, запалив цигарку. Він хотів одного вислужитись, а про стомлених салдат та про мороз не думав. Хоч би навіть хто й закинув йому про це, він би відповів: Те бидло самий найлютіший мороз витримає. Полковник пахкав цигаркою, а думки його кружляли в майбутніх радісних можливостях, спиняючись на примарі генеральських погонів. Далі він пригадав інше і ляснув себе по голові долонею: Я й забув! Сьогодні ж останній день масниці! Треба сказати ад'ютантові, нехай накаже деньщикам напекти млинців та дістати пляшок зо дві коньяку. Треба ж заговіти. Де це він подівся?
В цю мить двері відчинились і з'явився ад'ютант, червонощокий поручик. А я тільки про вас думав,  — відкрив був рота полковник, але ад'ютант перебив: Ось вам що-йно зі штабу дивізії привезли таємного листа. Знову якийся наказ,  — вередливо промовив полковник, розриваючи його.
Але в листі був не звичайний наказ. Там стояло: Є чутки, що в Росії почався загальний бунт, як підчас японської війни. Невідомо, чим усе це закінчиться, але ви вживайте найрішучіших заходів, щоб чутки якось не поширились серед салдатів вашого полку. Начальник штабу... Полковник широко роскрив рота і вирячив очі. Йому наче хто линув на голову холодної води.
ІІ. 
Волобаба прийшов до саклі сердитий і спершу брудно вилаяв свого деньщика, а потім уже покликав фельдфебеля розвідочної команди. Через півгодини щоб команда була готова до походу. Підемо в розвідку. Зараз же послати до обозу каптенармуса, щоб узяв на людей двохденний запас сухарів. — наказав він йому.
Фельдфебель здивувався:
- Проти ночи? Після такого переходу?.. Люде ж потомлені.
- Не базікати? гримнув Волобаба. Фельдфебеля вразив цей крик недавнього свого товариша по четвертій сотні, з ким тоді був на «ти», і він глузливо відповів:
Слухаю, ваше благородіє!
Повернувся й пішов.
Розвідники вилазили з теплих сакель і лаяли в бога та богородицю і командира полку, і прапорщика.
- Розносила його лиха година! Сам, чортяка, сидить у теплі та чайок попиває, а ти гинь. Ох і життя ж анахтемське.
Тримаючи в кишенях та руках японські грілки, що дуже мало давали тепла, вони топтались у вузькому провулкові і чекали на виступ. Під'їхав ординарець і команда витягалась із аулу вузенькою стежкою над крутовиною. Сонце вже заховалось за Каюк-дагом і сутінь враз заволікла провалля.
Шургаючи в глибокий сніг та проклинаючи свою долю, розвідники помалу посувалися між скелями і тільки через три години дісталися до резерву шостої сотні, що містився в невеличких землянках, складених із каміння, в кінці провалля. Волобаба пішов шукати командира сотні, а розвідники до того були стомлені, що, не дивлячись на клятий мороз, так і попадали на сніг. Через півгодини прапорщик повернувся і їх знову підняли. Тепер уже довелося дратися з провалля на гірський перевал, де були позиції. Салдати вибивалися з сил, ремствували, але лізли і боялись відстати, бо це було б для кожного загибеллю. Нарешті таки видерлись до позиції. Волобаба роспитав чотаря сотні, де на його думку повинна починатися стежка вниз по проваллю. Гой показав. Розвідчики прив'язались один до одного віжками, на той випадок, «коли хто зірветься з крутовини, і рушили в темряву ночи. їм подорожувало пронизливе виття шакалок.
Аж на світанку в кінці провалля команда наткнулась на невеличкий порожний аул. Виставили вартових у південний бік, залізли в перші дві-три саклі і зразу ж поснули.
ІІІ. Волобаба з великим зусиллям продер очі. Навкруги хропли розвідники, а над ним стояв увесь у снігу вартовий команди, обережно сіпаючи його за рукав.
Так що, ваше благородіє, починається біда. Прапорщик спросоня перепитав:
- Яка біда?
- Хуґа. Доложи фельдфебелеві,  — махнув рукою Волобаба, повернувся на бік і знову заснув. Вартовий постояв трохи, а далі пішов шукати між сонними фельдфебеля. Той роспорядився інакше:
- Кажеш, хуґа?
- Така, що й світу не видно.
- То значить не тільки турки, а й шайтан їхній не полізе в таку негоду. Скажи вартовим, що надворі, нехай ідуть до помешкання і тут вартують.
Вартовий команди говорив правду. Тільки розвиднілось добре, як гірські верхів'я враз одяглися в густі хмари. Проваллям просвистів перший рвучкий подих вітру і в височині закружляли білі та пухкі метелики. Далі вітер подужчав, загуло в безоднях і між скелями, закрутився танком надзвичайний бурун.
Цілу добу висиплялись розвідники і тільки голод підвів їх на ноги. Думати про продовження розвідки, чи про якусь засідку — не доводилось, бо вітер збивав з ніг і вийти в таку негоду за аул  — значило б знайти собі запевнену смерть. Волобаба ухвалив чекати, доки метелиця стихне.
Він гадав, що найбільше вона треватиме два дні. Салдати поїли сухарів і знову залягли спати.
Але минув іще день і бурун не тільки не вщух, а лютував іще дужче. Треба було подумати про їжу і Волобаба наказав обшукати всі закутки аулу. Це не так легко було зробити, бо снігом замурувало всі саклі, а робота шанцевими копачками, завдяки бурунові, зводилась на нівець. Все ж хоч і з великими труднощами, розвідники дістались у ту частину аулу, де вони ще не були в день приходу. На щастя розвідників робота їх не пропала марно. В одному помешканні, де роскидано було ріжний посуд, вони знайшли пудів зо два звичайного бджоляного меду і глиняну макітру бринзи (там, очевидно, була крамничка), а в кількох саклях до десятка пудів  — ячменю. Примара голоду доки що зникла і розвідники повеселішали. Пішли балачки:
- Принаймні хоч відпочинемо.
- Каші на тиждень вистачить, а там буде видно. Турків не боялись, бо знали, що вони не посунуть у такий бурун. Волобаба на призвіллю кохався в радісних мріях.
Може війна треватиме ще рік і за цей час він вискочить аж на поручика. А після війни, коли не залишать офіцером на військовій службі, то можна буде влаштуватись околодочним, а то й самим приставом. От добре буде...
Тепер він не аби хто, а «їх благородіє». І Волобаба зайвий раз гукав котрогось розвідника тільки ради того, щоб почути: Слухаю, ваше благородіє.
Дуже таки чарівною мелодією відгукувалося те слово йому на душі.
IV. 
Цілих вісімнадцять днів тревала хуґа. Спершу розвідчики були бадьорі. Чекали, що ось-ось перестане,та тільки те й робили, що відкидали сніг від тих трьох сакель, де розмістилися. Але коли меду та сиру не стало, а запас ячменю діходив кінця, почав брати острах.
- А що як метелиця треватиме цілий місяць? Адже ж у горах таке буває?
Найбільше турбувався за свою прапорщицьку особу Волобаба, хоч він і був у кращих умовах, ніж салдати. Йому ще спочатку відокремили значну кількість меду та бринзи і навіть із рос тертого об каміння ячменю напекли лавашів. Коли ж росподілили останню зернину ячменю, а хуґа все ще не вгавала, салдати в роспачі сіпнулися до тих сакель, де ще досі не були. До двох пощастило дістатись і гам знайшли велику глиняну кухву бринзи. Поділили нарівно на 6U чоловіка і за один раз поїли. Протримались аби як іще два дні, а потім почала розвідників опановувати байдужість. Були такі, що говорили: Не все одно, як загибати, чи від кулі, чи з голоду?
Аж ось останньої ночи густи перестало, а на ранок хуґи наче й не бувало, із за білих верховин визирнуло веселе сонце. Розвідчики вилізли на повітря і не пізнали місцевосте.
Жодного сліду не лишилося від аулу — навкруги лише безмежна снігова пустеля, що вилискувала під ранковим промінням. Салдати поприв'язувались один до одного віжками і, зібравши всі сили, рушили на північ. Але що це був за рух? Передній пірне кілька раз майже з головою в пухкий сніг, зробить два кроки і становиться на бік, щоб потім пристати вже останнім. Позаду ж гадюкою тягнеться глибокий сніговий рів. До заходу сонця таким чином ледве-ледве пройшли верстов зо-дві і остаточно вибилися з сил. Мабуть би й могилу собі знайшли там розвідчики, коли б самі умови гірського клімату не прийшли їм на допомогу. За день тепле проміння березневого сонця таки добре підлизало снігову поверхню, а тільки звечеріло ушкварив мороз. З'явилась досить тверда кора, що могла витримати людину. Не зважаючи на страшенну втому, розвідники ухвалили скористуватися з цього і йти далі вночі вже поверх снігу. Часто відпочиваючи, вони йшли цілу ніч. Коли тут знову трапилась біда —  заблудились і не потрапили на ту стежку, що привела їх сюди На ранок на їхню думку вони б мусили пройти не тільки позиції шостої сотні, а й дістатись до штабу полку. Насправжки ж вони опинились на якомусь перевалі. Каюк-даг зник із очей і їх оточували невідомі гори.
Оточили Волобабу.
- Так що, ваше благородіє, подивіться в свою мапу та скажіть, де ми і куди далі йти, —  глузливо запитав фельдфебель, знаючи, що той так розуміється на мапі, як і він сам.
Прапорщик зніяковів. Він іще при відході з аула втратив будь яку ініціативу і цілком поклався в цьому на самих салдат. На цей раз його зі скрути визволив один розвідник, що знайшов у собі сили ще й пожартувати.
І так видно де ми  — проти неба на снігу. А куди йти, то по-моєму на північ. Далі як до Росії не зайдемо.
Цілий день відпочивали на перевалі, бо сніг пом'ягшав і поверх іти не було змоги. Вночі знову рушили вперед. Ішли за зірками і брали напрямок просто на північ. На цей раз трапилась нещаслива пригода. Один салдат ненароком од'язався і в темряві зайшов на кручу. Не втримався і полетів у безодню. Лунко різонув нічну тишу його роспачливий крик, йому відповіли шакалки і згодом усе затихло. Шукати не стали, бо це даремна була б спроба... І за цю ніч не зустріли жодної живої душі.
Тільки аж на третій ранок, коли на знесилених голодом та ходою салдат уже нападав одчай, вони побачили спереду, в далечині, між двома перевалами темні плями великого аулу. Над ним клубочився чорний дим. Салдати враз повеселішали. Тут і Волобаба подав свій голос. Підтягнись! - загукав він.
Рушили до аулу просто напростець. Іти було тепер легше, бо недавня хуґа тут очевидно не так лютувала  —  нижче містина і відчувалась близькість долини. - Та це ж той аул, де штаб нашої дивізії. Ми ж перед розвідкою тут проходили,  — загомоніли салдати, коли підійшли верстов за три до аулу.
Волобаба також пізнав місцевість і ламав собі голову питанням: Як же це ми пройшли наші позиції і не зустріли жодного салдата?
Він не знав того, що команда потрапила в досить широкий п'ятнадцяти - верстовий прорив на фронті між двома сусідніми дивізіями.
Праворуч недалечко проходили піші, рухались в'юки, верхівці. Гам проходив проритий у снігу головний шлях, що сполучав штаб дивізії з полками.
Розвідники не стали виходить на нього, а брали навпростець. Нарешті дісталися до крайніх сакель. Волобаба проявив зараз же не аби яку діяльність. Підтяг розвідників, вишикував їх зморених і зголоднілих у правильну колону та ще й вимагав «ногу дати». Вуличками повів на середину аулу до великої, на європейський кшталт побудованої, саклі  — колишнє мешкання самого бея. Скрізь по дорозі зустрічались купки салдат, що не звертали на команду жодної уваги і проводили її байдужими поглядами. Хіба мало проходить тут ріжних частин? Волобаба того не помітив, а розвідники вгляділи і почали здивовано перешіптуватись. На одній саклі, майорив червоний прапор і тут було найбільше салдатське оживлення. Прапорщик суворо нагримав і перешіптування припинилося.
Підійшли до великої саклі, куди ввесь час під'їздили верхівці. Волобаба наказав фельдфебелеві вишикувати команду, а сам пішов з докладом до дивізійного генерала. Була думка: Росповім йому особисто про геройство — може ордена дасть. Похвалитись є чим.
Проходив якийсь поручик і Волобаба роспитав його, де мешкає генерал. Той показав. Прапорщик зійшов на другий поверх і вступив до кімнати. Там сиділи й розмовляли два офіцери. Він і їх спитав про генерала. Один з офіцерів махнув рукою на двері. Волобаба постукав. Можна,  — почулось із середини.
Прапорщик переступив поріг, витягся й почав: Маю за честь з’явитись, ваше превосходительство, начальник команди розвідників кавказького стрілкового полку, прапорщик Волобаба. Був посланий у розвідку... Між турецькими та нашими позиціями захопила метелиця.
Рапортував він чітко по військовому. На обличчі сідовусого генерала промайнула усмішка задоволення і він подумав: Ніяк оці прапорщики не відучаться від чинопочитання. Це добре. Видно  — він із старих унтерів.
В цей момент до кімнати ввійшов якийся хорунжий у черкесці.
Пане генерале, мені чекати тут, чи зараз же вирушати до штабу корпусу?  — запитав він.
Волобаба вирячив від здивовання очі.
Чи він не сказився отак називати генерала. Обер же. . П'яний чи що?
Чекав, що от-от затупотить та визвіриться генерал. Але той нічого собі, спокійний. Тільки звернувся до нього.
Ви прапорщику йдіть собі до команди. Я зараз вийду і поздоровкаюсь із людьми, а тоді вже росповісте мені все докладно.
Волобаба йшов і колупався в думках: Той хорунжий певно син генерала... Так і в такому разі при виконанні службових обов'язків величати так не дозволено. Прапорщик перед штабом дивізії ладнав команду і в той же час навчав салдат, як треба буде відповідати генералові на його роспитування. З колони розвідників тільки й чулось голосне:
Зрозумів, ваше благородіє. Слухаю, ваше благородіє!.. Так точно, ваше благородіє!..
Осторонь зібралась купка цікавих салдат. Вони почули ті вигуки й між ними почалося ремство.
Що таке! Ваше благородіє!.. Старий режим!.. Волобаба хоч і почув його, але не звернув уваги, бо в цей мент підходив генерал у супроводі двох офіцерів. Прапорщик подав команду і генерал поздоровкався.
- Здра...жл.. аа-..ва..діт. ство!  — гаркнуло шістдесят горлянок.
Генерал спочатку був приємно вражений, але вуха його впіймали вигуки з боку гуртка дивізійних салдат:
Старий режим!..
Він помітив, що салдати майже бігом кинулись у провулок і насупив брови. На обличчі йому зростала бура.
Як ви смієте не виконувати наказів моїх та вищого командування?  — затупотів генерал.  — Я вас під суд віддам...
У Волобаби затрусились ноги.
Винуват, ваше превосходительство!. Мовчать!.. Під суд!..
В цей момент генерал наче щось згадав і перемінив голос А — а... чекайте... Ви коли пішли в розвідку? Вісімнадцять днів сиділи заметені снігом та три добирались сюди, ваше п-во,  — тремтяче відповів Волобаба. Пху, чорт!..  — з прикрістю вилаявся начальник дивізії і звернувся до одного з офіцерів:  — Поясніть йому, ад'ютант!  — 
Сам же пішов у напрямку саклі.
Волобаба напівзрозуміло ловив чудні для нього слова.
Революція... Царя скинули... Чинопочитання скасовано. Запам’ятав добре лише одне. Його не будуть називати вже «благородієм»... Туга за минулим обгорнула серце прапорщика. Ад’ютант ще довго поясняв розвідчикам та Волобабі про події, що трапились підчас їхньої відсутности і закінчив звертаючись уже до самого прапорщика:
Ведіть команду до обозу і там нагодують людей. Потім вирушите до полку.
А в цей час у саклях, де містився дивізійний резерв, було загальне зворушення:
Революція гине! Генерал, очевидно, стягує надійні частини, щоб нас роззброїти! Не допустимо!.. До зброї.. Волобаба йшов з боку команди і не підіймав голови, бо боявся зустріти глузливий погляд фельдфебеля.
Діходили вже до обозу, коли раптом з усіх боків загреміло грізне: Здавайтесь!
Розвідники отетеріли. З усіх боків на них були націлені сотні рушниць...
Багато часу довелося витратити ад'ютантові та іншим офіцерам, що позбігались сюди, доки схвильованим резервістам вияснили непорозуміння.

