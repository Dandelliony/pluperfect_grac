СКУЛЬПТУРА НА УКРАЇНІ
За багато віків до початку історії українського народу, за часів так званої неолітичної доби, на Україні вже існувала скульптура, створена руками майстрів невідомих нам народів. Серед знахідок з тої доби трапляються глиняні фігурки людських постатей, що своїм вбранням почасти нагадують наших людей (стьожки, намисто, черевики, запаски на жінках Кошиловецька знахідка) і говорять про наш культурний звязок з тими давніми людьми.
Серед пам'яток пізнішої доби варто відзначити твори, де одбилося життя скитів, що залюднювали простори вашої землі: наприклад, Чортомлицька ваза з рельєфним малюнком сцен скитського полювання, або жіночий гребінь з могили «Солоха» з людськими постатями і звірьми на своїм вінці. Але найцікавіші пам'ятки тої доби — це загадкові кам'яні «баби», що їх розсіяно по всьому просторі України від Карпат до Кавказу.
Коли на арену історії з'являється український нарід, він приносить з собою скульптурні твори, що служать предметом культу його так званої поганської релігії. Літописець оповідає, що князь Володимир поставив ідола «Перуна дерев'яна, а главу єго серебряну, а уст злат, і Хорса і Дажбога і Стрибога і Смарагла і Мокош». Який вигляд мали ці скульптури, ми не можемо сказати, бо від них не залишилося ніякого сліду, але все ж із пам'яток поганської доби ми маємо такі досить цікаві знахідки, що своїм стилем дуже подібні до згадуваних вище кам'яних «баб». Це пласкоріз біля с. Буші на Поділлю, що являє собою чоловіка з чашею в руках навколішках під деревом, де сидить півень, а позаду чоловіка стоїть олень, або ставник, відомий під ім'ям «Світовид», знайдений у 1848 р. в річці Збручі в Галичині, що являє собою чотирокантовий кам'яний стовп, вкритий рел’єфом, і його вінчає голова з чотирма обличчами накрита капелюхом.
Після прийняття христіянства починається нова доба в історії нашої скульптури. що тягнеться протягом кількох віків. Попівство вперто змагається проти округлої скульптури, вбачаючи в ній залишки поганства. Роля скульптури звужується до орнаментальних оздоб і що найбільше фігурного рельєфу. З того періоду так званого візантійського-романського стилю залишилася капітель від колони Чернигівського собору, вкрита плетеним орнаментом, Ярославова домовина в Софійському соборі, кахлі Десятинної церкви, пласко різ ХІІ в., вмурований у стіну Михайлівського собору, з двома верхівцями.
З ХІІІ ст. нам відомо вже ім’я українського скульптора Овдія, що оздоблював Холмську катедру, але, на жаль, його скульптори до нас не дійшли, як зникли й усі залишки тої будови.
Далі Україна послідовно переживає в скульптурі, як і взагалі в мистецтві, один по одній стилі, що панували в Західній Европі, правда, з де-яким запізненням: готику, ренесанс, бароко, рокайль, ампір. Українські майстрі не полишають ці стилі в такому вигляді, як сприймають їх від чужинці, вони вносять свої корективи, своє розуміння деталей, свій характер, свою психологію, - це об’єднує так часто неподібні між собою твори загальним духом українського характеру, відмінного своїми казковими ламаними та хвилястими лініями.
Готичний стиль, що слабше за інші відбився в українському мистецтві, все ж полишив нам де-які пам’ятки своєї скульптури. Наприклад, рельєф з половини XV в. на спомин оновлення Лаврської церкви князем Семеном Олельковичем, дві різьблених ікон Софії, то-що. В готичну ж добу у нас починає зростати людвисарство (листя з металу); наприклад, з часів початку XVI в. ми маємо мусянжового дракона, що переховується в Промисловому Музеї у Львові.
В міру того як зміцнюються впливи Заходу на українське мистецтво, в добу ренесансу, що найяскравіше вплинула в західній частині нашого краю, з’являється цілий ряд визначених творів нашої скульптури. Особливо пишно розвивається декораційна різьба по дереву; прегарні зразки її – іконостаси з тої доби. Серед надгробків, завжди портретних постатей, що лягли відпочити на своїй домовині, особливої популярности і слави придбав надгробок княза Костянтина Острожського в Київській Лаврі. В цьому надгробкові, що пізніше здобув свої барокові оздоби, за словами історика мистецтва М. Врангеля: «відчувається буйний дух Запоріжжя, гучна врочистість архітектурно-орнаментальних оздоб».
Найпишнішого рос квіту досягав скульптура в вік панування стилю барокко, що припадав на час звільнення українського народу «з лядської неволі», в так звану козацьку добу. Орнаментальні оздоби церковних і цивільних будівель того часу досягають свого найвищого щабля, вони вражають своєрідною оригінальністю, багатством своїх мотивів, своєю повною насиченістю. Не можна, наприклад, не згадати наскрізь самобутньої орнаментальної композиції з тої доби «Єсеєво дерево» (Волинський музей).
В час рокайлю, не зважаючи на заборони православного попівства, кам'яні й дерев'яні постаті все частіше оздоблюють церковні портали, тераси, ніші. Іноді навіть цілі вівтарі складаються виключно зі скульптури, що досягав високого розвитку.
З занепадом козаччини приходить на зміну рокайлеві офіціяльний імперський стиль — ампір. Пишнота й вибагливість зникають геть і зміняються суворою простотою, що наприкінці доби вироджується в холодну казенщину. Останнім відгомоном граціозного рокайлю блиснув на далекій півночі наш великий краянин Михайло Козловськнй (1753 — 1802) у своїх працях; Амур, Монумент Суворову та інш. Другий великий майстер того часу Іван Мартос 1752 — 1835) був уже цілком під впливом ампіру. Того стилю, що полишив нам прекрасні надгробки роботи Канови: Кирилові Розумовському в Батурині та кн. Іпсиланти в Київі. Іван Мартос, що був одним з творців того стилю в кол. Росії, приніс його як новий заповіт і до кінця днів своїх лишився йому вірним. Його високомистецькі праці, «його мармури плачуть», каже Глинка, на цвинтарях Олександро-Невської Лаври в Ленінграді та Донецького манастиря в Москві (надгробки: кн. Куракіної, Гагариної, Турчанинова, Собакиної та ін.). Праці Мартоса, що полишив він по собі на Україні —  це праці останніх десяти років його життя; вони позначені де-якою втомою, вони не мають уже високого піднесення, хоч і осяяні визначною майстерністю; здебільшого — це монументи офіціальним особам: Катерині II у Катеринославі, Рішельє в Одесі, Потемкінов із Херсоні.
З остаточним поневоленням українського народу настав доба занепаду скульптури на Україні. Талановитіші сини її їдуть учитися до Петербургу й Кракова, втрачають звязок зі своїм краєм і віддають свої сили мистецтву інших народів. Але й ця доба все ж полишила нам де-які пам'ятки: прекрасний своїм силуетом монумент Богданові Хмельницькому — Мікешина, монументи: Котляревському в Полтаві, Гоголеві в Ніжині Позена і низку погрудь Тараса Шевченка роботи Камйонського, Баха, Беклемішева т. ін.
З початком XX віку настає зрушення в українській скульптурі, свідомі працівники повертаються до роботи на рідному терені (Балавенський, Гаврилко, Паращук, Бринський, Трипільський та ін.)
