ПАНАМСЬКИЙ КАНАЛ - один з найкращих творів буржуазної техніки. Він став на місці Панамського межиморря, перетнувши досить високу місцевість. Почала будувати його в 1882 році французька компанія за проектом славнозвісного творця Суецького каналу — Фердінанда Лесепса. Але французам не пощастило довести будівництво каналу до кінця. Посамперед тому, що проект Лесепса передбачав сполучення Атлантичного й Тихого океанів на однім рівні, для чого треба було б вигребти 288 міл.куб. метрів землі і крім того мати мороку з ріжницею допливів моря — 10 ф. на березі Тихого і лишень 2 ф. на березі Атлантичного океану. Це коштувало б дуже великих грошей. По-друге, наперешкоді стали жовта пропасниця і тропічна малярія. Так французи, загубивши чимало люду та витративши дурно 300 міліонів доларів, мусили залишити роботу і продати свою концесію американцям. Американці забезпечили свої права на 100 років і, витративши лишень 375 міліонів доларів, закінчили величезну будову в 1914 році.
Американці дуже просто оминули труднощі, що стояли перед проектом Лесепса. Вони застосували систему шлюзів і загородили ними річці Chagres шлях до моря. Тоді вода з неї утворила найбільше в світі штучне озеро Gatun. Шлях каналу пішов через це штучне озеро, через річку Chagres та озеро Miraflores і тому з 50 миль для самого каналу довелося прокопувати тільки 9% миль. Перед роботами американці проклали поруч майбутнього каналу залізницю і одночасно оздоровили місцевість од малярії та пропасниці, не пошкодувавши залити всі хоробливі багнища на фтою.
Американська буржуазія знала, чого бажала. Панамський канал дав їй спроможність скоротити шлях між берегами Америки, сполучити водою Нью-Йорк з Сан-Франціском, західний беріг Америки наблизити до Европи і східний до Азії. Цим заощаджувалися величезні кошти, що їх потрібували зайві місяці плавби — на обхід Південної Америки. Північно-Американські Сполучені Штати не тільки заощаджують великі суми на власному пароплавстві, а ще й щорічно заробляють міліони від експлуатації Панамського каналу.
З кожного пароплаву чи то торговельної флоти, чи то військової, Півн. Америк. Спол. Шт. беруть подорожнє мито, та й не мале: за пароплав на 15.000 тонн Сполучені Штати беруть 10.000 доларів, 20.000 карб, на наші гроші.
Скільки ж то таких пароплавів пропливають Панамський канал що дня, що місяця, що року?
І не дивно, наприклад, що за 1925 р. цього мита зібрано на 18 міліонів доларів.
Та не в цих комерційних баришах уся вага Панамського каналу для Сполучених Штатів.
Основне — те, що тільки після відкриття його Сполучені Штати стали справжньою імперіалістичною державою, бо ж тільки з цього моменту американська флота здобула змогу вільно маневрувати по обидва боки Штатів, в обох океанах. Панамський канал став для Спол. Штатів Америки тим, чим в Гібралтар для Англії.
І зрозуміла річ, що вашингтонські слуги хазяїнів з Воллстріту охороняють його з надзвичайною увагою. 
Обидва кінці каналу Колон на Атлантичному океані і Бальбоа на Тихому збудовано як першорядні морські бази, що можуть брати в ремонт найбільші крейсери.
По кілька фортів зі страховинними гарматами обороняють підход до цих баз, як рівно ж і безліч ескадріль бойових аеропланів та підводних човнів ні на хвилину не покидають зони каналу.
Але... що значать усі ці запобіжні заходи саме тепер, в часи газової війни? Занадто великі інтереси прикуто до цього 50-ти мильного рівчака, щоб можна було покластися хоч би й на найбільш досконалу оборону його.
Тут може допомогти тільки резерв.
Повторити ж Панамський канал можна тільки в Нікарагуа. Звідси стають зрозумілі нинішні вперті зусилля Сполучених Штатів слідом за Панамою проковтнути й її сусідку, так само дрібнесеньку республіку Нікарагуа.
Скажім іще кілька слів про те, як відбувається рух через Панамський канал. Як ми вже зауважували, основний момент його — шлюзи.. Їх збудовано парними, щоб можна було вільно розминутись, чи то підіймаючись, чи опускаючись, двом пароплавам. Кожний із шлюзів може і підіймати і спускати. Велика червона стрілка на котромусь із шлюзів, праворуч чи ліворуч, вказує, який з них у цю хвилину вільний. Ввійшовши в перший шлюз, пароплав зупинився; позад нього міцно замикається стіна на ЗО футів заввишки Пароплав — неначе в величезному склепі на 1000 футів завдовшки і 110 ф. завширшки. Ледве замкнулися велетенські ворота позад пароплаву, як перед ним поволі роскриваються другі, —в сусідню камеру. Вода швидко прибував, підносячи пароплав угору. А щоб він не розгойдався, його ланцюгами утримують посередині камери з обох боків її чотирі могутні електричні локомотиви. За 8 хвилин рівень води в камері з пароплавом зрівнюється з водою в сусідній камері, пароплав вільно переходить туди і т. д. Таких шлюзів на кілька камер від Бальбоа до Колону збудовано три.
Перехід через шлюзи відбувається без ніякого галасу, метушні, біганини і т. д. — спокійно, вільно, з нечуваною чистотою, точністю до хвилини. Ви не скажете, як, хто та коли всім орудує. Персоналу що обслуговує шлюзи, навіть якось непомітно.
Керує всією роботою на кожному шлюзі всього лише один інженер, що мешкав в будинку посеред кожної пари шлюзів. В одній з кімнат цього будинку стоїть великий мармуровий стіл. На тім столі зроблено точну модель пари шлюзів, що ними завідує той інженер. Коли до першого шлюзу входить пароплав, то за допомогою електричного сполучення на столі до (найменших дрібниць повторюється все те, що відбувається в камерах шлюзів. Вода переливається в шкляних резервуарах точнісінько так само і в ту ж хвилину, як і в самому шлюзі, інженерові навіть нема чого виходити з хати, щоб простежити всю операцію. Він, сидячи біля столу та лагідненько пахкаючи сигару, тільки періодично простягав руку, щоб натискувати електричного гудзика. Вода, земля, електрика підвладні найменшому його дотикові.
Щось подібне і, очевидно, в тім же американськім виконанню матимемо через 4 роки і ми в самім серці Радянської України. Адже гасло транспортної частини будівництва Дніпрельстану — морський шлях аж до Дніпропетровська.
