МАНЬЧИНА мати зналася добре на пудрі, на помаді, що для губок, та й дороги до парикмахерської, де на таксі стояло: стрижка дам 50 коп., манікюр 50 коп., не забувала.
— Лихо мені з тобою, Галочко,— бубонить бувало швачка Клава, приміряючи на ній нову сукню. — Хочеш, щоб з найдешевшої матерії таку сукню стругнути, як з найдорожчого шовку...
— Не бурчи, Клавочко, ти тільки прибери тут, відпусти отам, та ще підкресль трошки груди. Ти ж знаєш, що в нас на службі всі вдягаються до лиця, а я ж таки не остання, трохи що не сама найкраща... Ти ж розумієш...
Сукня виходила як на малюнку. Ноженята в туфлях та тоненьких панчошках, як топольки рівненькі, видко було капельку вище колін, рученята повні та білі приваблювали око, а погруддя здавалося таким ніжним та чарівним, що Клава вже не бурчить, а задоволено зітхає:— Ні чого проти тебе не зробиш. Ти прямо таки реклама для мене.
А на службі в управлінні Галочка, чемно й ніби соромлючись, перебігала через загальну канцелярію до кімнати машиністок. Вона й зі спущеними до долу очима добре бачила, що на неї визирається мало що не кожен зі службовців, а молодші то так і стежать за нею очима, аж поки не зачиняться двері.
Бувало Галочка, як поїде з приятелем своїм, Сашком Столяровим, до парку, а більше десь за місто, скаржиться.
— Такі в нас, Сашуню, гидкі чоловіки й хлопці, хоча є й гарні. Ото вчора, як йшла я з буфету з Дмитром Пилиповичем, що завідує технічним відділом, кажу йому: — Ви певне маєте дуже гарну жінку. 
— Чому вам так здається?
— Бо ж ви ще молодий та... то таки нічого собі, не погані...
—Я жінки не маю, не довелося мені щастя мати. 
Я йому, співчуваючи, дивлюся в вічі, а він, як той стовбур, і не дивиться на мене, пре до своєї кімнати й навіть не кивнув—до побачення. Такий неприємний. А то ще є в нас один молодий технік. Русявий, високий, вусики рівненько підстрижені, одягається по моді, а курить, то з таким шиком. Тільки дуже багато про себе думає. Питаю його, як доброго, чому ви не відвідуєте опери чи хоч кіно, а він, нахаба, каже:
—Я ще не заробляю стільки, щоб після опери везти красуню, хоч би трошки подібну до вас, та скидати вдома їй з ніг фетрові боти. Примітив, що я маю такі. Говорить, а очима не то що боти стягає, а всю роздягає. Я аж почервоніла. Такі тепер всі хлопці противні, що аж не знаю які.
Сашко не погоджується й втішає бувало Галочку. Доводить їй, що не всі хлопці однакові. Бере для прикладу себе й каже, що ніколи дівчині не скаже чогось нахабного чи скоромного, пригадує своїх товаришів: Демид добре співає та грає, Федько —голкипер в лучшій команді, Володька —той на професора готується, за кордон для остаточного навчання посилають, а Олесь секретарем завкому, мало-мало не вибрали до міської ради.
Галя уважно його слухає й не перечить ніколи. Вона ще зі школи, де разом вчилися, має звичку більше дивитися на його рожеве обличчя та слідкувати, як ворушаться в нього свіжі вуста на і білими зубами,
ніж вдумуватися, що він говорить, чи яку там задачу вирішує.
Одного разу, коли Галя дуже вже скаржилась, Сашко, заспокоюючи її, по приятельські тримав її за руку, а другою поглажував маленькі пальчики. Галя руки не відіймала, а тільки глибоко зітхнула. Сашко ще більше став розважати. Галя розвеселилася, стала шуткувати, бігала з ним на перегони, давала ловити себе. Вони й не згадають, з якого менту стали ніжно тулитися одно до другого. Пам'ятають тільки перший поцілунок, такий короткий, такий несподіваний, після якого деякий час соромилися дивитися в вічі.
Восени вони вчащали до кіно, разом верталися до дому, знали наперед кожен, що завтра другий буде робити, часто одвідували один другого на кватирі. Сашко мало не молився на неї та не раз починав розмову, що пора-б вже й до загсу йти, бо ж, мовляв, — сама призналася, що, здається, вагітна, а вона все казала: — встигнемо. Тільки одного разу дуже вона занепокоїла й здивувала його, коли твердо сказала, що з шлюбом будемо чекати ще з рік. Сашко аж рота роззявив від такої несподіванки.
—А дитина-ж як? — ледве осмілився спитати.
 — Ох! і дурний ти в мене, дурний! Всього тебе вчи: залицятися до дівчини вчи, цілуватися вчи, жити й то вчи. Ну, скажи, мій розумейку, на які кошти ми жити будемо? Ha твоїх нещасних 75 карбованців? Дурниці! Я вже все обміркувала як слід: ото, як буду отримувати карбованців 100 на аліменти та твоїх 75, а може й більше, тоді й поберемося. Так і знай!
— Які аліменти? 
— Побачиш!..

Побачив Сашко, побачив в суді, сидячи на задній лавці. Напнувся вперед, слова не пропускає. Серце зупиняється, до горла якийсь клубок підступає. Хочеться зірватися з місця й закричати голосно всім: —не брешіть! моя! моя Маня, моя дитина! —а боїться, що відречеться Галя й назавжди прожене його. Вона й так вже останніми місяцями гнала його.
— Йди собі, йди геть! Тут ця мала мучить, а ти лізеш ще зі звоєю телячою ласкою. Обриднеш мені...
 Усе прощав їй, надіявся, що заспокоїться, опам'ятається, покличе його й стануть вони няньчити й доглядати вдох разом свою Маню, свою синьооку маленьку.
А та, що прала для Галі білізну, тим часом свідчить.
— Моє діло сторона. Тільки ото одного разу сижу я в оцієї Німченкової, а дитини ще не було й не знала я, що мав бути, як оце двері рип і заходять вони, Дмитро Пилипович, значить. Потім тільки я дізналася, що їх так звуть. Веселі такі, прибралися, навіть коробку цукерків несуть та квіти держать.
— Добридень, кажуть —довжнице моя! Дозвольте вам відсотки за борг мені презентувати. Квіти подають, а Німченкова як на них:
— Геть з хати! Геть! Забирайтесь, звідки прийшли! Не буду я робити аборту, не хочу! Для мене життя дорожче. Ось ваші погані гроші, нате, візьміть! Схопила на комоді зпід зеркала гроші, червінців скільки було, я не примітила, бо дуже хутко все сталося, кричить до нього, тикає йому ті папірці та все: Геть! Геть з хати! Вони так назад— назад та й пішли, тільки кажуть на дверях:
— Що з вами? Не розумію, заспокойтеся, заспокойтеся!..
А рука з коробкою тремтить, а квіти розсипались. Я збіраю, а вона голосить, аж головою об стіл б'ється. Я водички подаю. П'є, бідна, п'є й знов плакати.
— Немає, — плаче, —в мене рідної матінки, ніхто й не пожалує, ніхто й ради не дасть... 
Плачучи, росказала мені все, Більше нічого не знаю.
Сашко аж вухам не вірить, долоні прикладав. Може й правду каже стара. А та на запитання суду пояснює, що ото таке „все" росказала Німченкова.
Росказує, що цей громадянин залицявся до баришні на службі, ходив з нею до театру, водив її до кіно, помагав грішми, а коли взяв її, то вона й не пручалася, бо вже любила його и сподівалася віддатися за нього заміж. Своє знайомство вони не показували, щоб на слубжі не сміялися. Як стала вагітною, то місяців два не знала й йому не признавалася, тільки на передодні, як оце він приходив, сказала, думала—радий буде. Так куди там, — розсердився, чому раніш не сказала. Дав тоді їй п'ядесят карбованців, щоб робила негайно аборта, а вона боїться й не хоче. Тепер, мов тільки вона зрозуміла зразу, чого він хоче, тому й вигнала його.
— Так мені її жалко стало. Бачу пройдисвіт чоловік, полакомився з дівчини та ще хоче, а щоб побратися, то ні. Кажу їй: — Не плач, плюнь на нього, зроби аборта, люди не знатимуть. Когось іншого найдеш, а може й він совість має. Говорю оце їй, а вона своє знов заводить: 
—Ненавижу його, бачу, що обманював, як любила його одного так тепер ненавижу, ненавижу... 
— Що далі поміж ними було, не знаю, але через місяців сім покликала мене Німченкова доглядати себе, бо вже мало хутко дитинча народитися. Казала мені, що він і не навідується й на службі не здоровкався. Я її до больниці відвозила та назад з дитиною забрала. Дівчинка знайшлася в неї, Машою назвали. Плаче оце вона всі дні, каже, що стидно на службу йти, а вже пора. Й ніхто її бідну навіть не провідає. Ніхто й носа не показує.
Сашко то горить весь, то холодно йому, аж трясе його. Вже не знає, чи його дитина, чи правду казала стара суддям, чи підроблено оце все.
— Невже ж мене так обманювала Галя? Невже? Та ні, моя дитина,— снують думки в голові.—Але чому Галочка часами наказувала не приходити до неї, чому часто казала, що дома не буде, а ночуватиме у подруги? Чому?
Думки облягають голову. Ледве-ледве розумів, що пояснює Дмитро Пилипович, сивоватий, з невеличкою лисиною, огрядний, чисто вбраний чоловік, що теж дуже хвилюється.
— Нічого між нами не було,— каже він. Я з цією громадянкою майже не знайомий. Служили, правда, в одній установі, але знайомства не водили. Був лише один випадок, що я заходив до Німченкової, а сталося це так. Сижу я оце на роботі, коли заходить вона й питається:
— Може хто позичить мені до получки 20 карбованців дуже треба... 
Часто в нас так позичаються на службі, але на цей раз ніхто з товаришів не мав грошей, а всі знали, що я деяку копійку маю, бо одинокий та, порівнюючи, багато одержую. Вона до мене. 
— Чи не позичите Ви?
Якось не стало в мене духу одмовити. Добре, — кажу, — тільки при мені цілих 5 червінців, —і даю їй. — Я, — каже вона, — зараз розміняю й принесу здачі,—але не принесла.
Прийшла получка, вона не віддала боргу. На другу получку я нагадав їй про борг. Вона дуже просила пробачити, казала, що отримала всього 35 крб., але що вона вже давно приготовила гроші, щоб віддати, тільки забула сьогодні принести.
— От коли-б Ви в знак того, що не дуже гніваєтеся, зайшли сьогодні увечері до мене, я й гроші віддала б і чайком напою, а ви ж таки живете майже поруч а нашим будинком. Так вона мило просила, що я не одмовився й цукерків задумав до чаю захопити. Тоді ото й вигнала вона мене з хати, як про це правдиво росказує стара, а більше нічого між нами не було. Я сердився, що вона так осоромила мене й не кланявся їй, а вона відверталася й до сьогоднішнього дня ми більше не здибалися.
Галочка, аж мало не плаче, заперечуючи: 
— Як не стидно таку неправду говорити? Хто перестав розмовляти й став відвертатися? Я —чи ви? Хіба ви не розгнівались, коли я призналася, що чекаю на дитину? 
Сашкові не видко дитини. Стара взяла її з рук у Галочки, сіла на першій лавці, й стала на руках колисати. Він очей не відводить від Галочки. Боком стоїть вона до столу. Лицем повернулася до Дмитра Пилиповича. Бліда, хвилюється, але гарна, гарна... Нема вже вільних кучерів, що так приємно лоскотали, так гарно пахли, коли вона клала свою головку йому на груди. Підстрижена гладенько як хлопчик, в темній, як у монашки, сукні, з довгими рукавами, з спідницею нижче колін, що закриває ноги, аж мало не до черевиків. Не його Галочка стоїть тут.  
Вся постать чужа. Постать жінки, що роскриває своє горе перед чужими людьми, шукаючи від них правди. Вся заля співчуває їй, а судді, заспокоюючи, кивають привітно головою. Сашко зі всіма готовий співчувати їй, але думка блискавкою ріже голову.
— Брехня! Все брехня! Де ж правда? Чия ж дитина?
Судді пішли радитись. Галочка сіла коло дитини й не
оглядається, сидить як стовп. Дмитро Пилипович, блідний як смерть, радиться десь в кутку з адвокатом про касацію, коли суд визнає... А суд вже визнав. Голова голосно читає присуд. Не все розумів Сашко, але одно ясно йому, що суд визнав Дмитра Пилиповича батьком і присудив стягати з нього до повноліття дівчини 25 відсотків з заробітку та визначив стягати негайно, не чекаючи скінчення касаційного строку.
—А в який строк, коли я дізнаюся правди? — думає Сашко, що як п'яний, ледве перебирає ногами по дорозі з суду до дому.

Третій рік минає, Маня бігав по вулиці, а більше сидить на приступочці, коло пральні, де з чоловіком живе стара, що була за свідка. Галочка після суда так хутко виїхала з міста, що Сашко й не побачився з нею, бо хоч і заходив, то не заставав дома. Тепер що неділі він, ніби за якимось ділом, йде на той куток міста, де живе стара. Маня росте в неї. Сашко кілька разів пробував розмовляти з дівчинкою, але вибігала стара й так його паскудила словами на всю вулицю, що він більше не відважується. Стара частенько буває п'яна, а чоловік її й не вилазить, здається, з пивної, що відкрилася недавно мало не проти пральні через вулицю. Доводиться Сашкові, який завжди прямує до пивної, сидіти за одним столиком з цим чоловіком. Пробував Сашко зав'язати знайомство, але той, чвиркнувши на підлогу, тільки крізь зуби процідив:
— Як не перестанеш до мене лізти, то так почищу пику, що й не обітрешся. Сашко мало п'є, але довго сидить за столиком коло вікна. Іншого разу йому вдається побачити, як маленька білява дівчинка з тонкими брудними ногами, в руками як патички, боком-боком, несміливо підбирається до гурточка дітей, що граються на вуглі. Діти кличуть ЇТ Манькою й рідко приймають до свого гуртка. Особливо дівчатка. Вони гидливо відвертаються й питаються, чому вона хоч в свято не вдягається чисто, хіба в неї нема батьків, чи що? А вона як те вовченя, лише позирає спід лоба. Частіш він бачить Маньку на приступочці. Замурзана, нечесана головка, платячко пірване та задріпане, виросла вже вона з нього. Стороною Сашко знає, що рідко, дуже рідко-коли поштальон приносить старій від когось по кілька карбованців. Де Галочка він не дізнався, хоча їздив до Ростова і після того, як Федько, товариш його, що їздив туди на футбольний матч, росказував, що здається, здибав увечері на вулиці Галочку, але коли заговорив до неї, то вона відвернулась і відрізала, що не знає ні його ні якогось там Сашка. Про Дмитра Пилиповича Сашко довідався до кінця. Той після, суду був незабаром скорочений, чи сам залишив посаду, а на нову не став, вештався якийся час без роботи, а потім роспустив чутки, що їде до Одеси, а сам, як бачив Сашко, що і слідкував за ним аж до потяга, сів до вагону, що йде аж до Владивостоку. Приїздила до Сашка стара мати з села, сказала йому: чому синку, не оженишся?— Ще встигну, відповідав він, а сам і думки не має. Перед його очима завжди стоїть білявенька, вовкувата, замурзана дівчинка, що так скидається з лиця на Галочку. Останнього разу він дуже поволі пройшовся коло неї. Дівчинка ніжно тулила до грудей замучене кислооке кошеня з обдертим хвостом. Бліді, тонкі вуста шепотіли: — Спи, котику, спи!
— Спи, паскудо, бо тітка вб'є! 
— Спи, стерво паршиве! Бо так відлатаю, що й ноги задереш. 
— Спи, котику, спи!..
