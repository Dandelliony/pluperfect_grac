НА УЗГІР’ЯХ ЯЙЛИ
БЕРЕГИ морські круті та високі, вся місцевість гориста та глинкувата, вся городами сполосована. 
Де вже надто земля стремить в гору, — каміниста, рівчаками покраяна, чагарником заросла, там чабан вівці пасе, пастух худобу гонить. 
По тих горах, пригарках земля скрізь скопана, перекопана, на дрібну грудочку розбита, а на тій землі буйно зеленіють сади, виноградники. 
Серед городів —  тютюн жовтий на горбах стелеться...
Розвівають вітри понад берігом кріпкі тютюнові пахощі, дріжать тріпотно ніздрі подорожнього... 
По крутизнах та низинах мерехтять татарські села...
Аю-Дагом хмари повзуть, поливають дощем Ляй-Ля, а низом сонце з моря полоще береги, земляну грудку в камінь твердить. 
Порепана земля вогнем пашить, парить ноги старого татарина, що пачки тютюну в'ялого на коня накладає. 
Молодий господар тютюн рве, на купи складає, радісним оком оглядає буйне поле... 
Камінистою гірською дорогою втомлений чужинець ішов, став біля басейну холодногірської води напитись, уздрівши діда шапку зняв. 
— Селям-Аляйкюм, привітавсь весело дід, повів чужинця в сад, в шапку інжиру нарвав, кешені грушками набив, сохлого тютюну свіженького на дорогу дав.
Роскішний, запашний тютюн уродив цього року, понад сотню пудів десятина дасть!
Коли припече сонце, тоді так пахне тютюном гірське село татарське. Низенькі, кам'яні хатки жовтим листом сохлим заклечано...
Метушиться радісною метушнею гірське село татарське... 
Хто не має тютюну, на виноградниках всією сім'єю працює... 
Обережно, ніжно зривають зелені ягоди прозорі, напружені з янтарним відтінком, що так і пнуть спілістю — ось-ось бризкнуть кришталевим соком... 
Діти ходять по вуха замурзані, мухи настирливо до лиць липнуть. 
Втомленою радістю сяє спітніле чоло господаря, раз-у-раз над кущами виноградними схиляється... 
— Ой шашла!.. ой сусла!.. До 15 гроні в на кущеві!.. Прибутку скільки!.. 
Підтикані татарки щойно мигтять пружними литками, заклопотано вилискують смаглявими лицями, розмахуючи по кріпкі лікті червоним соком вифарбованими руками, сновигають з хати до льоху. 
... Іскоревими струмками ллється червоне вино в бочки...
Коли настає вечір, тоді так дзвінко бренить мандоліна на горі... Шумлять хвилі... Матері коров доють... Хлопчики на кручах в такт розгойдуються, протяжну, журливу мелодію виводять... Дівчата заганяють до хлівів... Кремезний господар під повіткою порається.
З хати вийшов дід, сів на камінь, скрутив цигарку з тютюну свіженького, примружено затягся...
