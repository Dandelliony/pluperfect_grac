Син України. Вступ. За самостійність України
Вал. Злотополець
Приїзд спудея. Чому дід Опанас ніколи не всміхався? – «В нашім роду не було відступників». Таємний гінець. Заворушення по хуторах. Молитва сотника. Висвячення на лицаря. Посвячення зброї та присяга. Останнє благословення борців за самостійність.
Над вечір ціле село вже знало, що до старого сотника Тараса Наливайка приїхав син. що вчився від кількох літ у Києві, у славній Могилянській Академії .
Од цього часу в сотника не зачинялися двері. Цей прийде привітати сина, той за порадою, третій – розпитати, що там у Києві чувати. А далі й по хуторах пішла звістка про Миколу (так звався син сотника), і старого Тараса почали одвідувати люди навіть з найдальших околиць.
Минуло тижнів зо два й Микола заглянув у кожну хату й об’їхав мало не всі околишні хуторі. І кожного разу, як вертав він до дому, обгортав йому душу все більший сум. Всюди чув лиш одно: то тихе зітхання, то прокльони, то плач матерів, жінок і сестер. Тому батька вбито, в того брата ляхи на паль посадили; там ціле село спалили й вирізали людей упень, там церкву жиди зачинили; цього як коня ксьондз до таратайки запрягав; в оцьому селі орють людьми наче худобою. Немов одно велике пекло розкрилося на широкій, веселій колись Україні.
Одного вечора вертав Микола з сусіднього села. Дорога вела повз пасіку старенького діда Опанаса, що колись іще малого вчив його їздити на коні, стріляти з лука і оповідав йому стільки про запорожців. Туди звернув Микола коня. Йому хотілося розважити важкі думи.
Кругом було тихо-тихо. Поволі стали гаснути зорі. При ватрі, що дотлівала, сидів на колоді старий дідусь. Біле як сніг волосся спадало йому на плечі. Микола сидів біля дідуся, слухаючи його немудре оповідання.
… «а тебе ще тоді на світі не було. Солониця , з якої досі стоять руїни та згарища, красувалася зеленими садами й білими хатами. На невисокому горбі за селом окопалися козаки. Цілий місяць здобував табір Жолкевський, та нічого не вдіяв. Поїхав по важкі гармати. А тим часом люди щораз більше й більше гинули. Було їх там чимало: шість тисяч козаків та неозброєного люду – чоловіків, жінок і дітей – біля семи тисяч. Їжі вже не було. Води й сіна для коней теж не ставало. Кожного разу доводилося виправляти козаків на герці з ляхами, щоб їх обдурити. За цей час добували воду, сіно та їжу. І кожного разу приходилося платити нам за це кількома козацькими головами. За тижнів два привезли ляхи важкі гармати й почали бити по табору. Що діялося там – важко описати. На тріски розліталися вози. Діти й жінки, що з-за безвіддя й безхліб’я виглядали наче трупи, знімали руки вгору й з лементом просили в Бога смерті. Розпачливий крик матерів та зойкіт дітей, що за кожним стрілом гармати гинули під возами, рев худоби, черепи немовлят, що валялися закривавлені кругом, – це все змінило табір у страшне пекло. Пройшло чотири дні, один страшніший за другий. Цілі купи трупів, калюжі крони й зграї чорних галок, що кружляли над табором, наче вогнем налили нам очі.»
«Та пожди, це ще нічого! Прийшов п’ятий день, цей день страшного суду. Ляхи вдерлися в табір; зчинилася страшна різанина. Козаки билися мов тури : дарма ні один не віддавав свого життя. Ті, що падали знеможені від ран, іще в останніх смертних корчах пробивали кинджалами ноги ляхів. Навіть діти, що тому день плакали, й ті бігли на ляхів та ножами й чим попало мстилися за своїх батьків і матерів. Та дарма! Ляхи як чорне гайвороння налягли на табір. Над вечір прорідли, ох прорідли, наші ряди!… На світанні, як небо зайнялося червоним промінням, було вже тихо в таборі. Покотом валялися цілі купи труну. Повідрубувані ноги, постинані голови, повирізувані груди, черепи з виколеними очима, – це все облите кров’ю змішане було з землею. Валялося біле тіло козацьке, тіла жінок і неповинних дітей. Ось як мстилися гнобителі, звірюки в людському тілі, ляхи! Тисяч п’ять, сину, козацьких трупів! Жінок і дітей тисяч шість…»
«Питаєш, що зі мною сталося?… Нас тисяча з Кремпським пробилася по трупах із табору й дібралася на Січ. Тут тільки я дізнався, що мій Андрій, мій єдиний син, зістався там: згинув як годилося лицареві! І відтоді не всміхалася мені весна; для мене не світило більше сонце: в мене не було вже ні дня ні ночі. Тепер, Миколо, знаєш, чому не сміявся ніколи дід Опанас….»
«І оповідають, що й тепер іще опівночі серед згарищ Солониці чути в лозах зойкіт і плач малих діток. І блимають очі наче малі зірки. Кажуть, що це душі невинних, душі тих святих героїв, що полягли в боротьбі з ворогами.»
А потім… потім ти пам’ятаєш, як радів я кожного разу, коли ти влучав списом або стрілою, або як птицю в леті вбивав. Мені вдавалося кожного разу, що ти влучаєш у серце гнобителя-чужинця. Що ти колись по козацькому зумієш помститися за це пекло, за мого сина, за море сліз і крові. Бо в мене, як бачиш, волос як сніг біліє й рука вже не вдержить шаблюки.»
«І я зрадів, побачивши тебе, Миколо, хоч признаюся, тривожиться моє серце. Бо чи ж мало з тих, що колись присягалися помститися на чужинцях» вернувши з великих міст, починали брататися з ними, забуваючи свою присягу… Беруть собі за жінок чужинок, а ті приводять їм на світ відступників: цураються своєї мови, якою вчила їх мати молитися; гордують нею й опльовують свою вітчину – Вкраїну. І забувають ці недоляшки, що сам Господь Бог створив рівними всі народи й усі мови. Що немає народів-панів і народів-рабів, як немає мов панських і мужичих!» Голос діда бринів од гніву, а погляд мов огнем пік Миколу.
І випростався тоді Микола, спалахнувши від образи.
– «Я з роду Наливайків!» – тихо промовив він. – «Зрадників у нас не було, самі знаєте!» І навіть не попрощавшись із дідом, сів на коня й зник у нічній пітьмі…
Від цього часу минуло пів року. Тиха весняна ніч спустилася на землю. На хуторах усе спало твердим сном. Зненацька почувся на дорозі тупіт кінських копит і гавкання собак. Якийсь їздець промайнув селом і спинився коло хати старого Наливайка. Чорна бекеша на кремезних плечах і червоний шлик на голові – от усе, що можна було розібрати на їздцеві. Він зіскочив в одну мить з коня, застукав у вікно й гукнув: «Пане сотнику! виходьте мерщій.» Не до гостини здається було їздцеві, бо шепнув слів кілька сотникові, що вийшов із хати, з-за пазухи витягнув звиток паперу й, передавши його Наливайкові, скочив на коня й зник у темряві ночі.
Два дні після цього село мов не те стало. Заметушилося мов бджоли в улику. Там громадою стоять парубки й ведуть якісь наради. Там діди посідали під дзвіницею й розказують, як вони колись збиралися в похід. У кожній хаті гамір. Там сина виряджають, там батька, там брата, там нареченого.
Нарешті прийшов день, якого молодь ніяк не могла діждатися – день відходу. Це була неділя. Ясне сонечко світило як ніколи. Коло церкви почали збіратися люди, хто в зброї, хто голіруч. Усе село кинуло хати: і старенькі матері, і дівчата й маленькі діти. Нині ж провожають борці за Україну, месників своїх за тих безвинних, що погинули на палях, по льохах, на бусурменських галерах.
Сонце стояло вже досить високо, як розітнувся поважний, тремтячий звук дзвона. Сколихнулося село. Це був поклик, що час збіратися на останнє прощання з борцями за Вітчизну.
Здригнувся й старий сотник у своїй світлиці. Упав навколішки перед святою іконою й похилив сиву голову. Проміння сонця вдиралося вікном і освічувало його сиве волосся, мигтіло на пощерблених шаблюках, мушкетах та пістолях, що висіли на стінах. Сотник підвів очі до ікони Покрови й зі сльозами в очах шепотів:
«О Лати Божа! Ти бачиш, як катують наш люд: уже немає сили терпіти. Ти прости мені, що вмиратиму на м’якому ложі, але рука вже не вдержить шаблюки. Та я посилаю за себе сина, останнього сина! Благаю тебе, Свята Мати, дай йому сили докінчити святе діло, яке почали предки. Дай йому сили, щоб не зневірилася його рука, щоб не став зрадником! – Тоді краще вбий мене громом, а його скарай першою ворожою кулею! Та Ти, Милостива, вернеш мені сина героєм. Верни, я Тебе благаю! Щоб прикрив мої старі очі на вічний сон. Благослови його, Свята Діво, на велике діло, на війну за самостійність, на бій за Вкраїну!»
Звук дзвона почувся вдруге. Тремтячою рукою обтер старий сотник сльози, здійняв шаблюку з стіни й пішов у другу світлицю, де ждав його вже Микола.
«Сину мій! промовив сотник стиха. – Ти бачив і знаєш, що діється на Вкраїні: одно страшне пекло. Зайда-чужинець вдерся в нашу землю. Стогне й ридає Вкраїна. Сором гнути шию! Сором ходити в ярмі по землі политій кров’ю славних предків, вкритій їх тисячолітніми могилами!»
Голос батькові вже не тремтів, але дзвенів як метал. «Не раз ми піднімали повстання, – продовжував він. – Тисячі борців гинуло в боях за самостійність України! Твій прадід поліг у бою з бусурменами. Дядька твого Северина спекли ляхи в мідяному биці. Старший брат твій упав од московської кулі. Я сам двадцять три роки був у походах. Не сподобив мене Господь упасти на полі слави: рани зробили гречкосієм. Така його воля… Та я тебе шлю, сину! Останнього з Наливайків… Хай кров їх пролита запалить твоє серце. Помстись або згинь, як герой!… Як вони!»
А може як вернеш у славі, мене вже не буде на світі. Тоді, сину, лишаю тобі один заповіт: будь сином України. Для лакомства нещасного, проклятого панування, багато кинуло свій народ, і віру, і мову. Продали Вкраїну за золото, як Юда продав Христа. Згадай Вишневецьких, Острожських і інших… І як би я знав, що за жінку візьмеш чужинку й приведе вона тобі на світ ляха, москвина чи турчина, вбив би тебе оцею шаблюкою! Кров твоїх дідів і братів, кров нашого роду спала б на голову твою й помстилася б на твоїх дітях і внуках!»
З піднесеною до горн правицею, випроставшись у весь свій могутній зріст, це не був уже слабосилий дідусь. Ні, він був втілена помста! Із очей йому прискали блискавиці. Шрами, що рясно вкривали лице, не опоганювали виду, надаючи якоїсь суворо-вояцької краси. Він стояв наче величній, страшний дух сили, гніву і кари.
«Оцею шаблею благословляю тебе на святе діло, останній із роду Наливайків! Віднині ти не спудей, а лицар і месник України! Хай імя’м твоїм страшать гнобителі своїх дітей і внуків! Докінчи почате предками визволення Вкраїни! Зганьблена чужинцями, вона знімає до тебе закривавлені руки. Іди рятуй її!»
Микола стояв навколішках без слів. Чув, як наче грім котиться над його головою. Чув, як його серце б’ється шалено, як щось величне розпира груди. Устами доторкнувся до шаблі, освяченої кров’ю й благословенням батька і тремтячими руками прип’яв її до пояса.
Потім схопив батькову руку й припав до неї з безмежною пошаною. І вчув, як батькові уста діткнулися його палаючого чола довгим, довгим поцілунком.
Знову розітнувся звук дзвона. Батько здригнувся. Зусиллям волі відірвавсь од сина – «Іди!»… ледве чутно промовив і одвернувся: старий вояка соромився батьківських сліз.
Микола вийшов із кімнати. На очах йому блищали сльози. У другій кімнаті ждала мати. З іконою Чернігівської Божої Матері сиділа вона нерухомо й шепотіла молитву. Як тільки побачила сина з батьковою шаблею в руках, зрозуміла відразу, що вже все скінчено, щ? сповнилась остання жертва. З виразом розпачливої покори вдивлялася в очі сина й страшне ридання вирвалося з материнських грудей. Це останній син йде від неї на невідому долю…
Потім кинулася, обняла йому голову й мовчки почала притискати до себе.
«Благословіть мене, мамо!» – сказав Микола крізь сльози. Мати ледве підвелася. Тремтячими руками піднесла святу ікону. Нею тричі перехрестила сина, одягла йому на шию й без сил схилилася на ослін Микола впав навколішки, ще раз припавши до маминих рук. А вона тремтіла на цілому тілі, шепочучи: «І ти йдеш… останній…»
Церква була повнісінька. На цвинтарі хвилювало море голів. Діди, жінки, діти – всі в святкових убраннях. Спереду стояла молодь; парубки в повній зброї.
Задзвонили дзвони. Притих гомін юрби. Навкруги стало тихо, тихо. Навіть малі діти, відчуваючи що твориться щось надзвичайне, не бігали й не пустували. Служба скінчилась. Із церкви вийшов у золотих ризах сивий як голуб пан-отець. Перехрестив дерев’яним хрестом (золотого ляхи відняли) народ і так промовив:
«Дорогі браття й сестри і ви воїни-козаки!»
Немає більшої любові, аще хто душу свою віддасть за друзі своя», – каже Святе Письмо. – «Ви, козаки, серцем зрозуміли ці слова. Ви зібралися на велике свято, для не одного останнє свято. Чого шаблі в ваших руках? Чому очі ваші налають завзяттям? – Бо страшний суд прийшов на Вкраїну! Чужинці опанували нашу землю! Віру нашу ганьблять, тіло Христа топчуть ногами, церкви зачиняють, мову нашу нам забороняють.»
«Немає сил довше терпіти! Немає сліз, бо висохли вже очі! Немає в грудях стогону: в них одна роз’ятрена рана! Не плачте ж матері, не плачте сестри й сиві батьки! Забудьте, що перед вами стоять ваші брати, чоловіки, сини й онуки! Це – лицарі, це – месники за ваші сльози й муки! Це – борці за відбудування Української держави! їх кличе голос предків: Володимира Великого. Святослава Хороброго, Ігоря, Романа, Сагайдачного, Трясила, Наливайка!»
«Їх кличе голос матері – Січи: Прийдіть до мене всі ті, хто прагне порвати ярмо чужинців, і я наставлю вас! Прийдіть до мене ті, кому пече душу вогонь священної ненависті, і я озброю вас! Прийдіть до мене всі скривджені ворогом, і я помщуюся за вас! – Ви, козаки, вчули цей голос. Ідіть же на ворога! Кожна шабля ваша кінчається хрестом : з хрестом ідете на нього, і ніяка сила ворожа ке встоїть проти вас!»
«Бачу – (і тут голос пан-отця набрав якогось пророчого натхнення), – падає лютий ворог од ваших шабель! Видиться мені: жене Вкраїна зайд із своєї землі! Ідіть же і знайте: зброя ваша та пролита кров відбудують Українську державу!»
З піднесеним у правиці хрестом стояв він наче апостол. Очі горіли завзяттям. Видно було, що рука в якій мигтів хрест, держала колись шаблюку .
«Простягніть свої шаблі!» владно промовив він.
І в цю хвилину забряжчала зброя. Здригнулася велика громада. Мороз пробіг усім по тілі. А краплі свяченої води сипалися на блискучі леза й похилені голови козаків.
Раптом розітнувся звук дзвона. Ціла громада впала на коліна.
Посвячення зброї скінчилося. А священик іще стояв нерухомо, простягнувши над вояками руки, благословляючи їх у далеку, далеку дорогу…
Примітки
Року 1340 Україна втратила самостійність і підпала під Литву, а за яких 200 літ – під панування Польщі. Зайди-ляхи страшно знущалися над укр. народом: забороняли нам віру, мову. Тоді для оборони прав укр. народу н здобуття втраченої самостійності зі зброєю в руках піднімається козацтво. Описане у вступі діється р. 1636, якраз напередодні повстання Павлюка.
1. Києво-Могилянська Академія – славна вища школа на Україні XVI – XVIII ст. – так немов би теперішній університет. Перетворив її на Академію з Богоявленської школи митрополит Петро Могила. З Академії вийшло багато діячів того часу, що боролися за відбудування Української Держави. Спудей – студент Академії.
2. Лободу та Наливайка розбито було під Солоницею коло Лубен р. 1596.
3. Тури – дикі бики страшної сили та міці, що до початку XVII в. водилися в наших лісах. Були вони значно більші за свійських биків і зовсім чорні з білою смугою вздовж хребта.
4. Старі козаки з спудеїв, послуживши Україні в війську замолоду, висвячувались іноді на старість на священників.
1. У боротьбі з невольництвом
1. На ворога!
Вал. Злотополець
Уночі повз Кізікермен. На повному морі. Напад на Азов. Визволення невольників. Остання башта. Яничари.
Тихо-тихо пливли чайки. Не плюскотіли гребки, не гомоніли козаки. Здавалося, що це не люди пливуть, але мовчазні тіні. Микола схилившись на гребку дивився в далечінь.
І йому згадалися останні літа. Як виряжав його батько на Січ, перший бій за визволення, як покотом клалися голови ляхів і як він знеможений упав на лядські труни, а кров лилася струмочком із рубаної рани. Це перша була кров за визволення Вітчини. А потім безупинні бої в степах із татарвою, морські походи… «Три роки, три роки минуло в походах!» – прошепотів Микола – «і не стямився навіть».
Світло, що ледве-ледве мигтіло в далечині, почало блимати щораз ясніше. Гавкання собак ставало щораз голоснішим. Здалека було вже видно, як чорніли ніби в мряці башти твердині. Серце забилося в Миколи. На чайках було тихо. тихо. Чутно було, як у кожного знімаються й опадають груди.
Микола стояв непорушно. Думка за думкою гнались як бистрі Дніпрові хвилі. Перед ним, ген там в далечині, мов скелі знімалися мури Кізікермена – «Як перший півень заспіває, пропливти маємо повз Фортецю», згадав він зненацька наказ кошового. А там, а там уже далі море, широке, бурхливе Козацьке море!
«Дніпре, могутній Дніпре!» – розмовляв подумки Микола. «Носив ти колись на своїх дужих хвилях Олега, був шляхом слави Хороброму Святославу й Володимира Великого колихав на своїй гриві. Ми їхні й твої діти. І наші носив ти чайки аж у Козацьке море Не забудь і тепер про нас! Ми зросимо, як наші предки, твої лугові квіти ворожою кров’ю. І цвістимуть вони, і пишатимуться тобі на радість. Пошли ж буйного вітра: хай нагонить мряку й нею нас оповий. Заховай нас од хижих очей ворогів! Очеретові скажи шуміти, щоб плюскоту наших гребок не було чутно! – Пропусти нас, батьку, в Козацьке море!»
Зненацька далеко в темряві заспівав півень. Микола прокинувся з задуми. Похилився вперед і вдивлявся в темряву. Вухом ловив найменший шелест. Мушкет із підведеним замком був готовий кожної хвилини до стрілу. За ним стояло два козаки також з мушкетами: стежили боками, щоб і звідти не впало лихо. Гребці держали руки на гребках, готові кожної хвилини мигнути ними й стрілою пролетіти попри твердиню.
На небі погасли зорі. На сході з’явилася червона смужка. Почало благословитися на світ. А в очереті, наче стадо качок, збилися чайки. Козаки відпочивали: Кізікермен був уже за ними!
Того ж дня над вечір, як сонце сховалося на очеретом, пустилися запорожці в дальшу дорогу. А що спочивали цілий день, налягали тепер на гребки з усеї сили.
Чайки мов вітер гналися на хвилях. Так пливли вони цілу ніч. На світанню, як сонце почало золотити береги Дніпрові, побачив Микола, що вони ширшають. Хвилі вже не товпились і швидко не гналися. Широке, спокійне плесо відбивало блакить неба й білі хмаринки. Велетенськими раменами Дніпро простягався далеко й губився в сірій, бурхливій пасмузі. Туди летіли чайки! Хвилі бились об невисокий берег і заливали його раз-по-раз. Це вже не були хвилі Дніпра: то було козацьке розбурхане море!
Зраділи козаки! Заспівали пісню, що аж море здригнулося, вхопило легкі чайки на свої розколихані хвилі й понесло їх далеко, далеко.
Микола не міг одірвати очей від моря. Навкруги бушували хвилі. І знімалися чайки на самі гребні хвиль, то спадали в чорні прірви. Аж наприкінці розбурхані хвилі, наче жаліючи втомлених козаків, почали втихати. Перед Миколою простятся безмежний простір далеко-далеко, ген аж під крайнебо. Лише мала, ледве видна чорна смужка, відділяла море од хмар: це мріло побережжя Криму» .
Та не туди стлався шлях запорожцям. Вони пливли весь час далеко від берега. Під Козловим минули щасливо турецькі галери й прокралися непомітно попри Кафу, що лише мріла здалека своїми мінаретами. Боєм пробилися попри башти Керчі, розбивши дві турецькі галери, й пропливли протоку. Вранці розкинулося перед ними тихе плесо Азовського моря. Не бушували хвилі, не знімалися білі пінясті верхи, не чорніли водяні безодні. Над вечір на крайнебі замаячіла смужка: це було вже Азовське побережжя.
Чорна ніч сповила небо й море. З легким шумом бились об берег хвилі. А на ньому чорнів мур. Наче якісь марева знімалися башти, безупинно блимаючи блискучими очима. Із очерету, що хвилював недалеко затоки, розітнувся тихий голос пугача н за хвилину почали випливати чайки.
Не чутно було ні плюскоту гребок, ні гамору, ні шелесту. Підпливли під берег. На пісок упала ніби тінь: одна, друга, третя постать. Це підкрадалися запорожці під мури Азова . За хвилину їх не було видко: зникли в темряві ночі.
Зненацька з очерету вдруге почулося гасло: – Пугу! – «Пугу!» відповіло щось із під мурів твердині. І чорні смужки одна біля другої стали вкривати берег. Вчувся наче тихий плюскіт гребок і ледве чутний дзенькіт і шум. За хвилину все стихло. Лише час до часу за муром вили собаки та лопотіла крилами сполохана птиця. «Пугу!» втрете розітнулося гасло і за хвилину мигнуло світло під чорними мурами одно, друге!…
Розітнувся брязкіт шабель. Блиснув огонь, там другий, третій. В цю ж мить загриміли з берега гармати. З свистом понеслися кулі на мури. Затремтіли башти, сколихнулося море. Заметушилися турки в баштах. Розітнувся страшний крик із козацьких грудей, мішаючись із ревом гармат і торохкотінням мушкетів. Вибігли турки на мур, та вже було пізно. І тоді в темряві забряжчали шаблі, з зойкотом і стогоном почали битися на мурах. У місті зчинилося пекло: ревіла худоба, іржали коні, зойк і крики продиралися крізь гуркіт гармат – полум’я обхопило його з усіх боків.
А тим часом огонь, що обхопив ціле місто, став добиратися до закутка, де чорніли башти. Червоні язики вже почали лизати сірі, грубезні мури й важкі залізні двері…
Раптом із бічної, вузької вулиці вибіг Микола. Його постать освітило полум’я; воно відбивалося в його очах, що жевріли мов огонь. Червона смужка крові спливала по його зеленому жупані. Та він не помічав цього. Перед собою бачив лише сірі башти. Піднесена закривавлена шаблюка була готова кожної хвилини змести кожного, що наважився б заступити йому дорогу до залізних брам, за якими чутно було брязкіт невольницьких кайданів і благання помочі. В нього була лиш одна думка: – «Там невольники українці! Там нещасні християне!» Прибіг під браму й замахнувся з усієї сили шаблюкою. Вона дзенькнула й зламана впала на землю. Не їй розбити невольницький замок! Микола кинувсь у сусідню хату. За хвилину вибіг. В його руках блищало серед полум’я вістря сокири. З надлюдською силою грюкнув об замок раз, другий і замок упав на каміння.
Заскрипіли залізні завіси, та брязкіт кайданів і радісно-божевільні крики заглушили рип дверей. Микола зник у темній, низькій в’язниці. За хвилину почали звідтіля виходити невольники – сиві діди й молоді козаки. На руках у деяких іще бряжчали важкі кайдани. Руками, на яких під ланцюгами червоніло м’ясо, закривали очі, бо блиск огню їх сліпив. Це не були люди: це були якісь страшні примари. Несамовиті запалі очі та чорні сухі лиця надавали їм вигляд кістяків покритих шкурою. Ноги вгиналися під невольниками: вони не могли вдержати їхніх кістяків.
Плакали, сміялися, обнімалися, божеволіли. А там далі ледве доволікся до брами, як голуб сивий дідусь. На ногах у нього були ще ланцюги. Знеможений сперся на одвірок і заридав як мала дитина. Полум’я освітило його худі руки й випалені очі, які здійняв угору. – «Україно!» – шепнув тремтячими устами, схилив голову та біля розбитих воріт тюрми віддав Богові душу.
Не судилося йому побачити вільних степів Вітчини! Тридцять три роки мук на порозі волі відібрали йому життя.
А тим часом доми, мінарети й кіпариси палахкотіли велетенськими смолоскипами, освітлюючи місто мов у велике свято. Це була ніч, якої Азов іще не бачив! Це був день страшного суду. день на якому справедлива Ножа рука розкривала перед катами Вкраїни заслужене пекло, а перед її синами, невинними мучениками, довгожданий рятунок.
Визволені невольники з запаленими смолоскипами пробігали тепер разом із козаками вулицями міста; у деяких на руках бряжчали ще кайдани.
Худі руки, в яких палахкотіло полум’я смолоскипів, зчорнілі, змарнілі лиця – надавали їм вигляд духів помсти з палаючими мечами за кривди й рани Вкраїни. Козаки розсипалися по цілому місті.
Там розковує козак невольника, там стоїть у обіймах сина-козака визволена мати. Там зустріли козаки серед невольників старого бойового товариша й він переходить із обійм у обійми.
Тим часом вогневі язики почали щораз сильніше бухати. Вони вже вдиралися в саму браму. Із неї вийшов останній невольник, за ним вискочив Микола. Його очі спинилися на невольниках, цих ледве живих трупах у ланцюгах. Стиснулися кулаки: йому хотілося кричати до Бога про криваву помсту, якої світ іще не бачив! Одвернув очі й побачив, що недалеко чорніє ще одно пекло: остання башта! Глухий, божевільний крик, розпачливий зойк продирався крізь грубі мури й залізну браму. І Миколі здавалося, що це не крик і не зойк, а хтось кинджалом довба його голову раз-но-раз; що вп’ялося щось гострими кігтями в його груди й рве їх шматок за шматком. Він закусив губи з болю й погнався до башти. І вже бачив залізний замок. Уже замахнувся сокирою, коли зненацька крізь гамір пронісся страшний крик яничарів : – «Алла! алла!»
Що сталося з ним, Микола не знав. Схопився, скочив мов звір. У руках час од часу блискало гостре вістря сокири. Чув зойк навкруги, бачив як чиїсь голови котяться йому під ноги й щось тепле, липке оприскує йому лице. Чув, як спотикається й щось ясне блима йому перед очима. А далі потемніло в очах, підігнулися ноги. Він хилитнувся раз, другий, вчув страшний гук і вже більше нічого не бачив і не чув… Не бачив, як рухнула остання башта, придавивши собою останніх невольників, що не діждалися рятунку…
Примітки
5. Кізікерман – турецька твердиня; стояла трохи вище Дніпрового гирла й мала боронити від козаків вхід до моря.
6. Крим – усю теперішню Таврію та півострів Крим заселювали з середини XV ст. татари. Столицею кримського хана було місто Бахчисарай. Великими надбережними містами були також: Козлів, Кафа та Керч. Біля Керчі вузенька Керченська протока з’єднує Чорне море з Азовським.
7. Азов – це була тоді турецька твердиня в гирлі Дону.
8. Мінарет – кругляста висока башта біля мечеті (= мусульманскої церкви) замість дзвіниці. З мінарету п’ять разів на добу муедзин (= церковний слуга) закликає вірних на молитву. Кипарис – гарне чатинне дерево теплих країв. Кипарисами на Сході, як у нас тополями, обсажують хати.
9. Яничари – найкраще турецьке військо та султанська гвардія. Турки вибирали з-поміж християнських хлопчиків-невольників найвродливіших та найздоровших, виховуючи їх потім у мусульманській вірі на яничарів. Із цих дітей виходили потім запеклі вороги всього християнського. Яничари кидалися в бій з криком: «Алла!» (= Боже!)
2. Українська Голгофа
Вал. Злотополець
Пробудження в льоху. Кафа. „Майдан сліз”. Хресний шлях.
Чорне склепіння льоху нависло над Миколою. Вода стікала краплинами зі стелі й падала йому на голову, що була гаряча мов жар. Не світило Миколі ясне, веселе сонце. Перед очима наче хто простяг чорне рядно. Лежав мов у домовині. Щось налягло на груди й давило їх наче каменюкою. Микола ледве-ледве дихав. Зненацька забряжчали ланцюги: це він ворухнувся. Підвів голову, та вона без сил упала на камінь. Уста йому палила страшна спрага. У грудях і горлі палахкотів вогонь. Повернув голову й припав устами до насяклої водою стіни. Звідкіля й яким чином попав він у цю пітьму, ніяк не міг зрозуміти. Перед ним ставали неясні картини: якесь море, село й башти. Та поволі думки ставали яснішими. Він зрозумів уже, що попав у якусь печеру.
А далі помітив, що стоїть ніч, бо нічого не бачив перед собою. Він іще не знав, що світу йому тут не бачити, що в льохові цьому вічна, глупа ніч.
«Та чому рухнутися не можу? – пробігла думка. Підвів руку. Щось наче тягнуло її до долу й немов забряжчало. Підвів ногу – й вона теж мов із олова: упала й задзвеніла. Мороз пробіг по тілі.
«Де я? де я?» мов ножем шпигала думка, я Чого саме зайшов у цю печеру? – Не печеру, а якусь могилу? А може я не живу?» – шепнув і злякався свого шепоту. Почав підносити ще раз руку й ногу. «Ні, мабуть живий!» – крикнув і аж задеревів із жаху, бо на його крик озвався якийсь тихий, придавлений стогін і брязкіт ланцюга. Потім зойкіт затих. За хвилину знову ніби стогін дійшов до його вуха: цим разом сильніший був людський стогін. Божевільний жах стиснув серце Миколи. Він чув, як уся кров застигла в ньому й щось давить йому груди все дужче й дужче. Стогін не втихав.
Зненацька майнула ясна думка. Він щось вгадав. Так, тепер він знав уже це напевне: він вибрався з Січи в похід. Поволі-поволі почав розуміти більше.
«Ага», шепнув до себе, «похід на Азов.» Він бачив тільки тепер і мури, й башти, і турків, які падали під його ногами. І чув навіть їх крик та зойк, і радість та плач визволених невольників.
– «Уже знаю! – скрикнув розпачливо. – «Не бачити вже мені більше сонця! В турецькому льохові немає дня, немає ночі! Є смерть повільна, смерть найстрашніша!
В цю хвилину очі Миколі зайшли кров’ю. Мов розпаленим залізом хто вдарив його по голові. У страшній, нелюдській розпуці він почав пручатися й зубами кусати ланцюги, які тільки тепер учув на руках. Та тверді, тверді бусурменські окови: не розбити їх ніколи Миколі! І розпачливий стогін вирвався йому з грудей…
Кілька хвилин лежав тихо, непорушно. Він ізгадав батька, брата й сотні тих, що погнили в цьому льохові. Його мучила тепер думка, що сталося з товаришами? Чи врятувалися вони, чи може валяються по льохах як і він?
І соромно стало Миколі за себе. «Хай буде твоя воля, Боже!» шепнув тихо. «За Україну каралися вони й я буду каратися. Тільки від Неї одверни муки, бо Вона невинна!» І Микола вже не чув ні болю, ні брязкоту ланцюгів, не бачив темряви. Він був цілком спокійний. Муки й смерть не були вже страшні.
А тим часом щодня вранці бряжчав замок і піднімалася ляда. На дрючку спускали йому шматок хліба й мисочку брудної води, щоб не загинув із голоду.
Так серед мук, голоду й пекельної спраги мабуть довго проживотів Микола. Волосся спадало йому довгими кучерями на плечі. Лице вкрилося густою бородою. Шкура на руках потріскалася від холоду й бруду. А рани вже не пекли: стали потрохи присихати.
Минуло хто зна скільки часу. Було як раз опівдні. Сонце пекло немилосердно. Перед брамою пишного мусульманського міста почувся брязкіт залізних ланцюгів, ляскіт батогів та дикі вигуки погоничів. Довгий ланцюг людей: чоловіків, дівчат та дітей тягнувся далеко-далеко. Звідки йшли вони ? – Мабуть здалека, бо закривавлені були їм ноги, рам’ям висіла одежа, в обличчях не світилося людських почувань: їх заступило худоб’яче отупіння. Скуті по чотирі вряд упоперек, пов’язані мотузками вздовж, невольники посувалися мов безконечна валка. З опущеними головами ледве волікли ноги. Межи них був і Микола. Його приєднали до ясиря в Азові, посадивши разом на корабель і привізши потім до цього незнаного міста. І от він ішов тепер серед оцих замучених людей. І здавалося йому, що не ясир це ведуть, а якась велетенська гадюка в’ється поміж тополями, міниться й торохкоче різнобарвною лускою… А куди проповзала – зіставляла кривавий слід.
– «Кафа!» – зненацька вимовив хтось із ясиря. І мимохіть здригнулися невольники.
Ввійшли у браму. Юрба бусурмен обступила невольників і почала їх оглядати. Малі татарчата бігали попри них, штовхали, глузували жбурляючи грудками, кричали мов несамовиті. Гуркіт коліс, вигуки погоничів ослів, тупіт коней та гомін юрби зливалися в якийсь дикий гамір.
Миколі закрутилася голова. Він одвик у темному льохові від такої метушні й гамору. Цікавими очима глядів проте круг себе. На хвилину забув хто він, куди й чого йде. Обабіч взносилися пишні будівлі. Раз-у-раз проходили поуз нього то татарин, то турчин, то вірменим. Мінилися дивні одяги чужих, незнаних народів. Різнобарвні завої, халати так і мигтіли перед очима.
Тим часом скінчилася вузька вулиця. Перед очима Миколи розкрився широкий людний майдан.
«Майдан сліз!» – мов блискавка пролетіла кожному думка. І сотні людей з жахом обвели його очима. Змалку чули про цей страшний невольничий ринок, куди з’їздилися купці з цілого світу, розвозячи потім невольників по всіх усюдах.
Невольникам звеліли зупинитися. Микола тепер тільки вчув страшну втому. Він ледве держався на ногах. Утомленими очима повів круг себе. В далечині, просто перед ним, розкинулося місто. Ліворуч простягся берег і губився в синіх хвилях моря. Ліс щоглів чорнів при березі. Біля кораблів метушилися люди. Хто вони, не можна було впізнати. А з майдана сліз серед цього натовпу тяглася чорна смужка, і її перед посувався до берега. По боках на конях упізнав Микола погоничів. Смужка то губилася, то виринала серед натовпу людей, аж нарешті спинилася при самому березі й почала зникати в чорних кадовбах кораблів.
– «Продані!» подумав Микола. – «Не бачити їм більше рідних степів, не бачити своєї вітчини!» Він одвернув очі, бо чув, що тиснуться сльози.
Здалека бачив тепер браму міста. З неї щохвилини приганяли нові й нові гурти невольників. Спереду йшли дівчата, зв’язані по двоє, а далі жінки. Біля них дрібними ногами тупцяли діти… Погоничі затинали їх канчуками, щоб не приставали. Серед гамору доходив до Миколи плач малих невольників. Кров ударила йому до голови, груди почали підніматися швидче. Чув, як щось давить йому коло серця; хотілося крикнути зі страшного болю.
Та раптом штовхнув його хтось з усієї сили. Він повернувся й побачив лице турчина. «Ага! це він привів мене на продаж», отямився нещасний і поволікся за турчином. Крик і гамір ставав щораз голоснішим.
Продираючись крізь юрбу, турчин нарешті спинився на краю майдана й крикнув щось малому татарчатові. На хвилину з’явився другий турчин. Приступив до Миколи й почав його оглядати, обмацувати, заглядати на зуби, наче купував коня. Микола глянув на нього грізними очима. Він забув на хвилину, що не шаблюка в його руках, а важкі ланцюги в’їлись аж до кості. Йому так і хотілося кинутися на турчина, вирвати шаблюку, що блищала при боці дорогими самоцвітами, й розчерепити йому голову. Та турчин одійшов од Миколи й почав розмовляти з його господарем. Мабуть торгувався за Миколу. А Микола забув уже про свого господаря й про турчина, що його купував. Перед ним стояв гурт дівчат.
На деяких красувалися білі сорочки. Мережані рукава й намиста так і звертали увагу цікавих глядачів. Бліді лиця відтіняли карі очі й чорні смужки брів. Стрункі як тополі стояли вони сумні-сумні.
«Пишні квіти України!» – думав Микола дивлячись на них, – «зірвали вас із лугів і зелених садів і тут продають до турецьких гаремів ! Пов’янете, пов’янете незабаром. Зчорніє біле личко, змарніє краса. Очі виплачете у пишних палацах!»
Тої хвилини підійшов до них турчин у пишній одежі. Татарин, що вивів їх на продаж, прихвалював дівчат. А вони, наче сполохане стадо птиць, збилися до купи втираючи сльози. Турчин оглянув усіх і пішов далі. Переляканими очима дивилися вони вслід за турчином. Він підійшов до другого гурту дівчат.
Ці не були вже в білих сорочках. Пишні шовкові шати прикривали їм гнучкий стан. Бліді лиця були нафарбовані. Дорогі сап’янці красувалися на ногах. Та не тішила їх ця пишна одежа, бо лиця змивали рясними сльозами.
Турчин підійшов до крайньої. На її молоденькому личкові відбивався безмежний сум. Мов краплинки роси мерехтіли в оченятах сльози. Вона притулилася до своєї подруги й переляканими очима дивилася на турчина, що обхопив її в одну мить жадібним оком. Микола бачив, як загорілися бусурменові очі. Йому здавалося, що бачить гострі кігті турчина, які хоче той затопити в дівчину. турчин сказав кілька слів татаринові, взяв його руку й прибив своєю.
«Пропала ти, нещасна дитино!» – зітхнув Микола. Турчин узяв дівчину за руку, щоб повести з собою. І здається молоде дівча вчуло ці невидні кігті, відчуло цей кровожадний зір, бо вирвалося йому з рук, мов пташка з пазурів хижого яструба. Розлютований турчин прискочив до неї мов тигр, вирвав із рук татарина канчука й почав ним шмагати нещасну. Дівча кинулося до гурту подруг. Та не втікти їй! – Ударом канчука повалив її турчин на землю, зашморгнув шнура за шию й повів за собою.
Микола ледве міг устояти. Він тремтів на цілому тілі. Потім обгорнула душу якась байдужість. Хай роблять із ним, що хочуть, хай б’ють, катують, на шматки посічуть, – аби не бачити йому цих знущань над нещасними братами, над безборонним українським людом.
Раптом недалеко почувся розпачливий жіночий крик. Микола прокинувся з задуми. Він не хотів, він боявся глянути в той бік. Та юрба штовхнула Миколу й повернула туди.
Два татарини однімали в якоїсь жінки хлопчика. Вони продали його мабуть на яничара турчинові, за яким вели вже кілька-десять таких дітей. З надлюдською силою боронила мати дитину. Нарешті татари відірвали її од сина. З божевільним криком упала вона мов нежива на землю. Ох, той зойк: він застиг здається в ушах Миколи навіки! І не раз у страшних примарах переслідував він його відтоді аж до самої смерті…
Микола навіть не чув, як підійшов потім до нього новий купець і як купив його в турчина. Він прокинувся тоді тільки, як новий господар штовхнув його в бік і звелів іти за собою. Микола ледве кинув оком на нього. Його могли тепер вести, куди хотіли; могли робити з ним, що кому було до вподоби. Похилив голову й пішов мов не своїми ногами за турчином. Куди й чого, – він не знав і не намагався навіть одгадати.
Знав тільки одно: що ніколи вже не побачить рідної землі, що всі радощі зісталися позаду, що з цього часу для нього самого починаються муки невольництва, на боротьбу з яким підняв він батьківську зброю.
І Микола йшов покірно тим хресним шляхом, який не раз стелився перед сотнями тисяч українських невольників, єдиною визволителькою з якого була мученицька смерть.
Примітки
10. Ясир – невільник.
11. Гарем – та частина мусульманського дому, де мешкають жінки. Мусульманська віра дозволяє чоловікові мати багато жінок. Їх здебільшого купували вони на ринках.
3. На турецькій галері
Вал. Злотополець
Прикутий до опачини. Примари. Смерть невольника. Невольницький плач. Плавба повз африканське побережжя. Боротьба з доглядачами. Морський бій. Поміч невольників ворожому судну. Кари за бунт. Знову невольничий ринок.
Минуло вже мабуть зо два місяці як Микола опинився на турецькій галері й ніяк не міг отямитися. Бо коли його приковували під корабельним помостом до тяжкої опачини, був якийсь нечувственний. Не розумів навіть, що ці удари молотка живцем його забивають у труну, бо вийти, чи то пак винести його звідти, – могли тільки мертвим. Був як уві сні.
І ці горлові крики доглядачів, і удари таволгою по голій до пояса спині, а до того ж безупинне піднімання й опускання важкої опачини, якось приголомшували, задурювали. А коли згадати все пережите Миколою: полон, удар в голову та майдан сліз – не диво, що він утратив вразливість.
На зупинках же виснажені невольники западали в тяжкий сон. Та він їх не відсвіжував: прикуті сидьма не могли випростати втомленого тіла; цілоденні муки викликали страшливі примари і невольники, скрикуючи несамовито, поривалися кудись, рвучи на собі ланцюги. І не раз траплялося вночі, що кілька хвилин чутно було божевільні вигуки та брязкіт кайданів. Тоді приходили з світлом потривожені доглядачі й ударами ремінних бичів приводили до притомності.
А спека ставала все більш нестерпучою: пливли, видима річ, на південь. Мучила спрага – й нічим було засмаглених уст зросити; гриз голод – бо годували лише раз на день. А тяжка праця виснажувала тіло.
Одного разу трапилося, що хтось із невольників не видержав: із горла й носа вибухнула кров. А за кілька день ні грізні лайки, ні удари, не могли примусити слабого підносити важку опачину: він конав у кайданах. І тоді його ще конаючого розкували й понесли на поміст. Плюскіт хвиль та слабий крик показали Миколі, де найшов бідолаха упокоєння.
Сливе ніякі зовнішні враження не доходили до нещасних. Тільки крізь опачинні отвори пробивалося денне світло та вчувався іноді мірний плюскіт і ритмічний брязкіт кайданів: то пропливала повз них Інша галера. І знову тиша: лише скрип опачин, дзюркотіння води та мірний брязкіт кайданів.
І вже втратили лік дням. Давно пропливли проклятий Стамбул . А галера все пливла та пливла прямуючи на південь.
У ці води ніколи вже не запливали запорожці. Тож жодної надії на визволення! Були живцем поховані в цій пливучій домовині!
Одного разу, Микола почув із берега неясні звуки схожі на мелодію. Проте це не була пісня. Мелодія складалась із стогону, ридань та розпачливого брязкоту кайданів.
І вона линула до серця – й те шматувалося від жалю, доторкалася до очей – і з них капали гарячії сльози.
«Боже, що зі мною? – думав Микола. – «Звідки ці звуки такі рідні й такі болючі?»
А звуки линули, спинялися зненацька розпачливими акордами, спадаючи повільно, немов розприскуючись гарячими сльозами. Де він чув ту мелодію?… Раптом у Миколиній уяві став із випеченими очима січовий кобзар, і він пригадав цю пісню: то був невольницький плач.
Глянувши зненацька на товаришів, Микола не впізнав учорашніх рабі», що муки здавалося вгасили їм духа. Ні, ні! – Це були живі трупи, але очі їм променіли дивним огнем: так дивилися на старих іконах мученики йдучи на смерть.
«… і ніколи вже не побачимо рідної землі. Кайдани перегризуть нам тіло. Навіки в неволі, навіки!»… стогнала пісня.
І всі невольники, навіть чужинці, що не вміли по вкраїнському, притулившись до опачин, ридали як малі діти…
«Ні, не може бути! думав Микола, – щоб оцей плач не дійшов до неба. Він долітає туди й кривавою росою спадає у підніжжя Господнього престола. Щось станеться!»
І він широко одвертими очима вдивлявся туди, в несьогосвітні простори, звідки й міг лише чекати порятунку…
… І доглядачам багато треба було тоді бити й лаяти невольників, щоб їх прочумати. Галера рушила нарешті. Усе тихше й тихше ставала пісня. А їй окселентував на галері ритмічний брязкіт кайданів…
Спека під помостом, де сиділи невольники, ставала нестерпучою. Вода й їжа через це були смердючі, огидливі. Невольники охляли й од недостатків, темряви та виснаження схожі були на блідожовтаві трупи. Чимало невольників харкало кров’ю, а від постійного налягання на важкі опачини сливе всі слабували на груди.
Із розмов доглядачів дізналися вони того часу, що пливуть на захід уздовж африканського побережжя, і ще тяжче стало на серці: отож усе далі й далі від рідного краю! І якесь худоб’яче отупіння опанувало нещасних.
Але іноді хороблива лють охоплювала Миколу та інших невольників. І вони, задихаючись од ненависті, жаріючим зором пасли кожен рух доглядача. Інколи навіть у якійсь нестямі кидалися на катів; але ланцюги вгризалися в тіло, а бич розлютованого доглядача – в закривавлену спину.
Проте навіть у цих нерівних умовах межи невольниками та доглядачами відбувалася німа, але запекла боротьба. І Микола брав у ній не останню участь.
Це була трагічна війна безсилля з силою, скутого раба з вільним. І кінець її обом сторонам був відомий наперед: ані один невольник не вийде живцем!
Коли наприклад доглядачі давали наказ гребти повільно, невольники, напружуючи всіх сил, гребли чим дужче. А коли треба було поспішати, вони ледве ворушили опачинами. І що міг зробити доглядач? Удари? – Тіло було одна роз’ятрена рана! Смерть заподіяти? – Невольник би молився за нього! І хто зна, на скільки літ вистачило б Миколі сил, коли б не трапилася подія, яка цілком змінила йому все дальше життя.
Одного дня, Микола почув якусь незвичайну метушню на помості. Потім прибігли заклопотані доглядачі й звеліли гребти чим дужче. Але невольники, вдаючи своїм звичаєм як найбільше напруження, гребли так, що галера ледве посовувалась.
Згори що-хвилини збігали яничари, щось кричали незадоволено доглядачам, показуючи на невольників. Доглядачі підганяли тих грізними криками й ударами, а невольники, вдаючи переляканий поспіх, зачеплювались опачинами й сварились. А галера ледве посовувалась.
Раптом десь у далечині розітнувся гарматний стріл, за ним другий, третій. На помості зчинилася ще більша метушня. Над самими головами невольників розітнулися також стріли. Невольники зрозуміли все: йшов морський бій.
І от, навіть не зговорившись, вони вирішили одночасно: спинити галеру! Як це сталося, Микола не розумів і сам. Він, як і інші невольники, мав одну лише думку: потопити ненависних бусурменів, потопити хоч би й ціною власного життя!
І ось невольники повернули зненацька опачини, гребучи в противну сторону. Горішні опачини зчепилися з нижніми, галера повернулася на місці й… спинилась. Побачивши бунт, перелякані доглядачі мерщій кинулися на гору.
Тим часом вороже судно мабуть швидко наближалося, бо незабаром Микола почув навіть стрілянину з мушкетів. Видима річ, галеру брали на абордаж .
І тут раптом заблис у Миколи вогник надії: а що як це християне? Що як вони визволять нас із неволі? І так захотілося жити, Боже, як захотілося! І він сидів тремтячи від тривожно-радісного сподівання.
А на горі з обох боків безупинно гримали гармати, виразніше вчувалася стрілянина з мушкетів.
Зненацька, з голими шаблями в руках, збігли з гори приведені доглядачами яничари. Кинулися на невольників, і на вказівки доглядачів, почали стинати голови.
Рвонувся Микола й лише зі стогоном упав на своє місце. Хтів умерти з незалюденими очима як козак – і не міг: од безсилля й виснаження потемніло в очах. Чув мов крізь сон, як рубали живе тіло, чув хряскіт костей та хрипи конання… А коли вже прочумався, доглядачі виносили порубаних: їх було більш як половина всіх невольників. Микола був увесь закривавлений: його двох сусід порубано.
Мушкетна стрілянина стихла. Вряди-годи з обох боків гримали ще гармати, але чим-раз тихіше. Галера віддалялась од ворога: вона пливла. Микола виразно чув дзюркотіння води, а на помості – радісні вигуки бусурменів.
І тут він зрозумів усе. Туркам допоміг вітер: вони пливли напнувши вітрила.
Щодо недобитків-бунтарів, а серед них і Миколи, турки закували їх у потрійні кайдани й укинули на саме дно галери, замкнувши лядою. Там перебували вони в цілковитій темряві, у смороді, серед щурів, без їжі та води.
Аби заморили голодом, це був би ще, на Миколину думку, найкращий вихід.
«А може виймуть очі бусурмени або скалічать та й зроблять за євнуха , – міркував він. І важкі думи сушили серце.
Не весело було й іншим невольникам. Проте ніхто не скаржився, ніхто не нарікав на долю. У всіх була німа покора Найвищому Володареві та розуміння необхідності цих мук для Вітчини.
І одно тільки смутило і Миколу, й других: чи матимуть вони сили винести останні муки? Чи не зроблять сорому Запорожжю стогоном або іншим проявом слабості? – Бо виснажені були козацькі тіла й підупали лицарські сили.
Скільки часу пробували отак невольники – чи день, чи два, чи кілька – ніхто не знав, бо не проходило до них ані промінчика світла. Усі вже так охляли, що не могли навіть сидіти й лежали нерухомо.
Один молодий козак почув наближення смерті; а що не було пан-отця, козацьким звичаєм сповідав свої гріхи перед товариством. З сльозами прохав, як допоможе кому Бог вернутися на Вкраїну, щоб передав останній привіт його зарученій та старій неньці. Потім затих і вмер іще за живоття положений у цю пливучу домовину.
Отож зісталося тепер невольників двадцять два та один труп.
Нарешті, одного дня, забряжчав замок, піднялася ляда й невольників почали виводити на гору. Де-які не могли вже йти: тих піддержували товариші, умовляючи не робити сорому товариству. Бо ніхто не знав куди їх ведуть – може на муки – і хотілося показати ворогові в останнє, як умира українець.
А коли вивели на поміст, невольники сп’яніли від повітря й посліпли од сонця. їх як сліпців позводили з корабля й повели кудись. А вони йшли хитаючись, спотикаючись, піддержуючи одно одне.
Вели певне до якогось міста, бо чутно було галас юрби чим ближче, тим голосніший. А коли прибули на місто, Микола й інші невольники могли вже дещо бачити. З будови домів та по високих мінаретах одразу помітили, що це якесь велике мусульманське місто.
Ще кілька хвилин і невольників пригнали на широкий, людний майдан. Глянувши на нього, Микола одразу впізнав що то: це був невольничий ринок.
Примітки
12. Галера – воєнне судно XV – XVII в., яке крім вітрил порушувалося також важкими гребками – опачинами. Судна ці бували двох- і трьохповерхові й з кожного поверху виходив ряд опачин, до яких прикуто було вряд по 2 – 3 невольники.
13. Таволга – червоняста лоза; дуже гнучка та міцна.
14. Стамбул (= Царгород = Константинополь) – столиця Туреччини. Того часу також один із найбільших невольничих ринків.
15. Абордаж – старовинний спосіб морського бою, де кораблі зчеплювалися залізними гаками, зближувалися й тоді бились, як на суходолі.
16. Євнух – вихолощений невольник-доглядач при гаремі.
4. У неволі в Танжері
Вал. Злотополець
У неволі в будівничого. Рани на ногах. Новий господар. Праця коло ручних жорен. Знайомство з англійськнм матросом. Розмова з Дау ель-Бакані. Зміна становища. Збудування вітряка. Прихильність господаря. Думки про втечу.
Сливе півроку пробував уже Микола в неволі у Танжері. Правда, не на галері без світу Божого, проте неволя була також не легка. До того ж за всей цей час ні разу не стрічав він земляків.
Серед невольників були генуезці, венеціанці, греки, волохи, французи, москвини, мурини та англійці. Але ні одної рідної людини, жодного слова по вкраїнському. І ця самотність дуже болючою була для Миколи. Скільки пережив він за останні часи!
На невольничім ринку господар галери продав Миколу одному, будівничому, що жив у мароканськім порту Танжері. І Микола вкупі з іншими невольниками, скутими по четверо в ряд, тягнув узберіж кораблі й гончаки навантажені камінням та іншими будівельними матеріалами. Потім вони їх вивантажували, знемагаючи від тяжкої праці. Сонце пекло немилосердно. Рани од ударів ятрилися від поту та спеки. Люті африканські мухи й гедзі впивалися їм у закривавлене тіло, а воно гноїлося й кишіло червою мов живе стерво. А спека задурювала. Море горіло мов розтоплений метал і боляче було на нього глянути. Переводив Микола погляд на місто: воно лежало все біле, пишно розкинувшись на зелених горбах; стрімко взносилися стрункі мінарети, біліли серед гаїв пишно-оздоблені вілли . Там журкотіли водограї, там була прохолода.
А тут невольники, особливо європейці, один по другім мертвими падали від сонячного удару. Та байдужо дивилося на це місто затінене пальмами, безжурно віддаючись пестощам сонця. Тиша стояла навкруги: лиш учувалося важке сопіння хворих невольничих грудей.
Інколи зі збанками на головах, із заслонами на лиці, збігали до джерела стрункі арабські жінки. І кілька хвилин лунали тоді в повітрі безжурні голоси, привабливо дзвенів жіночий сміх. А Микола гинув од спраги, спеки й утоми, проклинаючи це мусульманське місто.
…І вночі не було відпочинку. Невольників замикали в вирубаний у скелі льох, брудний та вогкий, де вони задихались од смороду… Скільки часу минуло отак, Микола не уявляв собі. Та одного дня, вивантажуючи з гончака каміння, він посковзнувся й тяжко поранив ноги. А що доглядачі не звикли лікувати невольників, рани ніяк не загоювалися й Микола не міг працювати.
Отож, щоб збутися слабого, Миколу продали втрете. Цього разу купив його один дуже багатий араб, колишній губернатор Танжеру, Дау ель-Бакані. Після галери та тягання вантажу робота в нового господаря здалася Миколі дуже легкою. Під накриттям од спеки, прикуті довгими ланцюгами до муру, сиділи двадцять два невольники й ручними жорнами мололи збіжжя. Годували в Дау ель-Бакані також краще та й доглядачі були здається не такі люті. Отож Микола відпочив трохи й по деякім часі загоїлись йому рани.
Маючи більше вільного часу, почав він знайомитися з сусідами, але єдиним європейцем був серед них англійський матрос Джемс Бровн: отож із оцим англійцем вів Микола часті розмови й вони вчились одно в одного мови.
По деякім часі Джемс Бровн умів уже трохи по-вкраїнському, а Микола, що вже не раз за ці півроку стрічався з англійцями, сливе вільно почав говорити по-англійському. І яка ж це радість була для обох слухати й говорити рідною мовою! До того ж у Джемса Бровна збереглось якось Святе Письмо, з яким побожний матрос ніколи не розлучався.
І от, коли він навчив Миколу ще й читати по-англійському, вони разом читали Святе Письмо. Це траплялося звичайно ввечері після роботи. Друзі присовувались одно до другого, оскільки дозволяли ланцюги, схиляючи голову над Святою Книгою. І вони ночували тоді всім серцем незриме заступництво Найвищого Судії, що віддав їх у неволю як Іосифа й вірили щиросердно, що надійде час і Він визволить їх як і Йосифа з оцеї муки.
Отак проминуло цілих два місяці. Одного дня, оглядаючи своє господарство, Дау ель-Бакані зайшов і до невольників. Побачивши двох європейців, він спитав їх звідки й хто вони. Микола, що вмів уже трохи по арабському, відповів йому, хто був він та його товариш.
Почувши що Микола з України, господар ним дуже зацікавився й почав розпитувати дещо, бо не раз мабуть чував од турків про українців. Але Миколі важко було говорити по арабському. Помітивши це, Дау ель-Бакані, що був дуже освіченою людиною, спитав Миколу, яких мов він іще вміє.
– «Я чужих мов я найкраще володію латинською», відказав Микола.
– «Латинською?» здивовано запитав по-латинському » Дау ель-Бакані. – Де ж ти її навчився?»
Тоді Микола оповів йому, латинською ж таки мовою, хто він і де вчився, як пішов на Запорожжя і як дістався до неволі.
Дау ель-Бакані вислухав оце з очевидним зацікавленням. – «Сміливий і лицарський народ ви, українці!» сказав він на відході. – «Не раз чував я про вашу відвагу. Самого Володаря вірних » (хай Аллах продовжить йому віку!) гризе журба, що мав таких завзятих сусідів, а перед ним, козаче, тремтить уся Європа».
Оця розмова несподівано для Миколи змінила все його дальше життя. Незабаром його розкували, одягнули й оселили в палаці. Дау ель-Бакані давно вже шукав для свого сина, десятилітнього хлопчика, вчителя латинської мови. Отож він звелів Миколі вчити цеї мови хлопчика, суворо заборонивши ухилятися від свого предмету, особливо ж зводити річ на релігійні теми. А для догляду за Миколою приставлений був один старий слуга-Араб.
Хлопчина вдався дуже слухняний та працьовитий, то й наука йшла успішно. Отож батько був дуже задоволений з Миколи. Він не раз сам приходив на лекції, а іноді кликав до себе Миколу, щоб дати йому де-які вказівки що до науки. Але по де-якім часі Дау ель-Бакані почав кликати Миколу просто на розмову або на пораду, бо почав шанувати його за розум, досвід, освіту та лицарську гідність. Микола бачив оцю прихильність господаря й усе міркував якби поліпшити становище свого приятеля Джемса.
Одного разу, в розмові з Дау ель-Бакані, він оповів як мелють збіжжя на Вкраїні й як там вітер або вода працюють краще й скоріше ніж сотні невольників. Дау ель-Бакані дуже зацікавився й запропонував Миколі збудувати млина. Микола цього тільки й хтів. З дозволу господаря він вибрав собі з-поміж невольників майстрів, але в першу чергу увільнив Джемса Бровна. Матрос був непоганий тесля, та й Микола як справжній запорожець умів теслярства.
Отож вони й заходилися ставити вітряка. Але хоч якою легкою й простою здається ця справа, проте брак відповідного знаряддя, а особливо незнайома робота, справляли чимало труднощів.
І Микола й матрос цілими днями іноді додумувалися, як пририхтувати пальці до трибів, або як зробити, щоб із коритця під кошем, при кожнім повороті жорна, сипалося під нього збіжжя.
Траплялося, що якась дрібниця надовго спиняла роботу. Але ж для Миколи збудування вітряка було тепер справою честі. І він його таки збудував!
…цей вітряк був для них архітвором млинарської техніки…
Може у вітрякові й не все було зроблено майстерно, а борошно навряд чи вже було першорядної якості, але ж молоти можна було. Що ж до танжерців, у тім числі навіть і Дау ель-Бакані, – цей вітряк був для них архітвором млинарської техніки.
Відтоді ще більше почав шанувати Миколу господар, а Джемса Бровна настановив за головного мельника.
Тепер Микола був сливе вільний. Він добре вже говорив по арабському. У пристойнім убранню це був гарний, ставний юнак з інтелігентним, завжди трохи зажуреним обличчям. І в виразі лиця мав він щось таке, що мимохіть притягало кожного: в нім була якась внутрішня сила, міць, втримана надлюдським зусиллям. Обичайний та здержливий він ніколи не виявляв невольничого пригноблення. Навпаки, почуття саможертви було для невольника джерелом самоповаги, що незримою авреолею оточувала його постать. У рухах і в поведенції виглядав він немов здетронізований король. І ця незламна сила викликала повагу навіть у гнобителів. Не диво, що Дау ель-Бакані почав закликати до себе Миколу не тільки для розмов на самоті, але й при гостях, особливо ж коли до нього приходили вчені мулли, каді та інші. І тут розмовляли про філософію , а найбільше на релігійні теми.
Трохи згодом, господар здавалося так полюбив Миколу, що не міг уже без нього обійтися й почав брати з собою їдучи в гостину до вельможних, здебільшого вчених, знайомих.
Отож жилося б Миколі не погано, коли б не туга за рідним краєм. Вона мов звір вгризалася в душу й тоді гнітив його пишний палац, задихався він серед чудових пахощів тропічного саду. І часто радився Микола з Джемсом Бровном про втечу. Але ж хоч і був здається вільним, почував проте, що всюди за ним непомітно мов тіні стежать доглядачі. І не раз здавалась йому тоді нечуваним лицемір’ям та витонченим катуванням бусурменська прихильність.
Примітки
17. Мурин (= негр) – чорношкірий африканський тубілець. Венеція та Генуя – невеличкі італійські республіки-міста. Волохи = румуни.
18. Гончак – вантажове судно, яким сплавляють за водою вантажі; проти води або в затоці тягнуть їх на причалі.
19. Вілла – пишна оселя-хутір оддалік від міста над берегом моря або серед садів.
20. Мусульманські жінки виходять на вулицю з заслоною на лиці.
21. Того часу всі освічені люди в Європі вміли по-латинському. На Вкраїні, як і в інших європейських країнах, сливе всі грамоти (крім церковних), писали також латинською мовою.
22. Володар вірних – тобто володар усіх мусульман – це почесна назва турецького султана.
23. Архітвір – найкращий твір.
24. Авреоля – променясте коло, яким художники обводять голови святих. Звідси значення цього слова – слава, духова вищість.
25. Детронізувати – позбавляти трону (= престолу); так говорять про монархів.
26. Мулла – мусульманський священик; кадій – вчений правник і суддя
27. Філософія – загальна наука про буття, його підстави та причини.
5. Втеча з неволі
Вал. Злотополець
Цат ес-Салямі. Диявольська спокуса. „Краще смерть, ніж зрада!” З ворогом Вітчизни всі засоби боротьби дозволені. Приготування до втечі. Крізь палац уночі. На мотузку в повітрі. Назустріч долі.
Одного дня, Дау ель-Бакані покликав до себе Миколу й звелів наглядати за будуванням вітряка в своєї родички-удови пані Цат ес-Салямі. Миколі це вже була не первина, бо околишнє панство слідом за Дау ель-Бакані почало й собі ставити вітряки. Отже, в супроводі невольників зараз же виїхав він на присланім ослі й за годину був коло оселі пані Цат ес-Салямі. Тут Миколу повели довгими алеями пишного саду. По сходах із рожевого мармуру, які провадили до величавого передсінка, увійшов він до палацу.
Навіть у Дау ель-Бакані не бачив Микола нічого подібного!
Проминув кілька пишно оздоблених залів: деякі з них були без стель і посередині мармурової долівки до басейнів, облямованих трояндовими кущами та квітами, з мелодійним журкотом спадала кришталева вода. Іноді починалися цілі галереї з високим мов у церковних банях склепінням, опертим на майстерно різьблені мармурові колони. Усюди вилискував мармур, журкотіли водограї. У повітрі розносилися пахощі й Микола не знав, що запашніше: чи оті пишні квіти, чи аромати, що блакитним димом розходилися з срібно-перламутрових курильниць.
І оця незнана пишнота, і барвиста мінливість фарб, і солодкий журкіт води сп’янили вразливу душу юнака. Милуючи красою, йшов як уві сні. Раптом відчув на своєму плечі дотик провідника й спинився: невольник зник уже провівши його до пані.
Вона сиділа просто перед Миколою на шовковій канапі. І крізь тонку заслону побачив Микола, що пані ще молода й незвичайно вродлива. А очі їй були такі променясті й такі сумовиті! – Немов журба якась застигла в них, промінюючи безупинно тужливим зором.
– «Вітаю тебе, чужинче! Ти втомився: сядь і спочинь!» промовила вона стиха.
І її мелодійний голос якось журливо забринів серед оцеї пишноти. Невимовне почуття охопило Миколу й чомусь так шкода стало журно-привітної красуні.
«Я чужинець і невольник, світла пані. В цій землі мене так не вітали ще навіть звичайні люди – з тихим докором одповів Микола – «а тут така пишнота… Може Ви сама королева? Ні, я не знаю, що Вам одповісти!» – І він сам здивувався своїй несміливості: здається не хвилювався ще так перед самим кошовим.
Вона всміхнулася ледве помітно, але не сумовитими очима, лиш устами.
– «Не нарікай на мене: я сама тут чужинка… Сядь же та розкажи мені, звідки ти?» І таке ніжно-жіноче співчуття бриніло в її голосі, що Микола й не стямивсь як сів і почав говорити.
Він оповідав про свою науку, про батьків, про Запорожжя, про бої, про полон, а найбільше про Вкраїну та її муки. І тут голос йому тремтів од хвилювання. Пані була здається також зворушена: на очах їй світилися сльози. Раптом вона підняла з лиця заслону й Микола побачив шляхетно-звабливе жіноче обличчя.
І од ції нової ласки , яку зробила йому незнайома пані, глибока вдячність і якесь нове, ще незнане почуття ввійшло в серце Миколі. А вона обійнявши руками коліна, тужно схилила голову мов зів’яла квітка й так і застигла в німій тузі.
І Микола мовчазно й непорушно сидів коло неї, не сміючи перебити цю тишу з пошани до невідомого йому горя. Боже, чого б не віддав він, щоб тільки розважити цю зажурену красуню! Здається, життя б не пошкодував за усміх на вирізьбленому немов із білого мармуру личку.
– «Не дивуйся, лицарю!» промовила нарешті Цат ес-Салямі, опанувавши себе. «Усі мої кревні далеко-далеко звідси. Ти нагадав їх мені своїм оповіданням!»
Потім згадавши зненацька обов’язки господині, звеліла вона невольницям принести солодощів та прохолод, приймаючи Миколу не яко невольника, але як дорогого гостя. І отак, наглядаючії за роботою, не раз бував Микола в Цат ес-Салямі. Завжди вона його стрічала не яко невольника, але як близького, щирого друга.
Одного дня, саме вернув Микола з роботи, як його покликав до себе господар. З виразу обличчя помітив Микола, що Дау ель-Бакані має йому сказати щось дуже важливе.
– «Друже!» урочисто почав господар, узявши Миколу за руку. «Ти бачиш мою прихильність і знаєш, що я зробив для тебе. Ти був у кайданах, і я розкував тебе; був невольником, а став моїм другом! Скажи ж мені тепер, чи подобається тобі Цат ес-Салямі?»
Багато вже чув і бачив Микола на своєму віку, але ж од цієї мови оторопів, не знаючи що відповісти.
– «Слухай же мене уважно!» – продовжував Дау ель-Бакані.
«Багато й не останніх юнаків домагалося Цат ес-Салямі, але тільки ти зворушив їй серце. Аллах послав тобі долю. Бери її за жінку й будь щасливий!»
– «Її за жінку?» – ледве вимовив Микола, – «але ж я невольник, а вона вельможна пані!»
«Я даю тобі волю!» дивлячись йому просто в вічі, промовив Дау ель-Бакані.
– Я християнин, а вона мусульманка! – твердо додав тоді Микола.
«Християнин?» згірдно повторив господар, пронизуючи його очима, «що ж? – перейдеш на мусульманство!»
Лише тепер зрозумів Микола як слід значення слів господаря. Мов опечений одскочив од бусурмена. Увесь зблід на лиці.
– «Зрадити віру батьків! Продати для розкоші свій народ! Ні, краще смерть! – В нашім роду не було відступників!»
Він задихався. Очі горіли ненавистю. Страшний і прекрасний був у гніві козак! Раптом Микола згадав своє становище й неймовірним зусиллям волі опанував себе, але помітив, як зловісний вогонь блиснув в очах у господаря. Проте це була лиш одна мить: Дау ель-Бакані стримав себе також, продовжуючи далі:
– «Слухай же!» і в голосі бусурмена бриніла тепер незламна воля, «ти забув, хто ти. Не завжди живеться добре невольникові: сьогодня в ласці, а завтра на галері, сьогодня здоровий юнак, а завтра каліка-євнух. І втікати йому нікуди: лише замах на втечу і виймають очі! Слухай же уважно!» говорив Дау ель-Бакані далі, – «раз на віку трапляється щастя! Подумай, я даю тобі на це один день!»
Слухаючи ці погрози, відчував Микола, як німіє йому від жаху тіло, а несамовита лють охоплює всю істоту. Не смерті боявсь, але каліцтва. Бо ж нема справді нічого страшнішого, а надто для юнака, як бути скаліченим нелюдським способом. І хотілось йому схопити цього ката за горлянку й задавити мов скаженого собаку.
– «Так от яка ласка ворога! Ні, ні!» з ненавистю думав Микола, «він лютіший від доглядачів на галері!»
І тут зрозумів він раптом, що з цими катами всі засоби боротьби дозволені, що це не люди, але звірюки. Отакі думки мов блискавки пролетіли в його розпаленій голові. І Микола вирішив: уперше в житті стримати себе, обдурити ворога й спробувати щастя в утечі.
– «Так, пане!» промовив він покірно, немов схаменувшись. «Я забув, що я невольник. Але ти розумієш сам, як тяжко зректися того, чого нас змалечку навчили.»
Ця вдавана покора відразу вплинула на Дау ель-Бакані й він уже значно лагіднішим голосом почав переконувати Миколу. Він говорив Миколі, що ж однак ніколи вже йому не вернутися на Вкраїну. Отож треба вибрати: або неволя, або розкоші.
Та яка користь буде для вітчини, коли він десь конатиме на галері? Хто знатиме про це? – А тут житиме в багацтві, матиме за дружину одну з найвродливіших жінок Сходу. З його розумом, освітою та бойовим досвідом і у війську, й на цивільній службі можна зайняти високу посаду. І яка шкода буде від цього Вкраїні? Адже ж Мароко далеко від України й ніколи з нею не воюватиметься!
Микола вдавав, що він визнає Дау ель-Бакані рацію й прохав лише збільшити час, уже навіть не на обмірковування, але на те, щоб звикнути до несподіваного щастя. Господар охоче тепер згодився пождати й не настоюючи навіть на призначенні певного речинця, відпустив Миколу.
З важкими думами, але з твердою постановою вийшов Микола. Перед ним зійшлося три шляхи: побусурменення, неволя й утеча. І він зробив уже вибір. Знав, що чекає його при невдачі, але ж не мав іншого виходу. Почав обмірковувати план утечі.
Незвичайно тяжка була ця справа, навіть коли б пощастило викрастися з палацу. Увесь палац, сад і подвір’я – це була справжня твердиня, оточена стрімким муром шість метрів заввишки та глибоким ровом коло чотирьох метрів завширшки. Отож, коли б навіть утікачеві пощастило спуститися на мотузку з муру, опинився б у рові, вилізти звідки було неможливо. Біля брами ж та звідного мосту постійно вартувала сторожа.
Але Микола знав також, що в саду біля муру росло високе крислате дерево, міцне гілля якого звисало понад муром майже над серединою рову. Отже Микола гадав, що коли б він зачепив линву за найгрубшу гілляку й спустився вниз, опинився б іще на яких два метри від берега. Проте він розміркував, що коли б линва була міцна, а гілляка не зламалася, можна було б тоді, розгойдавшись у повітрі, доторкнутися до муру й одштовхнувшись сильно, опинитися на березі.
План утечі був занадто сміливий і ризикований, але єдиний. Уся справа тепер була в тім, щоб здобути відповідну линву й викрастися вночі з палацу. Повідомивши при першій змозі Джемса Кровна про свою постанову, Микола оповів йому план утечі, запропонувавши втікати разом.
Джеме Брови охоче згодився й вони почали готуватися до втечі. Джемсові, яко мельникові, протягом двох день удалося без жодних підозрінь здобути кілька міцних мотузків. Зв’язавши їх до купи, матрос міг мати міцну, потрібної довжини линву. Замісць зброї він же ж таки здобув два довгих, гострих долота з млинарського знаряддя й напередодні втечі передав одно непомітно Миколі, а той переніс його під одежею до своєї кімнати.
Увесь цей час Микола вдавав при зустрічах із господарем цілковите задоволення своєю долею. Проте кожного разу боявся, що не витримає цеї гри й зрадить себе якимсь нерозважним словом чи рухом.
Надійшла нарешті ніч утечі. Ніколи ще мабуть так не хвилювався Микола, як того часу. Здавалося, що серце йому розірветься, заки діжде призначеної години. Кілька разів починав уже Микола думати, що пропустив умовлений час і поривався відчинити двері. Проте страшним зусиллям волі здержувався. У голові гупало мов гнали міліони волів.
Раптом заспівав півень. Одним скоком Микола був коло дверей. «А що, як скрипнуть?» блиснула думка. Рішучим рухом підняв проте клямку й одразу відчинив двері. Вийшовши безшумно зачинив їх за собою.
Навкруги панувала тиша й півтемрява. Схилившись біля одвірка, з шаблею в руках, спав чорний невольник. Микола застиг навшпиньках. Один підозрілий рух, лише нерівномірний віддих – і він кинувся б на вартового й задавив би на місці.
Та невольник спав твердим сном. Мов тінь прокрався повз нього Микола. Пробиравсь через пишно оздоблені зали. М’який півсвіт йшов з підвішених де-не-де кришталевих лампад. Ніжно-пахучий дим розходився з срібних курильниць. Дивовижні арабески на примхливих маврійських склепіннях та луках приковували погляд. Подекуди таємно вилискували на чорному мармурі старовинні темно-золотаві арабські письмена.
Дійшов нарешті до темного передсінка. Мов неясні тіні взносилися колони. По середині журкотів водограй. Слабий світ мерехтів у далечині: то були двері балкону. Під захистом колон почав туди прокрадатися Микола.
І вже був на середині передсінка. Раптом напружений слух уловив ледве чутну ходу: хтось ішов сюди. Сховавсь за колону. Увесь напруживсь мов тигр до скоку. Задержував віддих. В руці стреміло вістря долота. Назустріч ішов невольник. Нічого не помітивши, пройшов повз Миколу. Хода затихла. Ще не встиг Микола рушити, як знову почулася хода. Поуз втікача пройшов невольник, що вартував біля дверей.
Іще кілька хвилин напруженого чекання. Все стихло. Мов тінь прокрався на балкон і по гіллю дерева миттю опинивсь на землі. В саду панувала тиша. Нечутною ходою, ступаючи по теплій росяній траві, дійшов до водограю. Якась тінь вийшла з-за дерева: це був Джемс Бровн.
– «Линва є», прошепотів ледве чутно. І обоє почали прокрадатися до муру.
По крислатому дереву вилізли на мур. Матрос обв’язав Миколу одним кінцем линви за пояс, зачепивши другий за гілляку й почав спускати. Саме зайшов місяць і Микола ледве бачив на кілька ступнів навколо. Здавалося був уже над самим ровом.
– «Годі!» гукнув стиха Джемсові. Той зав’язав угорі линву. Розгойдавшись, Микола одштовхнувсь од мура й долетів до берега. Але був занадто високо й черкнувши об берег ногами, знову перелетів через рів, гепнувшись з розгону об мур. Тільки Миколина сила волі та будова тіла могли витримати такий удар.
– «Нижче!» гукнув удруге матросові. Той спустив його нижче. Коли линва перестала гойдатися, частина Миколиного тіла вище пахов була над ровом, решта в рові.
Знову почав розгойдуватися. Це була найстрашніша хвилина! – Коли б линва або гілляка не витримали, смерть була неминуча: з розгону настромився б на забиті в дні рова палі. Але цього разу линва почала закручуватися й долітала усе до муру спиною. Нарешті Миколі пощастило: одштовхнувшись од муру, долетів до берега й з усієї сили за нього вхопився. Джемс відчув, що линва спинилась, одв’язав її й почав злегка попускати. Микола виліз на берег. Кілька хвилин спочивав: боліло все тіло. Далі зачепивши кінець линви за якогось корча, дав гасло Джемсові спускатися. Матрос миттю опинився біля Миколи.
Уже співали другі півні, а береговий вітер проганяв із моря туман, коли наші втікачі прямували до затоки. Йшли більш як годину. Почало сіріти й острах узяв втікачів, що рибалки їх попередять і, позабиравши байдаки, почнуть відпливати на ловлю. Не йшли, а просто бігли до берега. І вже чутно було шум пробудження міста, коли підходили до затоки.
Край берега стояло кілька байдаків із сітями та іншим рибальським знаряддям з вечора приготовлені до плавби. Зіпхнути найближчого з них на воду, напнути вітрило й одпливти – це була для втікачів справа кількох хвилин. Микола сів коло стерна, матрос – біля вітрила й легенький байдак, мов білокрилий птах, полетів прорізуючи хвилі.
А місто прокидалося: з’явилися на вулицях погоничі ослів, зі збанками на головах щохвилини збігали за водою танжерські дівчата, рибалки навантажені сітями прямували до берега. Та наші втікачі випливли вже з затоки на повне море. Неволя зісталася позаду, перед ними пінились хвилі, а там у далечині, неясна мов обрій моря, чекала їх незнана будуччина.
Примітки
28. Галерея – ряд довгастих високих залів з стелями, опертими на муровані стовпи – колони.
29. Перламутр – сріблясті з різнобарвним відсвітом окраси; їх здобувають із морських мушель.
30. Жінки Сходу піднімають з лиця заслону тільки перед близькими людьми.
32. Метр = коло півтора аршина.
33. Звідний міст – міст на ланцюгах, який можна підчас небезпеки піднімати.
34. Арабески – орнаментичні окраси н арабському стилю. Відзначаються незвичайною вибагливістю та різноманітністю. Маврійський – од слова Мавр. Маври, т. є. Араби – мешканці колишньої Мавританії (на півночі Африки).
6. Розбиття корабля та українська лицарськість
Вал. Злотополець
Байдаком через океан. Без їжі та води. Порятунок. Хуртовина. Ураган. Підводна скеля. На березі.
Чотири дні й чотири ночі пливли вже наші втікачі. За всей оцей час тричі тільки припливали до берега, щоб набрати питної води. Але й це робили вночі: боялися попасти до рук переслідувачів. І тому, хоч і потерпаючи від голоду, держалися завжди далеко від берега, пливучи до того не на північ – до Гібралтарської протоки, але на південь – уздовж західного побережжя Африки. Микола й Джемс Бровн думали цим способом уникнути зустрічі з бусурменськими кораблями, а також затуманити переслідувачів, які безперечно вирішать, що втікачі прямують до Європи. Разом із тим матрос міркував, що їм пощастить дістатися до гирл річок Гамбії або Сенегала , а там були вже англійські оселі.
Не легка була ця плавба. Іграшкою хвиль здавався легкий байдак. І багато треба було зусиль, снаги, безсонних ночей та невсипущої праці, щоб не загинути в океані. Ішов п’ятий день плавби. П’ята доба також і голодування, бо годувалися тільки сирою рибою, що її вдавалось упіймати на повному морі.
Але останніми часами втікачі вже не помічали на побережжі людських осель. Отож, на шостий день увечері, вирішили підпливти до берега. Вони спинилися й переночували в гирлі невеличкої річки. Цей одпочинок був сливе безпечний, бо за втікачами вже, видима річ, не гналися, але просто таки необхідний для них, бо давно падали від виснаження.
Берег здавався цілком відлюдним. Проте втікачі боялися зрадити свою присутність і не розпалювали вогню. Але вдосвіта зважилися розпалити багаття й у казанку, який знайшли в байдакові, вперше зварили собі юшку. Підживившись, утікачі знову віддалилися на повне море, пливучи однак усей час узберіж.
Отак цілих дванадцять день прямували вони на південь. Усе частіше й частіше траплялись їм тепер людські оселі. Іноді на березі стояли дикуни – мурини. Вони запрошували на мигах наших утікачів наблизитись, але ж досвідчений матрос радив не звірятися на них тим більше, що в Муринів були списи та луки, а втікачі не мали жадної зброї.
Надійшов п’ятнадцятий день плавби.
Побережжя було вже так густо заселене, що втікачі не могли навіть одшукати відлюдного місця й відновити запасу води, а це під пекучим африканським сонцем дуже давалося в знаки. Ледве стояли на ногах. Проте терпляче переносили муки. Минуло ще кілька день. Нарешті перед утікачами встало грізне питання: або можлива неволя в дикунів, або смерть на волі від голоду й спраги. Не вагаючись вибрали останнє: далась бідолахам у знаки бусурменська неволя!
Неможливо описати ті муки, які переживали того часу Микола й Джемс Бровн. І вже не мали сил, щоб разом працювати: довелося встановити зміну. Одбувши свої години, кожен знеможений падав на дно байдака. І розпачлива думка гризла обох: чи надовго вистачить їм сил.
Настав вісімнадцятий день плавби. Микола відбув свою чергу й непорушно лежав на дні байдака. Дивовижні марева виділися йому: бачив цілі озера солодкої, холодної води, цілі горн соковитих овочів та смачної їжі. І ці видива викликали страшенну муку.
– «Корабель! Корабель!» розітнувся зненацька несамовитий крик Джемса.
Одним скоком випростався Микола. На обрії мрів корабель.
І радощі, і страшні сумніви обгорнули тепер нещасних. Чий був оцей корабель? І чи треба їм зраджувати свою присутність?
Корабель плив просто на них. Але ж вони побачили його раніше й вирішили не виявляти себе. Отже, згорнувши вітрило, поставили байдака запорозьким звичаєм навпроти сонця. Чекали поки корабель підпливе ближче й досвідчений матрос із способу його будови впізнає, чий він.
Минуло десять хвилин – десять віків! З німим запитом дивився Микола в напружені очі моряка. Раптом в зорі Джемса блиснула радість.
– «Португальский!» скрикнув він задихаючись і мов неживий повалився на дно байдака.
Микола кинувся напинати вітрило. Кілька хвилин плив за кораблем навздогін. Несподівано корабель згорнув вітрила й спинився: видима річ чекав байдака.
За чверть години Микола був уже біля корабля. Уся корабельна залога вийшла на поміст з цікавістю дивлячись на невідомих людей в арабськім убранню. Матроси спустили їм мотузяну драбину. Але навіть Микола не зміг по ній вилізти. Після першої спроби йому закрутилася голова й він упав також на дно байдака. Матроси обв’язали тоді обох утікачів за пояси й таким способом витягнули на корабель.
Обидва були непритомні.
Як тільки Микола й Джемс очутилися, їх нагодували й почали розпитувати по-португальському, по-іспанському й по Французькому, але вони нічогісінько не розуміли. Наприкінці Микола порозумівся з капітаном корабля по-латинському. Він оповів йому всі свої пригоди та про втечу разом з Джемсом із мусульманської неволі. Джемс тим часом порозумівся з одним матросом шотландцем.
Неможливо описати тих піклувань і тої прихильності, яку виявила корабельна залога до втікачів, дізнавшись хто вони.
Але особливо привітно ставилися всі до Миколи. І не диво: страшну, безупинну боротьбу провадили тоді всі цивілізовані народи Європи проти мусульман. Але ні хрестоносні походи, ні двохвікова кривава боротьба не зламали ісламу . Здавалося, він став іще могутнішим, іще грізнішим. Турецькому султанові належала сливе половина півсвіта. Турецькі війська доходили аж під Відень мусульманські наскоки закривавили пів-Європи.
І тому слава Запорозької Січи голосно лунала по всьому світові. В очах цивілізованих європейських народів запорожець – це був лицар, що вів безупинну, жорстоку війну з мусульманством. Тепер, коли серед корабельної залоги був запорожець, ім’я «Україна» не сходило нікому з уст. І всі з співчуттям обговорювали, як Миколі найкраще дістатися до вітчини. Та ба! – Корабель плив до Америки.
Що до Джемса Бровна, це його зовсім не турбувало: зустрівши земляка, він охоче зайняв на кораблі вільну посаду матроса. Та не так почував себе Микола. Вія тільки жив думкою про поворот на Вкраїну. Вона стояла йому завжди перед очима. Вже вільний – не почував себе цілком щасливим.
Капітан корабля обіцяв чим тільки може допомогти Миколі в його повороті до Європи. Він казав навіть, що на о. Мадейрі Микола може випадково натрапити корабель. Крім того обіцяв спинити першого стрічного корабля, упросивши капітана прийняти до себе Миколу. А коли б не трапили стрічного корабля, пропонував доїхати разом до Бразилії, звідки капітан мав незабаром вертати до Європи.
А що на поворот до України потрібні були кошти, капітан запропонував Миколі чималу суму грошей, зібраних із власної ощадності, але Микола відмовився. Тоді капітан запропонував обом утікачам продати йому байдака. Порадившись із Джемсом, Микола хтів спочатку подарувати байдака зо всім, що в нім було, капітанові. Але коли той рішуче відмовився, Микола й Джемс згодилися продати байдака.
На долю Миколи припало 418 піастрів . За 80 піастрів він зараз же купив у допомагача капітана його святкове, нове вбрання й переодягнувся.
Погода була чудова. На третій день корабель доплив до острова Мадейри. Усей оцей час жевріла в Миколи надія, що може підпливе до Мадейри, вертаючи з Америки до Європи, якийсь корабель, але даремне. Отже, по двох днях, підняли якір і корабель пустивсь у дальшу дорогу.
День по дню минали спокійно. Микола сидів цілими днями на помості: перед його очима простягався безмірний океан, а вгорі ясна блакить неба. І він линув думками далеко-далеко на свою рідну Вкраїну…
На шостий день після виїзду з Мадейри, над вечір, затягнулося небо чорними хмарами. Вітер, що колихав досі лагідно корабель, почав кидати ним щораз сильніше. Хвилі товпилися й знімалися що-раз вище вгору. Сполохані птахи з кигитом літали над розбурханими хвилями.
Микола знав що заноситься на хуртовину. Він її не лякався: козак звик до бурі. Та все таки неспокій якийсь вкрався в душу. Йому хотілося погідного неба, йому хотілось як найшвидче дістатися до Бразилії, звідти до Європи, а там уже далі, дасть Біг, і на Вкраїну.
Раптом небо прорізала блискавка одна, друга, третя. Угорі здалека почувся страшний гуркіт. Сколихнулися хвилі, підняли на своїх хребтах корабель мов порошинку й жбурнули ним у прірву…
Минула ніч страшна, пекельна ніч. Ранком хуртовина ніби вщухла, та не надовго. Коло полудня знову зірвався вітер, іще дужчий як учора. Небо знову вкрилося чорними грізними хмарами. Розбурхані хвилі кидали кораблем і несли його ніхто вже не знав куди. Минав день по дню один грізніший за другий. Люди звикли трохи, сиділи притулившись до стіни й шепотіли молитви. Вони віддали себе в опіку Всевишньому й ждали від нього порятунку.
Шість днів лютував ураган і тільки сьомого дня вранці почав стихати. Вітер скаженів іще, та корабель плив уже спокійніше. Микола не міг довше втерпіти й вибіг на поміст. Ноги затремтіли в нього.
– «Рятунок! Земля!» Крикнув він і чув, як сльози радості тиснуться йому до очей. Усі кинулися за Миколою. Далеко перед ними чорніла смуга землі. Один могутній крик радості залунав на кораблі, та цеї ж хвилини корабель струснувся, затріщав і став на місті. Усі попадали. Настала тиша – смертельна, страшна тиша. Навкруги ревіли спінені хвилі й почали вдиратися що-раз вище й вище.
«Підводна скеля!» пробігло Миколі в думці. – Він чув як щось стиснуло йому серце… Смерті він не боявся: колись сам просив її в Бога. Та чому вона приходить якраз тепер, коли він вільний? Коли всміхалися йому вже береги тої країни, звідкіля міг вернутися на свою Вкраїну? – Страшний біль стискав йому груди.
Усі зрозуміли, що приходить кінець. На кораблі знову заметушилися. Хвилі вдиралися на поміст і почали обмивати ноги людей. Микола став при вході, сперся об стіну й ждав. Він чув як що-раз глибше потопа корабель, як хвилі вдираються з непереможною силою в нутро судна. Шум, крики, зойки доходили до його вух. Хтось бігав, штовхав його, падав і піднімався. Він зібрав усі сили.
«Тут гинуть люди, всі збожеволіли, а я стою мов дитина.»
– «До шалюпи!» крикнув він кидаючись на керму.
За допомогою Джемса й кількох моряків спустив він шалюпу . Юрба з криком кинулася до неї, та Микола заступив їм дорогу.
– «Жінки й діти наперед!» – гукнув він і почав пускати їх до шалюпи. За ними тільки пішли чоловіки. Шалюпа під тягарем щораз глибше поринала в воду. На ній не було вже місця, а на помості зісталася ще купка чоловіків. Вода доходила вже їм вище кісток. Тоді вони з божевільним криком одпихнули Миколу й почали стрибати в воду. Руками хапалися за шалюпу й благали їх узяти також.
На помості зістався лише Микола. Він стояв притулившись до щогли й чув як що-раз глибше потопа корабель. Та це вже було йому байдуже. Вже рішився на смерть. Тупим, закам’янілим зором дивився перед себе: човен одпливав. Він зістався один і ждав смерті… Раптом здригнувся. Страшна хвиля височенним хребтом почала насовуватися на човен й корабель.
«Кінець!» – подумав Микола й перехрестився.
Хвиля рухнула з страшезною силою. Микола бачив, як шалюпа зникла йому з очей, бачив як велетенська стіна з шумом і грюкотом насувається тепер на нього. Вхопився за вламок щогли. Хвиля вдерлася на поміст і понесла з собою бідолаху… Наче крізь сон чув він, що його кида, б’є, піднімає вгору.
На хвилину розплющив очі. Буруни лютували з скаженою силою. Миколу гнало кудись з неймовірною, фантастичною скорістю. Раптом величезний вал підняв бідолаху на гребінь і поніс у прірву: його поглинула безодня…
Не раз набігали нові хвилі, тягнучи Миколу в безодню…
Скільки пробув отак Микола під водою, не тямив. Та зненацька вдарився ногами об землю – й очутивсь. Ухопився за камінь. Але це ще не був порятунок. Не раз набігали нові хвилі, тягнучи Миколу в безодню, проте кожного разу з меншою силою. Нарешті страшним зусиллям він кинувся наперед і досяг берега. Останніми силами вибіг угору і впав непритомний на траву…
А за півгодини могутній організм Миколи переміг утому: він заснув твердим сном.
Кінець першої частини.
Примітки
35. Гамбія та Сенегал – гирла цих річок на зах. побережжю Африки (див. на мані).
36. Іслам або мусульманство. Цю віру завів на Сході VII віку по Хр. Народженню Магомет. Іслам вимагав від усіх мусульман збройної боротьби з християнством, силоміць навертаючи джаврів (= невірних; це згірдна назва, яку мусульмане дали людям іншої віри. Християне, також згірдно, називали мусульман бусурменами) на мусульманство. Для боротьби з ісламом цивілізовані народи Європи не раз робили походи – це т. зв. хрестові походи. Готувався до такого походу й король України – Данило. Але ці походи не зламали ісламу й тоді в Європі повстають для боротьби з бусурменами т. зв. лицарські ордени (= товариства). Одним із таких чернечо-лицарських орденів була й Січ.
37. Піастр – старовинна срібна монета різних країв; мала неоднакову вартість.
38. Шалюпа – міцний, великий дуб для обслуги корабля: шалюпи бувають гребні або з вітрилами.
2. На відлюднім острові
1. Самотний
Вал. Злотополець
Незнана земля. Ночівля на дереві. „Острів!” Печера. Огорожа. Запорожець за мотузяра. Кам’яна сокира. Календар.
Сонце вже почало заходити, коли Микола прокинувся. Першою його думкою були чарівні слова: «живий і вільний.» Микола не знав, яка доля жде його тут у цьому далекому, чужому краю. Та щастя, яке скинуло з нього невольницькі кайдани й вирвало з неминучої смерті, додавало надії, що все ж таки колись за своє терпіння діждеться великого свята, діждеться дня, коли побачить улюблену Вітчину.
Навкруги було тихо. Внизу лагідно колихалися хвилі. А там, трохи далі за ними, чорнів буйний праліс. Він іще грізно шумів, струшуючи з листя незнаних Миколі дерев краплини дощу, але над ним уже синіло небо – блакитне, погоже небо.
Микола лежав і вслуховувався в шум морських хвиль, літаючи думками далеко-далеко – за безкраї моря, за ліс і безлюдне побережжя. Недавня неволя й небезпека здавались йому такими далекими. Він почував себе тепер щасливим і спокійним, як за давніх літ.
І чув, як із кожною хвилиною зникала втома, як руки й ноги ставали міцнішими й жвавішими. Та разом із цим почала дошкулювати спрага. А тут тобі ні джерела, ні струмочка!
Просто перед Миколою стрімко спадав у море високий берег, а далі, трохи ліворуч, – виднілась невелика гущавина. І хоч дорога туди була дальша й пробігала по скелях, Микола вибрав таки останню. Пройшов хвилин кілька й чує – наче в гущавині струмок плюскоче. Зупинився, вслуховується… Журкіт не втиха.
«Невже ж замісць солоної води доведеться мені напитися кришталевої водиці?» – подумав Микола зближаючись до місця, з якого доходив уже виразний журкіт. Хвилин іще кілька продирався крізь кущі й побачив нарешті високу скелю, а за нею – срібним струмочком протікала вода. Жадібно припав до неї.
Тепер відчув, як жар, що палив груди й уста, почав утихати, як холод розпливається по цілому тілу. Напившись води, кинувся Микола на м’яку як шовк мураву. «От тобі й лихо!» – думає. – «І втоми вже не чую, й пити не хочеться, а їсти, так здається злопав би й чортяку з рогами. Хоч би сухаря шматок. Хліб і вода – козацька їда, а тут доведеться й не по козацькому пообідати. Та не загинув ві спраги й голоду в льохові та на галері – то може й тут Бог не дасть загинути.»
Сонце вже стояло над обрієм. Поволі почало спускатися нижче, поринаючи у густому листю дерев, а далі продиралося лише крізь густі кущі й мов золоті смужки миготіли час до часу. Здалека доходив рев хижих звірюк: у старезному тропічному лісі наближався вечір.
«Не шкодило б заснути в цих м’яких перинах» – думав Микола лежучи на траві, – «та рев хижих звірюк щось недобре віщує: як попадеш у кігті лева, або тигра, то це вже не жарти.»
«Та що ж думати довго! – ось дерево старезне; крислате його гілля аж просить тебе: «ходи, ходи, козаче! тут тебе не досягне ні ягуар, ні лев, ні тигр.» І Микола виліз на дерево, вгніздився на розлогій гілляці, а плечима сперся об другу гілляку, щоб не впасти. – «Ну, нічого, переспати можна буде, а як упаду, так моя вже провина», міркує куняючи.
…десь далеко вчувався Миколі рев хижаків що-раз слабший і слабший…
Утома почала охоплювати його що-раз більше й більше. Спочатку опали безвладно на гілляку руки; голова хиталася то в один то в другий бік. Потім важко опали сонні вії й він чув лише, як вітер шумить серед лісу. І вдавалось йому, що шепоче він листю якусь казку про старезний ліс, про хвилі бурхливі й диких звірюк. Далеко, десь далеко вчувався Миколі рев хижаків що-раз слабший і слабший. Чув, як під ним тріщать кущі й щось лопоче крильми мов птиця. А далі все злилося: і рев, і журкіт струмочка й лопіт крил, перетворившись у якусь дивну мелодію, щораз тихшу й тихшу. Микола бачив іще мов на яві, як десь гаснуть зорі одна за другою, як хлопці якісь, ніби бурсаки, гуляють по Подолу, як на степу широкому гарцюють козаки, впень татарву рубаючи. І він на коні шаблюкою стина одну за другою голови бусурменам. А потім погнався за ляхом якимсь – гусаром. Чує, як свище круг нього вітер і він, забиваючи ляха, падає з коня.
Розплющив Микола очі та й дивиться, – а він лежить на землі. «Еге, думає сіромаха, «тож не впав я з коня, а таки просто з гілляки. «Що робити? Лізти знову на дерево? – Так ізнову скотишся як галушка. От краще тут доночую. – А хижі звірюки?» – Подумав-подумав, махнув рукою, заплющив очі та й заснув твердим сном.
Рано-вранці Микола прокинувся. Сонце почало саме виринати в лісу. Кругом дзвеніли пташині голоси, а квіти блищали росою мов перлами. Втоми вже не чув зовсім; лише в череві було порожньо.
«Не загинув у хвилях, не згинув зі спраги й не пожерли мене звірюки, так із голоду мабуть не доведеться загинути» – думає Микола. Зірвався на рівні ноги, протер іще раз очі, умився й пустився шукати хоч чого небудь, щоб заспокоїти голод. Блукав-блукав лісом, та скрізь дерева без овочів, – нічого не надибав, а тут тобі й ноги вже ледве волочаться.
Блукаючи отак Микола нагадав нарешті, що бачив колись у Танжері, як невольники їли устриці . – «Доведеться й мені скоштувати цеї гидоти» – думає він. «І то щоб хоч іще їх знайти.» І пішов на берег шукати устриці. А коли знайшов кілька, хоч як не до смаку були, таки проковтнув.
Заспокоївши трохи голод, почав міркувати Микола, що робити далі.
«Бачу, що не солодко всміхається мені життя на цій незнаній землі. Але ж що буде – те й буде! А поки що розглянути треба, де саме я?» вирішив він. Здалека видно було високу скелясту гору. Туди й простував.
Гущавина вкривала підніжжя скелі. З трудом пробивався Микола крізь неї, а потім почав спинатися на гору. З під його ніг рвалося каміння й котилося вниз. Хапаючись то за каменюку, то за коріння, дібрався Микола на самий вершок гори. Дихаючи важко й держачись руками за вламок скелі, глянув униз.
Аж дух заперло в ньому: під ногами чорніла безодня, внизу пробігав струмок та й вився мов гадюка серед зелених кущів, далі шумів густий ліс, а там, ген-ген далеко на крайнебі, синіло море. Повернувся Микола в другий бік: і звідси – зелень, море й крайнебо. З жахом повів очима навкруги й бачив лише хвилі, хвилі й хвилі…
– «Острів!» промовив бідолаха приглушеним голосом, і холодний жах обгорнув йому душу.
Проте він іще не вірив своїм очам, ще почав озиратися навколо. Перед ним розкинувся острівець милі дві завширшки, милі чотирі завдовжки. Непролазний, дикий праліс вкривав значну його частину. Ніде не було видно осель, нізвідки не підіймався дим. Скільки не напружував Микола зору, ніяк не міг відшукати ознак людського життя. І тут задеревіли йому ноги й у німім одчаю притулився до скелі.
– «Острів!… відлюдний острів!…» шепотів він ледве чутно.
І згадались Миколі ті хвилини, як іще малим хлопчиком бігав по зелених луках. Як забавлявся в гурті друзів: сипав вали, дерев’яною шаблюкою зводив січі. А потім як утомлений убігав до хати й розказував матері, як то вони рубалися, як Андрійкові зламалася шаблюка, як списом шкуру йому здерли з руки. Згадав оце все Микола, та й жаль поняв за ріднею, за Товариством. Чи вернеться він коли до них? Чи тут таки загине на відлюднім острові? Відчував, як сльози почали підходити до очей. Довго-довго сидів отак непорушно Микола. І незримі нитки стлалися з далекої землі до любої Вітчизни. Він посилав туди всю свою любов і безмежну тугу.
«Мабуть довго доведеться мені тут прожити», – подумав нарешті тужно. «А може й весь свій вік коротатиму на цім острові. Треба вже тепер підшукати хоч печеру, яка б захистила від звірюк, дощу та холоду.»
І він спустився з гори й почав одшукувати. Але крім кам’яних скель нічого не знайшов. Аж наприкінці, при одній як мур стрімкій горі, побачив невеличку заглибину з вузькою щілиною. – «Ось тут буде моя домівка!» подумав Микола.
«Як би мати лопату, або кайло», – міркував він далі, – «то таку б видовбав печеру, хоч куди. Або хоч би шаблюка тобі!
– Та крім рук нічогісінько немає, а руками не будеш довбати скелі; треба щось вимудрувати.
Узяв спочатку гостру каменюку, що лежала під ногами, почав довбати нею, та нічого з цього не вийшло. Аж наприкінці таки придумав.
– «Ось ці дерева зарадять моєму лихові: викопаю їх із корінням та й посажу перед щілиною. А як розростуться, то наче стіною захистять мене. І спати вже можна буде спокійно, і сховатись од хуртовини. А згодом може що краще винайду.»
Недалечко плюскотів струмок. – «Оті вода близько», – міркує він. «Чи вмитися, чи води напитися – не треба буде блукати далеко.»
Не гаючи часу взявся Микола до роботи. Руками викопував дерева й хоч не легко це йому приходилося, але ж надвечір лежало перед печерою кілька штук викопаних. Змучений обтер піт із чола й пішов напитися води. А що вирішив до вечора посадити кілька дерев, то про спочинок не було й думки. Тепер почав Микола руками порпати ями. І хоча добре нагрів собі чуба, проте пізно ввечері зеленіло п’ять дерев перед печерою.
Тим часом голод ізнову почав йому допікати, а тут тобі вже й нічка надходить. – «Піти б мені на берег і вдруге підживитись устрицями, а то ляжеш голодний, та й не заснеш як слід», – думає Микола. І хоч темно було, пішов до моря шукати устриць. Прийшов на берег, а тут тобі лихо: хвилі залили мілке побережжя.
«Гай, гай! це приплив моря », каже Микола, – «нічого не вдієш, козаче, – вертайся й лягай голодний».
Та де тут лягати? – Таки довелося примоститись ізнову на дереві. А щоб не скотитися з гілляки як тої ночі, прив’язався він цим разом очкуром і заснув в одну мить.
Коли прокинувся вранці, чув як болить спина та й нога, яку добре таки надавила гілляка. Але не з цих був Микола, щоб довго роздумувати над тим, що в нього болить.
«Треба поснідати» – вирішив він, і пішов на берег шукати устриць.
Цим разом вибрав другу дорогу. Пройшов гущавину, перескочив через струмок і дивиться, – а там праворуч росте кокосова пальма. Він бачив її в Африці не раз. Горіхи завбільшки як гарбузи чи дині густо обсіли вершок дерева.
«Горіхами можна буде підживитися краще, як устрицями,» подумав Микола й здоровенним костуром збив кілька горіхів. Та як їх їсти? – клопочеться: тверді, як каменюка. Після довгих зусиль розбив проте гострим каменем волокнувату шкаралупу. А тут тобі й друга під нею, міцна як панцир черепахи. Зате розбивши її, знайшов у середині соковите зерно, смачне як звичайний горіх, а в його нутрі – густий, солодкавий сік. І припав Микола до кокосових горіхів, як медвідь до меду.
«Ну хвалити Бога, що дав мені вже другу поживу, тепер і голод не страшний», подумав він. І хоч ситий був, пішов таки на берег за устрицями. Та багато їх нині не знайшов, зате вертаючи до печери, побачив Микола зариту в піску велику мушлю з гострими як вістря берегами. – «От і за лопату буде мені, а то пальці таки здорово болять», промовив Микола витягнувши мушлю з піску.
Незабаром знайшов він отак само випадково рослину з волокнуватим бадиллям як у льона або в конопель. – «Може що вийде з цього бадилля», подумав наш козак. Нарвав його цілий оберемок, поскручував у в’язки як коноплі й поклав у воду мочити. За кілька днів, як добре насякло й зм’якло бадилля, вийняв в’язки й розклав сушити на сонці. – «От терниця здалася б тепер мені: зотіпав би краще за бабу. Та ось цей може костур заступить її», промовив Микола, заходжуючись коло роботи.
І диво: з твердого бадилля вдалось йому дійсно зотіпати прядиво. Із прядива почав сукати нитки й хоч не були вони такі міцні, як у мотузярів, та все ж таки прив’язав ними до дрючка велику мушлю, яку знайшов кілька днів тому. Отак випадок поміг Миколі придбати коштовне знаряддя – лопату.
Робота з огорожею пішла тепер швидче. Дерево за деревом що-раз густіше заслонювали вхід до печери. А щоб іще краще його захистити, засадив Микола другий ряд дерев, переплівши його гнучким гіллям, а віддаль межи обома рядами засипав землею й камінням. – «От тобі н вал. І кулі бусурменської не побоявся б за ним!» говорив до себе наш козарлюга.
І з цього часу рано й вечір носив він із близького джерела в кокосових лушпинах воду й поливав дерева. І що за радість була, як одної днини побачив, що молода деревина пускає нові пучки, а на валу починає зеленіти трава.
До печери провадив тільки один вхід. Щоб і тудою не дібрався до нього який непроханий гість, вирішив Микола і вхід засадити деревами. Та кудою заходити йому до печери? – От і придумав! – Зсукав грубе мотуззя й зв’язав із нього міцну мотузяну драбину. Над печерою взносилася стрімка скеля, така заввишки як кручі над Дніпром під Києвом, а на її вершку, над самою печерою, росло гіллясте дерево. За нього зачепив мотузяну драбину.
«Ось кудою заходитиму до своєї печери. – Ти, леве, тигре, чи інша хижа звірюко, мабуть не втнеш цеї штуки!» – думав Микола.
А тепер почав він міркувати, як би вигідніше розташуватись у вузькій, тісній печері, а насамперед її поширити.
Щоб найти якесь менш-більш придатне знаряддя для поширення печери, пішов Микола до струмка, що протікав праворуч його домівки. На березі лежало багато всякого каміння. По довгому шуканню знайшов невеликий камінь подібний до сокири; він був навіть гострий на кінці й немов умисне з дірою на топорище.
«Ось тобі й щастя!» – зрадів Микола. У дірку забив міцного дрючка – й сокира готова. А ну, кам’яна сокиро, чи придатна ти до чого, чи може жбурну тебе туди, звідки взяв?» сказав Микола й цюкнув для спроби по малій деревині, що стояла перед ним. «Ну й розумняка з мене!» крикнув урадуваний, як побачив що підтята деревина схилилася вниз. Тоді він знайшов іще два камені: один схожий був наклепало, яким каменярі б’ють каміння, а другий на короткий, грубий ціпок.
Маючи тепер стільки струменту, повний сили й бадьорості взявся Микола до праці. Шматок за шматком лупав він нетверду скелю. Печера ставала щораз більшою й вищою. За кілька днів, як уже продовбав настільки печеру, що міг досить вигідно поміститися, вистелив її заздалегідь насушеним сіном і вперше заснув на острові по людському.
Другого дня вранці прокинувся Микола на м’якім сіні й аж засміявся сам до себе. Сонце піднялося вже досить високо й теплим промінням вдиралося до печери. Лежучи Микола почав роздумувати, як то сюди він попав, та як поволі став розживатися. «От тобі й на!» – скрикнув, – «мало не забув, що сьогодня неділя. Живеш та й не зглянешся, як день по дню минає.» І згадалась йому неділя на Вкраїні. Дівчата й парубки в білих як сніг сорочках, козаки на Січи в синіх золототканих жупанах.
«Ex, далеко-далеченько відбився ти, козаче-соколе, від свого гнізда – України, од її пишних садів, гаїв цвітистих, од братів-запорожців!» – сказав подумки Микола. – «Треба змовити хоч Отченаша за наше славне Січове Товариство та спочити сьогодня християнським звичаєм.»
Скінчивши молитву, виліз по драбині на скелю й спустився вниз до струмка.
«А от щоб не побусурменитися, треба якось позначити дні», – думає йдучи. Недалечко росла купка дерев із гладкою як папір корою, хоч бери й пиши на ній. – «Ось буде мій календар. Іще й літописцем чого доброго зроблюсь, як старий Нестор», – жартує Микола, – «тільки нема в мене ні залізяки, ні чого другого, чим би можна карбувати дні.» Пішов одначе на берег, знайшов мушлю, оббив каменюкою береги, так що зовсім добре можна було нею карбувати на дереві, і на середущому найбільшому накарбував:
Запорозький козак Микола Наливайко спудей Києво-Могилянської Академії.
Народився Р.Б. 1616 місяця грудня в 6 день – на Україні
А на сусідньому дереві накарбував отаке:
По розбиттю португальського корабля «Лісабона» діставсь я сюди Р. Б. 1642 жовтня в 19 день.
Обидва ці написи зробив двома мовами: українською та латинською з тою думкою, щоб коли хто тут заблукав, хай зна, що острів цей відкрив Українець та й до родичів отих бідолах, що на судні загинули, може коли звістка дійде про розбиття корабля.
На третьому дереві карбував дні, починаючи з неділі. Що-сьомий карб показував Миколі, коли мав святкувати неділю. На четвертому значив тижні, на п’ятому – місяці, а на крайньому – роки.
«Але хоч і неділя сьогодня, та не можна лежати цілісінький день. На дереві горіхів кокосових уже мало, устриць не завсіди на піску знайдеш. Піду в лісову гущавину подивитися: може пощастить знайти що друге, а то знову доведеться голодувати», – міркував Микола.
Але сонце піднялося високо й пекло так сильно, що йти було сливе неможливо. Довелося залишити мандрівку й хоча була неділя, заходитися коло одної роботи.
Микола назбирав гнучких дубчиків, сплів їх у кружок, так як плетуть дно до кошиків, у середину встромив дрючка та й прив’язав іще мотузком, щоб добре держалося. Потім прикрив верх широким листям, схожим на лопухи: а щоб воно не злітало, – позшивав його остяками з риби, яких назбирав на березі моря. – «Ось і готова парасоля! – радів Микола. – «Тепер, сонечко, печи собі скільки хочеш. Мені вже байдуже.»
А що наближався вечір і пізно було вибиратися в дорогу, Микола вирішив зістатися вдома. Та одної хвилини шкода було йому змарнувати. Тому почав міркувати, щоб його ще зробити. Думав, думав, та й наприкінці аж скрикнув: – «Еге, вже знаю, що робити! За тиждень назбиралося в мене кілька клубків ниток. Чому не сплести з них сітки? – здасться на що-небудь.» І зараз-таки заходився працювати.
А що запорожці кохалися в рибальстві здавна, то й умів Микола плести не абияк. Отже зробив він сяку-таку глицю (бо до справжньої відповідного струменту не було), й незабаром сплів невелику сітку. Потім зв’язав краї сітки ниткою, зоставивши верх вільним немов хватку, до обох кінців прив’язав міцного мотузка, щоб можна було її перевісити через плечі – й діло готове! – Дня не прогаяв і торбину придбав.
2. Живий вогонь
Вал. Злотополець
Мандрівка по острову. Незнані бульби й цитринове дерево. Спроба роздобути вогню тертям. „Печеня” з лами.
Саме почало на світ благословлятись, як Микола із постелі. Сьогодня чекала його далека мандрівка. Сьогодні вперше доведеться йому побачити більш як сусідній струмок та морське побережжя. Перша розвідча мандрівка!
Перевісив через плече торбу, підперезався мотузком, застромивши за нього кам’яну сокиру, в руки взяв парасолю й пустивсь у дорогу. Минаючи кокосову пальму, збив кілька горіхів, сховав у торбинку та й пішов на берег по устриці. – «Це здасться в дорозі», – думав Микола, кладучії кілька устриць до торбини. У джерела напився води й жваво попростував до взлісся, а незабаром зник у пралісі.
У лісовій гущавині була тиша. Таємним, непролазним здавався праліс. Височезні мов дзвіниці дерева стояли непорушно. Під ними панувала вогкість, темрява, мовчазність.
Наче простягнені руки спускалися з дерев пялуни, переплітаючись дивовижними звоями, творячи непролазні нетрі. Йшов під верховіттям дерев немов під склепінням старої готицької церкви. Іноді просвічувало в далечині: незабаром продирався на галяву або взлісся. Спочивав тут кілька хвилин, милуючи сонцем та південною красою. Перед ним колихалися запашні, незнані, пишно – чарівні квіти. Вилискуючи мінливими барвами, пурхали серед них величезні метелики п малесенькі мов бджоли пташки-колібрі. Пишна тропічна природа розкинулася перед Миколою в усім своїм багацтві форм, в усій різноманітності барв та кольорів.
І хоч не боязкий був наш козарлюга, проте з острахом поглядав раз-у-раз у непролазні гущавини. Він багато читав і чув од Джемса про велетенських вужів-давунів , про отруйливих гадюк, про носорогів. – «А хто його зна, що тут здибаєш, а зброї не то вогнистої, але й білої Бог дасть», – думав він, та й вибирав дорогу, де рідше розкинулися дерева й звідки можна було охопити зором більший простір. Та на лихо таких місць у пралісі сливе не було.
І вже пройшов Микола чимало дороги, а проте нічого не здибав крім дерев, кущів та буйної трави. Аж ось на невеличкій галяві побачив він малі кущики з червоняво-синім та білим цвітом, а на де-яких із них виднілися зеленяві яблучка завбільшки як черешні.
Зірвав наш козак кілька ягід, та не до смаку вони йому були. «От якась лободяка й більше нічого», промовив він та й зі злості вирвав бадилля. Коли дивиться, а тут на корінню наче бульба. Вкусив одну, та й сплюнув. «Не буде мабуть мені користі з вас, та все ж таки не зашкодить кілька взяти з собою: може коли здадуться. Бульби кинув у торбинку й пішов далі. Ліс ставав усе густішим і темнішим. І хоч завзятець був наш Микола, все ж таки моторошно йому ставало, як шелестіло щось над ним, або як недалеко нього тріщало час до часу гілля.
Саме йшов узліссям. Сонце знімалося все вище й стояло якраз над головою. Треба було спочити трохи та підживитися. Недалечко дзюркотів струмок. Туди й попрямував. Розсівся під гіллястим деревом, вийняв горіхи й устриці та й почав обідати. Коли чує, а тут усе голосніше та частіше тріскоче галуззя: наче гурт волів надходить. От тут так здається не жарти!
Оглянувся навкруги – нічого; підождав – знову тріскоче. Коли дивиться, а на галяві коло струмка череда диких звірят. Як би не довга шия, як у верхоблюда, та не голова як у лошака, то подумав би може, що це стадо серн.
«Еге, це лами про яких учився колись у школі. Добре, що взяв сокиру з собою», – ховаючись уже за дерево бурмотів Микола.
І йому таки цим разом пощастило. Череда звірят почала підходити все ближче й ближче. А як остання молода лама проходила повз нього, вискочив і вдарив її сокирою в голову. Убита лама впала біля його ніг. На превелике здивування Миколи череда звірят була більше здивована оцим, ніж перелякана: видима річ, вони вперше бачили людину.
Сполювавши ламу, закинув її наш ловець на плече й пустився до дому. По дорозі знайшов кілька цитринових дерев, добре знаних йому ще з Танжеру, кинув кілька десятків достиглих цитрин у торбину, зазначив те місце гіллякою, щоб удруге міг туди потрапити й веселий, що так пощастило йому в мандрівці, вернувся додому.
Першою турботою Миколи було оббілувати ламу. Та як тут оббілуєш, як нема ні ножа, ні чого гострого? «Ага, в мене є» – думає Микола, – «отой уламок мушлі, яким дні карбую». Отож уламком мушлі козак наш оббілував ламу, розіп’яв шкуру та й виставив на сонце, щоб просохла. А тепер заходився коло м’яса. Вийняв кишки й інші тельбухи, відломив із тяжкою бідою задню частину, та й збирається пекти.
«Ага, треба спершу приготувати рожен.» Зрубав гілляку, обчухрав, затесав кінець, підшукав іще пару гіллячок виластих, забив у землю, устромив м’ясо на рожен і ось уже все готово, – бери й печи. Увесь час Микола був так зайнятий своєю новою роботою, що й забув про недостачу лиш одного, та зате найважнішого – вогню. А згадавши нарешті, сумно похилив голову.
«От креміня б мені та кресало, так миттю такий запалахкотів би вогонь, що ну-ну!» з жалем подумав він. «Та де тут його взяти? Треба радити інакше», міркує Микола. «Читав десь, що дикуни труть дерево об дерево так довго, що воно займається полум’ям. От спробувати треба й мені добути живого вогню.» Узяв два сухі цурпалки, обтесав трохи й тре одно об друге. Довго тер отак бідолаха. Піт виступив йому, руками вже ледве совгав А коли один цурпалок почав куріти, то так уже був стомлений Микола, що ледве-ледве міг рушити рукою. «Нічого не вийде з цього», – думає. – «Треба вигадати щось друге.»
Та навіщо козаком був Микола! Хіба йому не доводилось у поході, їдучи верхи класти м’ясо під сідло, як колись Святославу Хороброму, й отак розпаривши їсти! Що правда, не буде печене, та все ж таки й не сире.
Приніс два широкі, плескуваті камені, вклав між них м’ясо та й почав стукати клепалом. По недовгому часі камінь почав ставати щораз гарячішим. Іще з більшою натугою невпинно стукав Микола об каменюку, аж наприкінці м’ясо так зм’якло, що можна було його вже їсти. Щоправда, за печене не мав би охоти його заміняти… та давно не бачив м’яса. Приправивши його ще цитриною, не без смаку таки з’їв свою першу здобич, закусив горіхом кокосовим, попив чистої водиці та й ліг відпочити.
Сонце не світило вже так і не пекло як перше. «Ex!» – думав Микола – «воно йде що-раз ближче до зими. Треба думати як захиститись од зимового холоду.» Та глянувши на шкуру, що розіпнута лежала перед печерою, усміхнувся веселий: «Ось знаю вже що мені робити. Лам тут немало та й не дуже, як бачу, вони мене лякаються. Не важко мабуть буде вбити штук кілька. І от тобі буде й печеня, й одіж на зиму.»
І хоч утомлений сильно, але радий і веселий, що так щасливо проминув йому день, Микола заснув твердим сном.
3. Здобуття вогню
Вал. Злотополець
Перша громовиця. Запалене громом дерево. Перша печеня. Миколина цегельня. Кабиця.
Сонце стояло вже високо, як Микола прокинувся зі сну. Зірвався мерщій, бо ж сьогодня мав полювати на лями. Та цим разом йому не щастило: небо затягло чорними хмарами, зірвався вітер і струями полився дощ. Про лови навіть і гадки не було.
«Треба зачекати трохи», – думає Микола. Та тут тобі ще на гірше завезлося: у лісі стало темно й тільки час до часу блискавки освітлювали небо. І здавалося Миколі, що від гуркоту грому весь ліс тремтить, що хвилина ще – й завалиться скеля, придавивши його в печері як комаху. Та не раз доводилось нашому козакові бачити громовицю в степу, чи на морі, чи в лісі, те й тепер не дуже то лякався.
Коло полудня грім почав стихати. Дощ не лив уже струями. Час-до часу з-поміж чорних хмар виглядав синій шматок блакиті. Хуртовина ущухла. Тільки розгойдане гілля колихалося ще, струшуючи з листя краплини дощу.
«Значить можна вже вибиратися в дорогу», – подумав Микола, беручи сокиру й закидаючи торбу на плечі. І вже збирався йти, коли тут, як грякне! – затряслася печера й Микола повалився з ніг без пам’яті.
«Мабуть довго пролежав я тут», – думав наш козак бачучи. що хуртовина зовсім ущухла й хмар уже не видко. Спробував підвестися й устати. Нарешті це пощастило й Микола з радістю відчув, що здужає навіть іти. Взагалі не почував він жадної слабості – тільки в голові немов джмілі гули. Уставши, побачив він перед печерою гілля з дерева, що росло на скелі. – «Ох, лишенько! нове тобі, козаче, горе!.. Це мабуть грім ударив у дерево, до якого прив’язана мотузяна драбина», сказав собі подумки наш козак. Глянув зненацька вгору й сокира випала йому з рук: дерево над печерою палахкотіло ясним полум’ям. З радості неописаної Микола й забув навіть, що може згоріти прив’язана до пенька мотузяна драбина. Та часу гаяти не можна було: назбирав мерщій гілля, підклав сіна й прожогом кинувся по драбині вгору, щоб знести вогню. Миттю зліз із запаленою гіллякою, підпалив сушняк і весело поглядав, як щораз ясніше полум’я гоготіло перед печерою.
Розпаливши багаття, кинувся наш козак гасити вогонь на дереві, бо розміркував, що як згорить пеньок, то не буде до чого прив’язувати драбину. За хвилин кілька замісць полум’я взносився з дерева дим угору, а трохи згодом, – на дереві зісталося лише чорне, обпалене гілля.
Веселий і бадьорий вернувся Микола до печері. Зараз же настромив на рожен шматок м’яса та й почав пекти.
Оберта м’ясо, оберта – та вже й утерпіти йому важко. «Еге, козаче, як пекти – так пекти! Солі нема? – Та голова навіщо?» – Побіг чим швидче до моря, зачеберхнув лушпиною з кокосового горіха води, приніс хутенько до печері, сполоснув морською водою м’ясо, посмажив іще трохи – й готове.
Засів тепер наш Микола обідати. – і! радості аж очі блищать. На бенкетах у кошового не їв здається так смачно, як тепер. Розкошує після довгого посту бідолаха.
– «Пообідав добре», – каже витягаючись. «Давно, давно вже не пам’ятаю такого свята. Тепера треба тільки не на жарти подумати, як мені зберігати благодать оцю – жариво.» Довго мізкував козарлюга, аж поки не побачив, що зі стіни скелі, на лікоть заввишки над землею, стирчить здоровенна каменюка. І хоч усей камінь був мокрий, та місце під ним було сухе, немовби й дощ не лив.
– «Ось тобі й місце на вогонь!» скрикнув урадований Микола. «Та чим-небудь не звик я вдовольнятися,» – міркував він. «Чому б не збудувати мені печі як статечному господареві? – Лопатою видовбаю під каменюкою яму, боки обложу муром із каміння – от діло й готове: піч хоч куди!»
А що зважав Микола на найменшу дрібницю (бо пересвідчився, що й найменша дрібниця може стати в пригоді), то пригадав собі, що в одному місці бачив гарну глину, цілком схожу на межигірську. Якраз тепер оця спостережливість стала йому в пригоді.
Не гаючи часу, взяв лопату та кам’яний ніж і пішов шукати глинище. А що в орієнтуванню на якій завгодно місцевості митець був із нашого козака не аби-який, то не довго довелось йому шукати місце, де бачив кілька днів тому жовту як віск глину. По зливному дощі земля була м’яка й тому без великого труду накопав Микола найкращої глини, наліпив чотирикутних цегелок та й повигладжував їх іще рівненько кам’яним ножем. А коли вже готових було десятків кілька цегол, поскладав їх рядочком, щоб просохли й затверділи на сонці, а сам вернувся додому, бо зголоднів таки добре.
Пообідав наш пустельник та й думай: «От уже поволі розжився. І вогонь маю, і домівку якусь та й їжі, нівроку собі, – подостатком є. Біда лишень, що один я мов та билина в полі: ні до кого й словечком обізватися, не те що звіритися, чи порадитися. А колись бувало кругом тебе гурток друзів, що в пекло пішов би за ними, як і вони за тобою. Ex! – лучче (ї і не згадувати, а то тільки сум бере»…
Вечір сповивав усе темрявою й тихо ставало навкруги. Та Миколі не хотілося спати. Щоб не дармувати, взяв лопату, понаносив каміння та й почав, поки поставить піч, робити тимчасово кабицю. Отак працював він не розгинаючи спини, аж поки зовсім не споночіло. І вже ясні зорі мигтіли на погідному небі, а місяченько, як козаченько молодий, повільно плив до зірок моргаючи, коли наш острів’янин скінчив свою працю.
Довго-довго не міг Микола заснути тої ночі: задивився на зоряне небо й линув думками на далеку, солодку Вкраїну…
4. Запорозька винахідність
Вал. Злотополець
Черепаха. Незнані бульби – картопля. Димарня. Сіль. Череда лам. Стайня. Молочарство. Мурування печі.
Хоч уже поволі кінчалося літо, проте спека опівдня була нестерпуча й Микола міг працювати лише вранці й увечері, коли сонце котилося в море.
Удосвіта другого дня встав він, щоб наготувати їжі, підклав дровець, бо вогонь почав пригасати, та й одрізав шматок м’яса з лами, яке зісталося ще з учорашнього дня.
Поснідавши, вирішив Микола піти подивитися, чи просохла вже цегла. Беручи торбу, знайшов там бульби, які вчора приніс. «От і забув про бульби! Треба спробувати, що це за штука?» І з цими слонами кинув їх у вогонь, щоб пеклися.
Після цього попрямував наш козак до своєї цегельні. Праця йшла швидко й незабаром виліпив він іще кілька десятків цегол. «Мабуть вистачить їх, щоб вимурувати непоганеньку піч», – радіє Микола – «тепер спочинути трохи треба та назбирати устриць, бо таки добре зголоднів.» З оцими словами пішов Микола на берег. та тут замісць устриць здибав щось друге, смачніше: межи камінням лежала здоровенна черепаха. З бідою затягнув наш ловець черепаху до печери, бо важила кілька пудів, і почав до неї добиратися: клепалом стукав так довго об спідній панцир, аж поки не розбив його, вирізав шмат м’яса, настромив на рожен та й почав пекти. Пече собі наш Микола м’ясо та й міркує:
«Прохарчувався б тижнів зо два, або й більше м’ясом оцеї черепахи, коли ж бо завтра викинути доведеться, бо почне псуватися. Ну, та не будь я козаком, щоб не вимудрував що-небудь!» І таки вимудрував! – Горішня шкаралупа була опукла мов ночви: отже цілком могла замінити посуд; солі, щоправда, не мав, – але морська вода могла бути замість неї. За цей час поки він отаке міркував, спікся вже шматок черепахи. «От хліба б мені хоч шматок», з жалем подумав Микола й, сам не знаючи для чого, вийняв із кабиці печені бульби, які вчора зіставив у попелі. І що за радість була, як розламавши одну, вчув такий приємний запах, що аж у горлі засвербіло. «Ось що, це мабуть картопля!» , скрикнув Микола, згадавши оповідання Джемса про американські їстівні корівці. «І за хлібом не варто вже побиватися.»
Пообідавши, ліг наш господар спочити трохи, бо дуже втомився, заки дібрався до черепахи та й спека така настала, що ледве дихати можна було. А щоб не гаяти часу, почав думати, як краще розгосподаритись йому на острові.
Що йому робити? – Печі мурувати ще не можна, бо цегла не підсохла; пішов би на лам, – здалося б забити штук кілька. Біда лишень, що ні в чому їх посолити: посуду – тільки панцир із черепахи, а непосолене м’ясо зіпсується. А може б зрихтувати піч так, щоб можна піддимувати м’ясо? «Ось і чудова думка!» аж крикнув на радощах Микола й пішов тої ж миті до печі. «Далебі, дурниця!», думає, – «ось у стінах бічних зробити треба дірки, встромити туди дрючка, на якому вішати м’ясо, та й димарня тобі готова!» Довше не міг утерпіти Микола й пішов дивитися, чи готові вже цегли. «От довго сохнуть» – нетерпеливився він – «сьогодні, здається, не можна ще захожуватися коло роботи.»
А що самотнє життя нашому пустельникові вже давно остогидло, вирішив він отепер на дозвіллі шукати товариства. Микола не раз уже збирався зловити живцем кілька лам, освоїти та й якось веселіше буде з живою твариною.
Отже почав він обмірковувати цю справу. Думав, думав та й додумався: зсукав із прядива довгого, міцного мотузка з петлею, що легко та вигідно можна було його закидати й зашморгнувши, притягати до себе. А що моторний був наш козарлюга та й не раз і не два доводилось йому ловити арканом баскі, напівдикі коні в степу, то певний був, що повільні лами не втечуть од його петлі.
До місця, куди ходили лами пити воду, було далеко. А що сонце стояло на вечірнім у прузі, Микола відклав свою мандрівку до другого дня. Але щоб не гаяти часу, треба було приготувати дещо на завтра. Отже приніс він повну торбину картоплі й частину кинув у гарячий попіл, щоб спеклася, а решту висипав у куток на потім. Після цього одрізав чималий шмат черепашини на вечерю та на завтрішні лови, а решту м’яса полив солоною водою, вклав у шкаралупу з черепахи й заховав у малу яму виконану замісць льоху.
Зближався лагідний, чудовий вечір. Легкий вітрець ніжно колихав буйне листя дерев. І вирішив Микола піти погуляти трохи на побережжя.
Прийшов до моря, а воно мов із самоцвітів! Золотаві хвилі далеко ген під крайнебом вилискують, горять і міняться мов веселка, «Ах, море, море!» – зітхнув Микола та й згадав, як то він вибирався колись у морський похід.
Згадав, як теж отак мигтіли золотом хвилі, коли вгледівши турецьку галеру під Керчю, спустили вони щогли й запливли на швидких чайках од заходу сонця, щоб не помітило їх вороже судно Ждали так на повному морі до півночі. А тоді – ох, як злинуть зграєю соколів на галеру! Метушаться бусурмени, як в улію бджоли, а запорожці гуляють по галері, забирають гармати, золото, білую габу й шовки дорогії…
«Ex! минулося, минулося!» – зітхнув Микола. «Живу тепера сам на цьому острові та й Бог один знав, чи верну коли між Товариство Низове, чи побачу ще свою Вкраїну…»
Отак роздумуючи, сів він на вламкові скелі, що спадав у море. Хвилі бились об берег і відпливали лагідно в далечінь. І згадав тут наш козак, що давно вже не купався. Глянув на свою одіж, а тут сорочка чорна-чорна, як ніч темненька. «Незабаром неділя» – міркує Микола – «та й не годиться в чорній сорочці святкувати.» Отже виправ її, виполоскав та й розвісив на гілляку, а сам – гульк у хвилі.
А що не раз доводилось йому перепливати Дніпро, тож не побоявся плавцем дістатися до острівця, що досить далеко виринав із хвиль. А допливши побачив із радістю, що не дурно туди прямував: хвилі, що час до часу заливали острівець, одпливаючи залишали на білому піску безліч мушель, устриць та іншої морської животини. От здасться колись цей острівець, як не стане м’яса в мене, а на березі важко буде знайти устриці», подумав Микола і поплив до свого острова. Навкруги в хвилях аж кишіло від риби, так що майже руками міг ловити одну за другою. «От сака доконче треба буде сплести», – сказав подумки Микола, вискакуючи на берег. Тим часом сорочка вже просохла й усміхаючись із задоволення, вбрався він та й попрямував до дому.
На другий день, іще тільки на світ Божий благословилось, як Микола вибрався на лови. У торбину насипав печеної картоплі та поклав шматок смаженої черепашини загорнутої в кокосове листя. За аркан, яким підперезався, встромив сокиру, а щоб сонце не парило під час спеки, поклав на плече парасолю. Було ще дуже рано, тому Микола вирішив піти понад річкою дальшою й іншою як звичайно дорогою, щоб оглянути нові околиці. Продираючись через густі корчі, полошив наш ловець цілі зграї різного птаства. Між іншим на високому, старому дереві побачив кілька папуг, що з вереском зірвались і зникли йому із очей. «От хоч би одну папугу зловити, освоїти та ще й вивчити дещо говорити: може б веселіше було у печері» – подумав він. І отак міркуючи зійшов на невеликий горбок, що спадав стрімким муром у море. Вузька щілина прорізувала його на дві частині. Підійшов туди Микола, зігнувся, щоб поглинути та й аж крикнув із дива та радощів: на самому споді цієї прірви побачив сіль. – «Ось і справді, чи не в щасливу годину я вродився? Буде вже чим приправити картоплю й печеню та й зберігати можна буде чи черепашину, чи м’ясо з лам, а то гірка морська вода не на багато краща за звичайну джерельну: псується сама, як постоїть довше.» Насипав Микола повні кишені солі та й помандрував далі.
Коли прийшов наш ловець до річки, лам іще не було. А що з’являлися вони тільки опівдня, влігся Микола під крислатим деревом та й почав снідати. Саме як скінчив снідати, почув здалека тріскіт галуззя й за хвилин кілька побачив, що зближається череда лам.
Не гаючи часу, зірвався Микола на ноги, чигаючи за деревом із наготовленим арканом. Кілька лам пройшло повз нього, та так далеко, що не можна було їх досягнути. Аж нарешті одна, нічого не передчуваючи, підійшла до нього ближче ніж попередні. Раптом мигнув у повітрі аркан і Микола вчув у руці пручання впійманої лами. А щоб вона ні одним звуком не сполошила других, стягнув міцно петлю вкруг її шиї та й швиденько затягнув у кущі.
Зловлена лама була матір’ю двох маленьких ламенят, які без страху пішли за нею в кущі. Врадуваний Микола почав їх гладити, а вони, наче прохаючи, щоб пустив їх матір, почали лизати йому руки.
«Не бійтеся, малі створіння, нічого вам не буде!» – промовля до них лагідно наш ловець, – «ходіть за матір’ю й заживемо, як щирі друзі. Найкоротшою дорогою вернув він до печери та й почав будувати малу стаєнку для своїх милих гостей. Викопав кілька дерев і посадовив так густо, що могли замінити стіну.
Лама втомилася дорогою й лягла на землю, а ламенята прилягли безжурно коло неї та й почали ссати молоко. Наш Микола очей не міг одірвати від ламенят. Радіючи безмірно, що вже не сам один буде в печері, але біля нього будуть живі створіння, заходився будувати стайню для любих звірят. А як скінчив її за два дні, завів туди ламу з ламенятками та й гіллячками обтикав отвір, щоб уночі не втікли. «От і товариство буде мені, та й користі не мало: із вовни м’якої може вдасться мені якось зробити одіж, молоком можна буде годуватися краще, як устрицями та й пощастить іще певне масла та сиру скоштувати», думав він.
Отак проживав Микола якийсь час радий та щасливий. Але боячись, щоб часом хижак який не викрав йому любих лам, вирішив повиривати з одної стіни дерева огорожі й пересадити їх далі. «Ось і подвір’я стане просторніше, й ламам буде вільніше», – міркував наш острів’янин.
«Ні, не добре воно буде виривати зараз деревину», метикував згодом Микола, га то хто знає, чи не схотілося б якраз у цей час, коли стайня отвором стоятиме, заглянути непроханому гостеві. Краще насаджу нову огорожу з дерев, а потім уже розберу стару. Отоді й вовк буде ситий, і коза ціла.» За два тижні все було готове: подвір’я збільшилося майже вдвоє, а лами були вже тепер при ньому.
Поволі почали вони звикати до Миколи. Як бувало верта він додому, виходять назустріч, обнюхують чи не приніс де-чого й лижуть йому руки, як дасть свіжої травиці. А як підросли трохи ламенята й перестали вже ссати, почав Микола доїти ламу. Про посудину не треба було йому журитися: лушпин із кокосових горіхів було доволі. І от день-у-день розкошував Микола молоком. А що не поганий був із нього господар, то незабаром стояло в печері кілька лушпин повних ще й кислого молока.
Горіхів кокосових з’їдав тепер наш острів’янин менше, тому вирішив посадити кілька: колись виростуть і тоді не треба буде, думав він – – бігати аж у ліс.
Лами почали що-раз більше й більше освоюватися. Щоб трохи полегшити собі працю, Микола почав уживати їх яко вантажових звірят. Коли що важке треба було йому перенести, клав на хребет лами й вона переносила. А що багато часу забирало йому розбирати галуззя з стіни, якою виводив лам з огорожі, тому прорубав в одній із стін невеличкий отвір, кудою могла протиснутися лама. Знадвору не було його видно, бо прикритий був зеленню, а від подвір’я, щоб бути все таки безпечнішим, спритний запорожець закладав щовечора отвір галуззям.
Аж серце раділо Миколі, як увечері вертав додому. Перед ним повільно ступала лама, навантажена чим-небудь; дорогу знала як він сам, то й перед отвором огорожі ставала, наче сказати хтіла: «здійми з мене вантаж, я так не пролізу.» Потім лама просовувалася через отвір, а за нею Микола. Вернувши до печери, Микола й сіна ламам принесе, і свіжої трави, і годує з рук стару ламу та її молодих. А вони з радості скачуть, як діти малі, й туляться то до матері, то до нього.
Одного дня пішов наш господар поглянути, чи вже просохла цегла й побачив, що можна нарешті мурувати піч. Щоб мати все готове до мурування, підшукав Микола липкої, глинкуватої землі, що заступити мала вапно, зробив із гладкого каменя кельню та й спорядив навіть подібне щось до грунтвати. А як оце все виготував, вирушив із ламами по цеглу.
Але по дорозі ось що надумав: цеглу носити без нічого буде погано та й багато не забереш за один раз, – треба сплести коші, зв’язати їх по двоє мотузком та й перевісити через хребет лами наче сакви. Як надумав, так і зробив. А що не ледачий був наш козак та й меткий до всякого діла, не зглянувся навіть як два невеличкі кошики були вже готові. От тоді й не важко було йому перенести всю цеглу до своєї печери.
Не гаючи часу, почав тепер Микола мурувати піч. І вимурував був уже одну бічну стінку та й заходжувався саме коло другої, як тут трапилася несподівано страшна подія й перервала йому всю працю.
5. Вибух вулкана
Вал. Злотополець
Землетрус. Огляд вулкана. Піч та льох. Дощова пора. Гончарня. Лук та стріли. Списи. Каганець.
Темна ніч оновила острів. Навкруги панувала безмежна тиша. Стомлений цілоденною працею Микола спав твердим, спокійним сном. І сниться йому, що пливе він десь морем, що зривається хуртовина, з шумом страшним б’ються об байдак хвилі й розбивають його. А над головою скаженіє вітер і грім грюкоче так, що здається земля провалиться. Мабуть недовго снився Миколі цей страшний сон, бо вчув, як щось ударило ним і він заспаний іще скочив на ноги.
«Це значить не сон», подумав наш козак і занімів із жаху. Навкруги робилося щось страшне, нечуване: земля тремтіла під ногами; в уха вдаряв страшенний гук та клекіт і важко було розібрати, чи грім це, чи валиться ліс, чи розвалюються скелі. Страшний ураган ревів, як міліонове стадо хижаків, поривав із собою старезні, столітні дерева й кидав уламками скель мов порошинками.
«Чи не кінець світа прийшов?» шепотів Микола ні живий, ні мертвий. І хоч не один раз заглядав смерті в очі, чув проте як дубом став волосся й віддиху не стає в грудях. Та роздумувати довго не було часу й він миттю вискочив із печери. Перелякані лами бігали по подвір’ю в божевільнім жаху. Не пробіг Микола й трьох кроків, як уламок скелі, що звисав над печерою, повалився з страшним гуркотом і, розбившись на дрібні шматки, присипав вхід. Побачивши це, Микола кинувся бігти на безлісний горб, що стояв самотно над морем. – «Там море: безпечніше буде!» промайнула йому думка. І хто зна, скільки він біг отак, але зненацька спинився, мороз пробіг йому по шкурі: гора, на яку саме кинувся бігти, стояла в полум’ї! Із широкої щілини вилітало з страшним гуком каміння, пливла невпинно розпалена, жаріюча лпва. «Тут мабуть уже й смерть мені буде», пролетіла в Миколи думка. Тим часом горіюча лпва посувалась усе ближче й ближче. Гаяти не можна було ані хвилини.
«Як гинути маю, то хоч не в оцій проклятій смолі!» подумав Микола та й зібравши останні сили кинувся мерщій на берег моря. Та тут перед його очима розкинулася теж страшна картина. Із чорних, густих хмар струями лив дощ. І хоч не раз доводилось нашому козакові бачити страшні зливи на степах України, такої ще не переніс на своїй шкурі ніколи. З неймовірним шумом, мов Дніпрові хвилі на порогах, лилися струї дощу. Розбурхані, шалені вали-буруни підіймалися високо-високо вгору, то знову розступалися й із дна моря виглядала страшна безодня. З клекотом пекельним ударяли хвилі об берег, вдиралися на нього й заливали що-раз більший і більший простір.
Миколі нікуди було ховатися. Хвилі почали вже досягти до його ніг. І він стояв блідий, нерухомий, чекаючи смерті. Раптом погляд небораки впав на горбок: там стояло височезне, старе дерево. І аж зрадів наш Микола й забувши, що вже зібрався на той світ, бігцем, по коліна в воді, дібрався до горбка й хоч який був виснажений, виліз на гілляку. – «Якось рятує Бог козака!», – подумав бідолаха, відітхнувши вільніше. – «Може таки не дасть Він загинути хрещеній людині в чужій землі». Але коли поглянув із дерева навкруги, побачив таке, що аж крикнув із великого болю: хвилі несли повз дерево його дорогі лами.
Бідні створіння, борикаючись із хвилями так жалісно, так розпачливо мекали, що аж сльози сталії в очах запеклого козака. І так шкода було йому лам, що вже хотів зіскочити з дерева й рятувати, хоч би й самому прийшлося головою накласти. Та цеї ж миті величезна хвиля схопила їх і понесла далеко-далеко…
Як довго просидів Микола на дереві, не тямив.
Лише чув мов крізь сон, що гуркіт, шум вітру й клекотіння моря потроху стихає. Небо почало прояснятися, а на бережині лагідно плюскотіли невеликі хвилі.
Сонце червоне мов кров почало як раз ховатися за обрієм, як Микола стомлений до безсилля зліз із дерева. Аж тепер міг подумати про все, що трапилося. Сум важкий наліг йому на душу. Навкруги бачив лише дику, страшну руїну. Уламки скель, повиривані з корінням дерева, тут і там повбивані птахи, – це все нагадувало на кожному кроці страшні хвилини, які так недавно ще довелося пережити.
«Що мені тепер робити?» думав сумний Микола. «Печеру – єдине моє пристановище, присипало надісь каміння або рознесло, що й сліду може вже з неї немає. Бідні лами потонули певне в розбурханих хвилях. І я зістався знову без даху, й знову самотнім…» І зажурився козак.
А тим часом усе вже вщухло. Полум’я більше не виривалося з щілини, тільки час до часу знімався чорний дим і стікала поволі гаряча лава. – «Поки що втихло», журно думав Микола, «та хто його зна, чи за хвилину не зірветься знову хуртовина, чи знову не почне літати каміння, та й полум’я не почне бухати з проклятої гори. А як не тепер, то за місяць, як ізнову кривавою працею загосподарююсь.» Отак сидів він у важкій задумі, притулившись спиною до дерева з якого зліз, та й не зглянувсь, як усе навкруги вкрилося чорною пітьмою ночі…
Уже світало, як прокинувся Микола зі сну-забуття. Холодний вітрець лагідно колихав листям дерев, далеко край ліса червонів небосхил, навкруги лунали веселі пташині пісні. І наче легше стало Миколі на серці. «Якось то воно буде», подумав він. «Коли зістався живим та й руки-ноги не скалічені, то не загину.»
І підбадьорений пішов до своєї домівки. Та яке ж велике було його здивування й безмірна радість, коли біля печери побачив своїх дорогих лам! Очам власним не хотів дати віри. Кинувся до лам і почав гладити й пестити, як малі дитинята. А вони з радощів весело мекали й м’якою вовною гладили йому ноги й лизали руки. І тої хвилини забув Микола за всей світ! – Чув як жвавіше почина в ньому битися серце й якась нова сила й бадьорість вступають у груди. І отак радіючи подався в супроводі лам до своєї печери.
Коли прийшов туди, то побачив, що справа зовсім не така погана, як він собі уявляв. Щоправда, завалилась каменюка, яка заступала дах, потягнувши за собою чималу брилу землі, – одначе не так важко було повикидати вламки з печери й знову в ній вигідно оселитися. А коли придивився Микола ближче, спостеріг, – що каменюка ця скорше чи пізніше могла завалитися й придавити його в печері. І радий, що позбувся небезпеки, не шкодуючи за покрівлею, заходився він вичищувати помешкання від каменюк і грудок землі. Робота йшла швидко. Нарешті зісталося тільки два великі вламки скелі, але їх не можна було викотити на двір руками. Одначе Микола довго не думав. Хіба ж не доводилось йому викочувати на чайку важкі бочки з порохом, чи з кулями, або важницею воза піднімати! – Підклав під уламок скелі кремезного дрюка, спер його об колоду та й почав підважувати цілим тілом. І отак підважуючії раз-у-раз кам’яну брилу, почав посувати її все далі й далі. По деякім часі не було в помешканні ані одної каменюки.
«Ось і знову маю домівку», відпочиваючи думав Микола. «Та й боятися вже не треба, що кожної хвилини завалиться покрівля. бо стіни й дах тепер із суцільної скелі, в якій не побачиш найменшої щілини».
Цікавий як вигляда зблизька вулкан , про який учився колись у школі, вибрався Микола на місце вибуху. Але хоч як хотілось йому заглянути в кратер, з якого ще час до часу вилітав дим, таки не зважився Бо хоч лава вже трохи й остигла, стікала проте поволі й безупинно згори, заливаючи грубий шар попелу й розкидане навколо гаряче каміння. Отак розглядаючи вулкан, нагадав собі Микола зненацька, що в тім боці, куди зсувалася густа маса лави, ростуть кущі картоплі. Наляканий побіг мерщій туди, але з радістю побачив, що вони стояли незачеплені. Однак, щоб забезпечити себе, викопав він кілька кущів картоплі й порозсаджував їх у різних місцях острова.
Оговтавшись уже цілком після вибуху вулкана, заходився наш господар кінчати піч.
Швиденько викопав яму, насипав туди глини, полив водою, замішав, докинув трохи піску й почав мурувати стіни. А що працював Микола не розгинаючи спини, то в три дні піч була готова.
Між тим гора перестала зовсім диміти, але Микола пішов до вулкана, щоб на власні очі побачити, чи не загрожує часом нового вибуху. Збоччя гори й кратер вкриті були застиглою чорною мазюкою, проте навіть із розколини не добувалося вже диму. Отже найбільш уважні досліди не показували ані якоїсь підземної діяльності вулкана, ані близької небезпеки. – «Видима річ, вулкан ізнову погас», – подумав Микола, – «може дасть Біг на тім і скінчиться.» І цілком заспокоєний вернув він додому.
А тепер, коли Микола спокійно заходився коло щоденної роботи, треба було йому насамперед запастися їжею на зиму, щоб не загинути з голоду. Минуло кілька день і наш козак упіймав уже сім лам. Він усіх повбивав крім старого самця, зіставивши його при череді освоєних лам за стадника. Ламяче м’ясо Микола посолив та й повісив у піч щоб задимити… А що боявся, чи не мало буде шинки як довго протягнеться зима, вибрався знову на лови. Та цим разом Миколі не пощастило. Лами звітрили його в тім місці, де на них завсіди засідався, та й обходили десятою дорогою.
Та впертий був Микола. Коли заходився коло чого, або що задумав, мусів був скінчити, щоб не знати що! І ось придумав він інший спосіб. Уже кілька разів, як засідав на лам, зауважив, що вони вгледівши чи завітривши ловця здалека, обходили його манівцями й мерщій бігли через малий горбок у гущавину. Микола помітив також, що на другому боці горбок цей був оточений колючими хащами мов живоплотом, а за цим живоплотом взносився кам’яний мур, так дві стопі заввишки. І кожного разу лами перескакували ці хащі, стрибали через мур та й вникали Миколі з очей. Цього було нашому ловцеві досить. Він зараз же за хащами викопав глибоку яму, прикрив її сушняком та хмизом і вже другої днини застав у ній дві дорослі лами.
«Їжею забезпечений я тепер на цілісіньку зиму», – думав Микола по кількох днях виймаючи в димарні ламячі шинки, – «та де переховувати її взимку?»
Але. виявилося, що цим разом козакові нашому допоміг землетрус. Недалеко печери запалася гора, так на два метри завглибшки, й через це повстала друга печера, отвір якої виходив якраз на Миколине подвір’я. Отже без усякого труду мав Микола в своїм обійстю льох.
Іще треба було Миколі запастися сіном для лам, паливом та картоплею. Сіна назбирав він цілий стіжок, але поспішався дуже наш господар та й не зауважив, що складає трохи вогке сіно. Аж як побачив одного дня, що димить скирта, засунув у сіно руку: а туди наче жару хто насипав. «Ага, от в чім річ!» – каже Микола – «поквапився трохи та й склав вогке сіно. Добре, що хоч не зайнялося, а то й таке трапляється!» Розкидав мерщій стіжок, висушив сіно та й склав ізнову копицю, а щоб не мокло, – накрив дахівкою з очерету.
Упоравшись із сіном, Микола назбирав дров: гілляк та сушняку й поскладав рівненько в стоси, прикривши теж од дощу очеретом. Потім накопав він картоплі й зсипав у льох. Нарешті приніс іще дві торбині цитрин та десятків кілька кокосових горіхів. Отак запасся Микола всім необхідним на зимівля й не боявся тепера, що доведеться йому голодувати.
«Ось-ось зима вже за плечима», – міркував він усе, – «на дереві вирізав іще два тижні тому місяць жовтень: за тижнів два-три сподіватися можна першого снігу.» Та замісць снігу день-у-день безупинно лив дощ. Небо вкутане було всей час мутними, сірими хмарами. І вже два тижні просидів Микола в печері: вийде хіба до льоху, до стіжка, або до криниці, щоб принести собі й худобі води.
«Ох, як поволі-поволі тягнуться дні,» нудьгував він. «Ото щоб мати мені Святе Письмо: здається тепера кожної букви вивчився б на пам’ять; або паперу хоч лібра. Ох вірші, вірші б складав! або драму чи думу яку може написав би. А то сиди тут, та й сиди, аж голова задурюється: крути-не верти, а таки ні Гомером, ні Софоклом не зробишся!» жартуючи розважав себе Микола. І особлива нудьга брала нашого пустельника довгими осінніми вечорами. Бідолаха сидів тоді без світла й без роботи, тільки й думаючи про те, як би скоріше минав оцей нудний, непотрібний час. Але одного дня, спало якось на думку нашому козакові: чому не спробувати зліпить із глини горшка та каганця? Хіба на Вкраїні мало їх ліплять, та ще й які!
Так і зробив. Виорав один день, коли зранку дощу не було, накопав глини та й за кілька днів сушилося вже на печі кілька горшків, дві миски та каганець.
Тим часом дощ не вгавав. Щоб не дармувати, сплів Микола за тиждень невеличкого павучка.
Потім прийшло йому на думку спробувати б іще зробити лука, сагайдака та стріли. В уяві бачив уже наш козак, як устрілює птахи та іншу звірину. Врадуваний щасливою думкою побіг, не зважаючи на зливу, шукати твердого й гнучкого дерева.
А коли пощастило йому підшукати такого дерева, набрав скільки міг донести, вернув до печери й зараз же заходився коло роботи. Тепера тільки відчув Микола, як став би йолу в пригоді залізний ніж. Ой намучився, намучився бідолаха, обрубуючи кам’яною ножакою й черепашиною шкаралупою тріску за тріскою Не менше як вісім день просидів він із ранку до вечора, заки лук був готовий. Тепера треба було ще тятиву й стріл. «Ото як би був знав», думає Микола, – «що доведеться зробити лука – «був би зіставив кишки з лам: здалися б на тятиву. Та треба замінити її мотузком.» Зсукав тугого, міцного мотузка й заходився робити стрілу.
Вистругав із твердого дерева стрілу та й думає: «Знаю, стріло, що далеко не полетиш. На Січи обковували ми тебе гострою залізякою, щоб із свистом та розгоном вбивалася ти в груди ворога. Та що діяти – заліза в мене немає.»
Метикуючи, чим би його заступити, нагадав собі наш спудей, що читав десь, як дикуни вживають на вістря стріл та списів риб’ячих остяків або гострого каміння. – «Ось треба мені буде спробувати цеї штуки. Та добре, що й про списа згадав: і його треба придбати.»
Мерщій побіг Микола на берег моря й без великого труду знайшов кілька остяків та гостре каміння, що як раз пасувало на вістря до стріл та списа. Вертаючи до дому, не забув вирізати й ратища до списів. По кількох днях важкої праці виготував Микола чимало стріл та два списи. Стріли були загострені з одного боку остяками, а на другому прив’язав Микола пера з птиці, щоб стріла летіла рівно й з більшим розгоном; на кінець списа прив’язав він гострого каменя.
Коли вже все було готове, не втерпів Микола, щоб не спробувати, чи добра його зброя. І з великою втіхою пересвідчився, що хоча стріли не були обкуті залізом, проте можна було встрілити ними птаха чи малу ламу, а спис придатний був до оборони від тигра чи ягуара.
За цей час, як Микола був занятий луком і списами, просохли вже горшки й каганці. І постановив він спробувати, чи годящі вони до чого, чи може доведеться їх викинути. Поклав шмат ламячого здору в миску, щоб його розтопити на смалець, і радіє вже наперед, як то зробить собі каганця й проводитиме довгі вечорі при світлі. Та тут вийшло не те, чого сподівався Микола. Як тільки починав розтавати лій, всякав він увесь у глину, так що й мало що смальцю діставалося на дні миски.
«Еге, ось воно що!» міркує Микола. – «Спочатку треба миску випалити у вогні, а тоді вже можна буде з неї щось робити.»
Отак розміркувавши, вставив Микола миску й горшка в розпалене багаття, що ясним полум’ям палахкотіло серед печери, та й жде, що ось-ось матиме справжній посуд. Але бачить щось воно нічого не виходить. – «Еге, ось де притичина!» – крикнув він. «У нас випалюють горшки в печах, а тут тобі вогонь на вільному повітрі. Тому жар од вогню швидче слабне й горщик не має часу засклитися.» А що в димарні не можна було випалювати посуду, треба було насамперед вимурувати гончарську ніч. Отже не було іншої ради, як ждати весни.
Серед безнастанних дощів минуло два місяці. «А. тепер готуйся на зиму козаче!» – думає Микола, – «Дощі перестали, небо погідне – надісь морози прийдуть.» Коли тут тобі щось на зиму не схоже: замість морозу почав повівати свіжий, теплий легіт, сонце почало лагідніше й тепліше світити.
– «Невже ж весна надходить?» із дива не міг зійти Ми-кола. Та коли побачив на недалекому горбі нову, зелену траву, мусів був таки повірити, що зима вже минула. «Еге, знаю чому не діждавсь я морозів. Це попав я в теплу країну, де такої як у нас зими немає. І як таки я до цього не додумався, бачачи буйну, тропічну рістню на острові? Далебі, невіглас із мене! Сором буде товаришам по Академії признатися, що я в тропікальній смузі землі паливо на зиму збирав», – міркував Микола. І хоча й засоромлений, але безмірно веселий, що вже скінчилась його нудьга, почав наш козак міркувати про майбутні весінні роботи.
6. Микола за кравця та шевця
Вал. Злотополець
Москіти. Черевики. Шкуратяне вбрання. Випалювання горшків. Бій з хижаками.
Хоча багато де-чого придбав уже Микола за час перебування на острові, проте не одного йому ще недоставало. А найгірше журило бідолаху вбрання: хоч як його беріг, усе таки подерлося так, що тільки одно рам’я звисало. Іще трохи згодом до того вже дійшло, що почав наш запорожець грішним тілом світити. Що правда, не було козакові кого стидатися, бо крім нього жадна хрещена душа не жила на острові, але ж справляло це багато невигод.
«От і лихо тобі!» – думає Микола, – хуги й морозу не боюся – без жупана обійдуся. Та от комашня й усяка погань так даються в знаки, що хіба бери й качайся по землі, як шпигне тебе жалом.» І поглянувши на своє тіло червоне й усе в гулях, аж жахнувся. «А що то буде», – думає зажурений, – «як і цього дрантя не стане? А час той уже недалеко.»
Погода тої пори була чудова. День-у-день світило лагідне, весняне сонце. Білі хмарки, мов вівці кучеряві, гралися з вітром на безкрайому блакиті. І часто в такі дні виходив Микола на берег моря й летів тужливими думками на Вкраїну. І скільки разів бачив здавалося на далекому небосхилі білу цятку, що зближалась до нього, чув як молотом почина битися серце від гадки, що це може корабель або чайка яка. І скільки разів доводилось бідоласі розчаровуватися: то були лише білі хмаринки, що гонив вітер, або витвір напруженої уяви.
«А проте не варто втрачати надії: може коли пропливатиме який корабель», – потішав себе Микола. – «Треба вбити на березі тичку й розвісити хоругов: корабельна залога побачить її й причалить до берега. Ох, здається половину життя віддав би за це!»
Маючи надію, що все-таки колись сповняться його жадання, Микола застромив на крутобережжі тичку й розвісив свою подерту сорочку.
Тим часом і черевики, які до цього часу ще якось держалися, розлізлися цілком. От тепер уже не було Миколі спокою. Москіти й інша комашня, що в час сльоти розвелася страшенно, немилосердно кусали йому голі ноги, руки й лице. Ціле тіло напухло мов опарене окропом.
«Що маю робити?» бідкався Микола, – «чим би то прикріпи наге тіло й захистити від проклятої комашні? Накинув би шкури з убитих лям, коли ж бо сириця: тверді й зашерхлі мов кора!»
І кожної днини що-раз більше давались бідоласі в знаки москіти. Працювати вже було неможливо, а вночі й сон його не брав: раз-у-раз мусів був зриватися та чухати роздратоване тіло й тільки вранці засипав знеможений.
«Таки хіба доведеться загинути від цих чортячих мух, коли не поможе Бог зробити хоч якої-будь одежини», думав бідолаха.
І в тяжкій розпуці, кусаючи в болю уста (бо москіти не давали йому як звичайно спокою), відрізав Микола ватяним ножем великий шмат лямичої шкури на черевики й затягнув у попробивані на краях дірочки мотузка. Обгорнувши потім зверхній вовняним боком коту, стягнув міцно шкуру мотузком так, щоб не видно було босої ноги. І хоча шорсткий спідній бік шкури не прилягав ніде до ноги щільно й страшенно муляв, проте була надія оборонитись од москітів. Такого самого черевика-ностола зробив Микола й на другу ногу Тепер узявся до дальшої праці. З другого й теж засохлого як кора шматка шкури зробив щось подібне до шолома або до чернечого каптура. Потім вирізав у цім шеломі дві невеличкі дірки на очі й третю на уста, щоб міг дихати – й ось голова тобі вже безпечна від москітів!
А тепер заходився наш майстер шити жупанину й шаровари. Словами навіть і оповісти важко, як намучився бідолашний Микола під час оцеї роботи! – Адже ж замість голки – мав він рисячого остяка, замість ниток – самотужки сучену дратву, насмолену живицею з одного смолистого дерева. Але нарешті запорожець переміг таки всі труднощі й хоч і нагрівши собі чуба, зшив із двох невеликих шкур рукава й міцно пришив їх над чималими дірками зробленими в третій шкурі. А ця третя шкура зшита була мов торбина з трьома діркама: дві з боків на рукава й третя в гузирі – для голови. Отак самісінько пошив собі наш спритний кравчик іще й шаровари!
А коли вже впорався з убранням, одягнув оце все на себе й глузує: «Ну й медвідь із мене, хоч куди. Правдивим вовкулакою перекинувся! Бачив я всяку невіру: і татарина в кудлатій шанці, і турчина в чалмі, і рудобородого москвина в халаті, і Мурина, але такої потвори як я тепера, мої очі ще не оглядали! – Від голови до ніг шкура, при боці замісць шаблюки – кам’яна сокира, через плечі звиса торба, лук і сагайдак із стрілами, в одній руці спис, а в другій парасоля, та й на голові шелом шкуратяний. Здається й сам чорт, мене побачивши, тікав би з переляку світ-за-очі.»
Радий, що відпекався тепер од москітів та іншої погані, заходився Микола коло горшків. Швиденько викінчив велику піч, у якій мав їх випалювати, розклав огонь та й усадив туди велику миску повну горшків і глечиків. Вогонь палахкотів що-раз більше й ніч почала червоніти. Отак перечекав Микола до вечора, як огонь почав погасати, а піч холонути. Цікавий глянути на наслідки своєї роботи, вийняв іще гарячого горшка, дивиться, – а на ньому ні сліду склиці. Витягнув другого, третього – теж саме: горшки не були поливяні.
«Погано, не будеш світити, козаче, в своїй хаті!» думає Микола, витягаючи останню миску з печи, коли дивиться, а вона блищить гладенькою склицею.
«Еге! Оце тобі!» аж скрикнув здивований майстер. «Та чому інші горшки не засклилися?»…
Нарешті нагадав собі, що на дні миски зісталося було трохи солі. «Ось воно що!» міркував Микола. «Я, далебі, не знав, що горшки треба солити. Не придивився добре на Вкраїні, як їх випалюють.» А що було вже пізно, відклав випалювання нових – поливаних горшків – до другого дня.
Як тільки почало сіріти, знову затопив у печі.
«Та треба тепер мудрувати», думає Микола, ставляючи до печі одного горшка з сіллю, «у другого не насипемо солі, а обіллємо солоною водою, – може краще засклиться.»
Як думав так і зробив. Та не судилося Миколі побачити того дня поливяного посуду, бо трапилась йому незабаром страшна пригода.
Так у обід, вертав Микола, як звичайно, з полювання. Ішов узберіж повз високу, простопадну скелю. І вже був недалечко своєї печері, коли бачить, на віддаль так може з гони, нора в скелі, а біля неї якісь звірятка граються, схожі на котів. Як тільки почули, що йде хтось – мерщій сховалися в норі.
Микола зупинився й хотів розглянути звірятка краще. Аж раптом, сам не знаючи чому, оглянувся і зблід: просто до нього котячими скоками наближався великий, плямистий мов тигер, хижак .
Припадаючи до землі й уткнувшись у траву головою, незнаний звір пас жаріючими очима Миколу, потім проповзши кілька ступнів, стрибав із зловістним риком.
Мимохіть острах узяв козака, хоча небоязкий він був і не раз сам-на-сам у пущах стрічався з туром, ведмедем та диком. Але ж мав тоді при собі инакшу зброю! Та вікуди було дітися.
– «Боже, рятуй козака!» шепнув побожно і, прибравши оборонну поставу, направив списа на звіря.
Хижак уже готувавсь до останнього скоку.
«Аби тільки вістря не зламалося!» промайнула в Миколи думка.
Звір кинувся на запорожця, але той подався зненацька всім тілом наперед і, мов вилами снопа беручи з воза, проткнув його у повітрі списом. Обов впали на землю. Та Микола не випускав із рук списа, все глибче заганяючи його в тіло хижака. І вже відчував наш козак, що звір конав, коли раптом спис переламався надвое й хижак загородив йому в тіло страшні пазурі…
Миколі потемніло в очах… Одначе за хвилину опамятався. Звір не ворушився: це були його останні корчі. Микола встав. Відчував слабість на цілому тілі. З пораненого плеча струмком стікала кров.
«Ні», блиснула зненацька думка – «треба хутчій забіратися звідси. Це лігво хижаків: може надійти самиця.»
І тільки він оце подумав, як відчув, що хтось його пасе очима ззаду. Повернувсь і затремтів: не більш як у десяти ступнях був такий самий другий хижак, люто рвучи пазурями землю, а очі йому горіли зловісним вогнем.
«Смерть!» прочитав у них Микола.
Розумів даремність опору, бо був тепера сливе безборонний, але хтів лише не дурно віддати козаче життя. Стиснув у руках сокиру.
Хижак стрибнув…
Хижак стрибнув. Два тіла сплелися в страшних обіймах. Звірі, і людина боролися груди в груди. Кілька разів піднімав Микола кам’яну сокиру й мов молотом гупав хижака, але за кожним разом усе слабше й слабше… Нарешті відчув, як мов неживі опадають йому руки й у страшних обіймах хижака він безвладно падає на землю…
Сонце вже стояло на вечірнім у прузі, коли Микола опамятався. Не розумів спочатку, що з ним сталось і де він опинився. Відчував тільки, що якийсь тягар лежить на ньому й не дає дихати.
Розплющив очі й побачив, що на нього всею масою навалився страшний хижак: він був неживий.
Микола згадав усе. Напружуючи останніх сил, почав видобуватися з-під звіря. Але ж був остільки немічний, що витратив на це сливе півгодини й ледве не зомлів.
Видобувшись з-під звіря, почав себе Микола оглядати. Був увесь закривавлений і вкритий ранами; з жупана лишилося одно рам’я. Спрага пекла уста. Побачив свою безпомічність, і відчай обгорнув нещасного.
«Як же я до дому доберуся?» прошепотів безпорадно. Кілька хвилин лежав нерухомий. Потім з неймовірними зусиллями почав повзти до струмочка. На його щастя це було недалеко; але ж поки туди доповз, минула, як йому здалося, ціла вічність. Жадібно припав до води. Здавалося це підкріпило пораненому сили: сів і почав обмивати рани.
Крім покусаного лівого плеча, мав прокушену сливе до кості ліву руку й сліди страшних пазурів на грудях та на обох ногах.
Розумів, що на Січи, де зналися на вигоюванню поранених, ці рани не вважали б за тяжкі. Але ж тут, на відлюдному острові, де нікому й нічим було їх перевязати, де нікому було коло пораненого не тільки ходити, ба навіть додому перенести, – могли вони стати смертельними.
«Чи ж вистарчнгь мені сил добратися додому? Чи не зомлію я закривавлений, повзучи до печері й чи не попаду в такім стані хижакам на пожирання?» – отакі думки промайнули в Миколиній голові.
«Ні», – вирішив він трохи поміркувавши, «спочатку треба якось перевязати рани, бо хоч кров і не біжить сильно, поки спокійно лежу, але ж од зусиль при переповзуванні можна по дорозі спливти кров’ю.»
І він почав розглядатися, чим би його перев’язати рани. Незабаром побачив недалеко дуже довге листя якоїсь волокнуватої ростини. Було воно зовсім мяке та гладеньке й отак із долоню завширшки. Нарвав цього листя й почав тоді вдруге пробивати рани, опісля їх перев’язуючи.
Коли скінчив нарешті перев’язування, почував себе остільки втомленим, що мусів був одпочивати. А відпочивши й напившись води, перехрестився й поповз до печери.
Хто міг би описати ті муки, які перетерпів бідолашний козак, повзучи до печери?!…
Кілька разів він зомлівав, кілька разів почував себе вже остільки немічним, що не міг навіть поворухнутися й з відчаєм у серці думав, що надходить смерть. Проте, по деякім часі, страшезним зусиллям волі він опановував себе й знову повз і повз, лишаючи позаду кривавий слід!
І хто зна, чи добрався б Микола до своєї печері, як би не повз берегом струмочка, звідки міг час до часу напитися води. А що струмок біг аж до самої печері, міг наш козак повзти узберіж сливе до своєї домівки.
І вже давно на небі мерехтіли зорі, як напівживий опинився він навпроти печері. Доповз наприкінці до огорожі, отвором крізь який заводив лями, проліз на подвір’я й упав тут на траву непритомний.
Невідомо, скільки часу лежав отак Микола. Але, коли він прокинувся, була вже глупа ніч. Чув, як горять йому рани, як страшна знемога охопила руки й ноги. В голові був шум, а перед очима мигтіли якісь вогники й чорні та золотаві смужки.
– «Що ж станеться зі мною?іС промайнула пораненому думка. «Навкруги немає живої людини, щоб мені помогла. Здається прийдеться мені тепера загинути на відлюднім острові.»
Що-раз важче почав дихати, поки тремтіли, потемніло в очах: він ізнову зомлів.
«А хто ж принесе мені води? Хто їсти дасть? Невже ж із спраги та голоду доведеться вмирати?» – наче крізь сон шепотів Микола, знову опам’ятавшись.
І хоча відчував, як охляло все тіло, але знаючи, що від цього тенера залежить життя і смерть, поповз до струмка й приніс таки води. Потім поклав коло себе кілька печених картоплин, кілька цитрин і повалився знеможений на сіно.
Усе вкруг нього почало ходити ходором. Но тілі, хоча з головою вкрився лямячимн шкурами, пробігав холод. Увесь тремтів. Губи зашкарублії від холоду. Так пролежав він якийсь час. Поволі холодні як лід руки й ноги почали огріватись, і Микола вчув, як кров наплива до голови й розбігається розпалена по цілому тілі. Чув, як молотом б’ється серце, як вогонь якийсь палить груди. В очах почало темніти. Бачив лишень, ніби повзуть якісь гадюки й стрибають страшні тигри, десь далеко пливе чайка, на печі на маленьких ніжках підскакують горшки й підходять що-раз ближче до нього. А потім почало все зникати: тихо й темно стало навколо; хтось прийшов до печері й прикрив його червоною китайкою, а вона мов огонь спочатку запалахкотіла в темряві й поволі пригаса й пригаса. З жахом зірвався Микола, росплющив очі – нікого немає: тільки вогонь у печі дотліва.
– «Ох, лишенько!» – скрикнув, «а що буде, як він погасне?!»
Останніми силами приповз на руках до вогню, підкинув сушняку й ледве-ледве назад доволікся до постелі. І темна ніч сповила йому очі.
Це була найстрашніша ніч, яку коли-небудь довелося Миколі пережити. Мороз і пал наперемін обхоплювали його тіло. Голова лежала важка як каменюка й здавалось йому, що шаблюкою товче хтось по ній раз-по-раз.
А як почало світати, стало нашому козакові неначе трохи легше й хоча важка ще була голова, та перед очима не бігали вже смужки. Вогонь ледве тлів, та виснажений Микола не міг уже навіть підвестися, щоб підкласти сушняку.
«Що ж я тепера робитиму без вогню?» – шепотів бідолаха дивлячись, як щораз більше й більше погасає в печі.
Друга ніч минула як попередня. Вогонь погас зовсім; вода в лушпинах почала псуватися; пропасниця знову трясла Миколу; спрага палила йому уста. Щоб підвестися хоч трохи, – не було тепер і мови: навіть повернутися на другий бік не мав уже сили.
«Останню мабуть кахтизму дочитую!» подумав бідолашний Микола.
А тим часом віддих ставав що-раз тяжчий та повільніший. Перед очима слабого промайнуло колишнє життя. Він бачив себе малим хлопчиною-бурсаком у Києві й козаком на Січи, бачив себе в походах і на галері, бачив як на яві батька й неньку та Славне Товариство Запорозьке.
«Треба попрощатися з ними хоч думками», подумав він і промовив: – «Прощайте, мої дорогі, вже більше мені вас не бачити! А ти, Нене-Вкраїно, прости невольний гріх козака що не на полі слави гине, а на мякому ложі. Прийми, Воже, мою грішну душу – й не суди її тяжко!»
І легше стало новакові на серці. Усміхаючись бачив, як біла, ніжна намітка, немов рука материнська, пестливо обгорта йому тіло; як повільно, але без жадного болю припиняється віддих; як німіють-завмірають всі змисли. І останнім вражінням слабого був цвіт яблуні: сліпучий, запашний, радісно-рожевий. І з усмішкою щастя він утратив притомність…
7. Будування човна
Вал. Злотополець
Видужання. Знову без огню. Масло. Розклад денної праці. Гніздо папуги.
Довго-довго лежав Микола без пам’яті. Нарешті, – видно Бог зглянувся над козаком, – почав дихати що-раз глибше й глибше. Ворухнувся раз, другий, розплющив очі й повів ними навкруги. Ще добре не міг здати собі справи, що саме було сталося з ним, та проте впізнав свою печеру.
Проміння теплого сонця вдиралося в кожний її куточок, падало на лице Миколи й наче гладило його по стомленому обличчю. Поволі почала вертати до слабого пам’ять, а біль у не як слід іще вигоєних ранах нагадала йому все, що сталося.
«Отак, це рани звалили мене з ніг», подумав Микола. Разом із тим відчув він, що йому покращало: голова не боліла та й палу не було зовсім. Здоровий, сильний піт облив слабому тіло.
Так пролежав Микола може з годину й відчув, що хвороба вже минула: вільно й без болю міг тепер ворушити руками й ногами, та й без труднощів піднявся й на хвилину присів.
Страшна спрага палила йому уста. Воду, яка стояла коло нього, не можна було вже пити. На щастя пригадав собі, що поклав під голови цитрину; дістав її й жадібно почав висисати.
Кислий сік гасив спрагу й відсвіжував знеможене тіло. Незабаром Микола заснув лагідним сном.
Сонце як раз почало сходити, коли Микола прокинувся. Аж усміхнувся бідолаха почуваючи, що сьогодня в нього вже більше сили й бадьорості. Тільки втома, яку чув на цілому тілі та біль у лівому плечі й руці, нагадували недавню хворобу.
Тепер уже відчув він також і голод та й почав їсти картоплю, що лежала коло нього, приправляючи її для більшого смаку цитриновим соком. Наївшись, почав Микола оглядати свою печеру. І тоді тільки помітив, що в ногах лежать його вірні лами. Ох, як зрадів наш самотніш острів’янин!
«Простіть, що забув за вас!» говорив він і гладив їх по м’якій вовні. – «І за себе був цілком забув, збираючись уже на той світ!»
А як дійна ляма підійшла до Миколи, він підвівся, вхопив її за вовну, щоб не втікла й почав ссати з вимені молоко.
І здавалося слабому, що з кожним ковтком вертає до нього здоров’я. Підживившись трохи, заснув він ізнову й прокинувся тільки ввечері. Тепер учув таки добрий голод, зате болю в ранах сливе не було. Цього разу кілька бараболь із соком цитрини цілком вистачили Миколі, щоб наїстися. Незабаром опали йому важко повіки й він ізнову заснув твердим, довгим сном.
Цей безпереривний сон так підкріпив Миколу, що він другого дня вранці підвівся, встав із постелі й пройшов, спираючись об стіни, кілька ступнів. Хиткою ходою вийшов потім із печери й підвів до неба очі. І здавалося слабому, що він удруге на світ прийшов.
«О ясне сонечко, як дороге мені тепер твоє проміння!» – шепотів він урадуваний і щасливий. Потім повернув очі на безмірний, синій небосхил, на дерева й кущі, що прибралися в молоду зелень і миготіли росою як перлинами, й на лями, що пестливо тиснулися до його рук. І здавалося слабому, що прокинувся він із якогось важкого, страшного сну в чудовій, зачарованій країні. Груди піднімалися високо, він підвів руки вгору й шепотів наче тиху молитву:
«О Боже, який чудовий твій світ! Який він чудовий!»
Здоровий, лагідний вітрець, кришталева джерельна вода, якою промивав рани, а також нив змішану з молоком, а до того веселий настрій, – спричинилися в великій мірі до скорого видужання пораненого. А за кілька день, аби не деякий біль у лівім плечі та руці, чув би вже себе здоровим та сильним як раніше. Отже міг Микола знову взятися за давню недокінчену роботу.
Насамперед пішов він глянути, чи вийшло що з його горшків. Одчинив піч і диво! – на горшках та глечиках блищала скляна полива. З радості Микола й забув, що вони йому тепер ні до чого, бо вогонь давно погас. А коли спало це нашому козакові на думку, зажурився тяжко поглянув на піч та посуд і важко-важко зітхнув.
– «Та якось може знову пощастить роздобути вогню», подумав трохи згодом бідолаха. – «А поки що, здасться посуд на молоко й на воду.»
Та й іще до чогось придавсь йому посуд. Нагадав собі якось наш пустельник, що не погано було б скоштувати картоплі з маслом. Що тут довго думати, коли молока скільки душа захоче. Замість дерев’яної маснички ось що зробив: вибрав щонайбільшого глечика, припасував до нього вирізаного з дерева кружка із забитою по середині ломачкою та й почав бити масло. А коли в масничці з’явилися шматки рідкого масла, повиймав їх та налив водою, щоб трохи ствердли, потім посолив, загорнув у листя й поклав у льох.
Отак пощастило нашому господарю з маслом. Та коли хтів його скоштувати, тоді тільки нагадав, що й картоплі вже більше не можна пекти.
– «Ось тобі й щастя! Доведеться знову мені жити, як за перших днів», – нарікав Микола. – «Устриці, молоко, кокосові горіхи й сире м’ясо – це єдина моя їжа.»
«Та й за це дякувати треба Богові: буду живий, спроможусь на щось краще», подумав він одначе трохи пометикувавши.
Що ж тепера мав Микола робити? Усе, що міг виробити руками, вже було. Отже зіставалось нашому козакові лишень дармувати: найстрашніше, що міг собі уявити. Без діла здавалося Миколі життя неможливим, а до того ж на оцім відлюднім острові.
Видима річ, що він блукав тепер цілими днями й усе роздумував, як би то йому загаяти час. Удень і вночі мучила нашого козака думка, чи не збудувати б йому байдака або хоч човна. О, тоді гребки в руки й гайда шукати людей, які не так то може й далеко від його острова.
Живучи віднині тільки цією думкою, вибрався Микола шукати дерева, з якого міг би збудувати хоча звичайнісінького рибальського човна. Незабаром знайшов досить велике, дивне дерево. Між густим листям звисали овочі, завбільшки з кокосові горіхи, але ж без шкаралупи. Овочі ці були дуже смачні й поживні.
Грубий стовбур дерева вже давно був дуплявий, і Микола сподівався, що як лише зруба його, обтеше трохи й поширить дупло, можна буде зробити човен. Отже він зазначив місце, де росло дерево, щоб легко потрапити туди згодом, і вернув додому.
По дорозі знайшов Микола те, що давно вже хотів надибати, а саме: гніздо папуг . Але як лише почав підкрадатися до гнізда, папуги залопотіли крилами й пурхнули йому над головою. На щастя одна наймолодша папуга, що не вміла ще як слід літати, зісталася в його руках.
«Ось і впіймав!» радів Микола. «Тепера вивчу тебе говорити кілька слів та й веселіше мені буде, коли чутиму голос, хоча трохи подібний до людського.» А вернувши додому, Микола зробив клітку, повісив її над головою й ліг спати.
Другого дня почав наш козак міркувати, чи зрубати знайдене вчора дерево, чи зіставити. Але хоч овочі цього дерева були щедрим даром природи, одначе судно було ще ціннішим скарбом.
«Коли це мені пощастить, так переді мною надія, що вирвуся з острова й тоді до чого мені це все: і овочі, й кокосові горіхи, й устриці,» думав Микола.
На згадку тільки, що може колись ізнову побачить людей, а можливо й зелені луки Вкраїни та Низове Лицарство, не міг утерпіти довше наш козарлюга: зірвався, схопив кам’яну сокиру, мерщій побіг туди, де стояло дерево й зараз таки взявся до роботи.
Це була найтяжча праця, за яку коли будь брався. Тупа, крихка сокира лишала незначні сліди на стовбурі. Та проте запорожець вирішив ні за що в світі не відступати од задуманого діла.
Від сходу сонця до пізнього вечора цюкав, та й цюкав сокирою і за цілісінький день удалось йому видовбати отвір, що ледве міг устромити туди кулака.
«Доведеться мені, бачу, не день і не два працювати над оцим», думає втомлений Микола. «За рік може тільки всміхнеться ця хвилина, що спущу тебе, незугарна тепер колодо, на хвилі моря й вирушу в світ далекий, світ незнаний, назустріч долі.»
Навчений досвідом постановив наш козак розділити свій день і кожної години виконувати означену роботу. І так розклав собі час: рано-вранці, як лише світало, вставав, біг до моря й купався. Холодні як лід хвилі відсвіжували Миколі тіло й він бігцем вертав додому. Потім убирався й вилазив по драбині на скелю, що взносилася над подвір’ям. Під його ногами шумів праліс, далеко-далеко синіло море. І день-у-день зривалася в серці козака туга за світом, що десь там мусів бути за обрієм, і з уст йому линула гаряча молитва до Бога за тих, що там зіставив: за старого батька й неньку, і за нещасну, поневолену Вкраїну.
Потім вертав він до печери й доїв лам, яких освоїв уже чималу черідку. Частину молока випивав на сніданок, а частину заховував у льоху. Господарство забирало Миколі чималу годину часу Потім ішов він на бережину по устриці на обід, а звідсіля – в ліс до дерева.
Приблизно в десятій годині спека ставала нестерпучою й працювати було неможливо; тому йшов ізнову купатися. Холод хвиль і лагідний вітрець, що нісся з-над моря, відсвіжували нашого працівника, вертаючи йому бадьорість та жвавість.
Так за годину вертав він ізнову до печери, удруге доїв лам, робив сир із кислого молока й брався за обід. Молоко з сиром, кілька устриць та пів кокосового горіха, цілком вистачали йому, щоб наїстися.
Під час обіду навчав наш острів’янин свою папугу говорити кілька слів. По обіді трохи відпочивав, а як спека меншала, йшов ізнову в ліс довбати човна: на це присвячував щодня дві годині Потім біг ізнову до моря, купався вдруге, вишукував устриці й вертав до дому, щоб тут поратися в городі. Садив біля огорожі пшінку й картоплю, сподіваючись, що все-таки колись роздобуде вогню, а тоді не треба буде бігати й розшукувати їх у лісі. Заводив собі й садок: понасаджував молоді парості кокосової пальми та інших овочевих дерев, поливав молоді щепи, насаджував живопліт навкруги свого сада й города. Іноді обрубував гілля з дерев перед печерою й так їх стягав, щоб вони зрослися по якомусь часі й утворили велику альтанку.
А що малим іще хлопчиною Микола помагав не раз дядькові ходити коло овочевих дерев і вивчився таки де-чого, тепера стало йому це в великій пригоді. І радів страшенно, як ізгадає, що за рік вкруг печери матиме власну городину й садовину. Білі квіти, мов метелики, обсядуть на провесні молоде листя, пташки зів’ють собі серед гілля кубельця й тьохкатимуть од ранку до пізньої ночі. І здаватись йому буде, що він на своїй любій Вкраїні, у вишневому садку. І радів цим Микола, як мала дитина.
А як сонце вже спускалось до вечірнього упруга, брав наш козак лука й, хоча на Січи ще встрілював у леті птицю., вправлявся трохи: може коли доведеться почастувати кого стрілою. Увечері знову вертав він до печері, доїв лями, вечеряв і лягав спати. А блідолиций місяченько й зорі вколисували козака до спокійного сну.
8. Жахливе відкриття
Вал. Злотополець
Мандрівка по острову. Недогризки. – „Чи тут живе Микола, козак із славної України?”
Отак проводив Микола день-у-день і не стямившись навіть, як минуло цілісіньких три роки. І хоч увесь цей час безупинно працював над човном, удалось йому видовбати стовбура ледве наполовину. Але хоча й знав, що скорше не доведеться скінчити човна як може за других три роки, проте не кидав початого діла і з завзяттям, як у перші дні, безупинно довбав та й довбав.
Одного дня, коли Микола відпочивав опівдня й роздумував над своїм життям, спало йому на думку, що хоча живе на острові три роки, проте не забирався в глибину своєї землі. Тільки недалекі околиці, віддалені на дві-три годині ходу від печери, були завсіди цілями його дотеперішніх мандрівок. І тому Микола вирішив перейти цілий острів із одного кінця до другого й ще напередодні виготувати все необхідне до мандрівки. Другого дня вранці, навантаживши ламу поживою на кілька день, узяв наш козак свою зброю й рушив у дорогу.
Спочатку не стрінув він у дорозі нічого цікавого: дерева, корчі, стрімкі скелі та бистра річка – оце все, що довелось йому бачити. Так пройшов Микола може з дві козацькі милі. І тепера тільки на власні очі побачив, що оселивсь у найбільш неурожайній частині острову. Велике багацтво незнаних овочевих дерев іще більш його запевнили в цьому. Втомлений цілоденною мандрівкою йшов він берегом якоїсь річки. Сонце вже давно зайшло й треба було думати про ночівля. А що з огляду на хижаків ночувати в гущавині було небезпечно, Микола не довго думаючи виліз на розлоге дерево, прив’язав себе до гілляки мотузком, як у перші дні, та й заснув твердим сном.
Удосвіта збудили козака пташині співи, що лящали просто над головою. Умившись із річки, Микола поснідав та й пустився в дальшу дорогу. Йшов так може з кілька годин і нарешті побачив, що суходіл кінчається: це був південний берег острова.
І вже спустився Микола до самої бережини, коли спинився зненацька мов урісши в землю. Чув наче не стало йому віддиху: з піску виглядало кілька людських черепів. Широко розплющив він очі й дивився на ці страшні черепи з вищиреними зубами, ребра й кості ніг та рук.
І якось моторошно стало Миколі. В уяві почали пробігати різні картини: то здавалось йому, що колись хвилі викинули розвиток корабля з людьми й вони тут із голоду загинули, то мимохіть ізгадував собі оповідання Джемса Бровна про самотні, таємничі острови в океані, де закинуті після розбиття корабля мореплавці гинули від незнаних нікому причин. Повів очима навколо й насторожував уха, як тільки шелестіло де біля нього. Бо хоча небоязкий був наш козак і не раз зазирав в очі смерті, проте якийсь незрозумілий, непереможний жах брав його перед оцими кістками. Постояв-постояв, оглянув один череп, другий та й не оглядаючись, хутчій подався геть.
Пройшов гонів з двоє й од несподіванки аж рота роззявив: за невеличким горбком побачив у землі круг: це був слід погаслого вогнища; навкруги лежали черепи, біліли кості рук та ніг, на яких іще видно було сліди зубів, що гризли м’ясо.
– «Людоїди!» блискавкою мигнула в Миколи думка. «Не страшно воно, коли смерть чига на тебе в завзятому бою, не страшно, коли роздерти може хижа звірюка, та коли подумаєш, що тебе живцем шматуватимуть на печеню мов порося, – таки чуєш, як щось бігає поза шкурою», подумав він. «Та не з цих я, що живцем віддаються їм у руки! – Не лякавсь я ніколи бусурмена, ляха й москвина, так може й із тобою справлюся, невідомий дикуне!» розважав себе наш козарлюга. Але хоч і намагався забути про це, таки страх, як неприємно було!
Багато всяких невеселих гадок одібрали в нього охоту мандрувати далі й він вирушив додому. Але ж і в дорозі не міг позбутися думок про дикунів. У задумі й не зглянувся, кудою йде, і аж крикнув із люті, коли після довгої ходи знову побачив погасле вогнище й черепи та кості.
«От проклята мара, ніяк не сходить із очей!» подумав козак; придивився, а це не друге вогнище, а те саме, яке недавно покинув. «Отож блукати вже почав, – чи не водить часом якась нечиста сила?» Сплюнув зі злості й пішов знову давньою дорогою. Йде, йде, коли чує, а в корчах щось шелестить і ступає слідком за ним.
«Невже доведеться мені ще сьогодні змірятися з дикуном?» думає наш козак, прискорюючи ходу, щоб дістатися мерщій за корчі, біля яких бовванів уламок скелі. Захекавшись добіг туди, притулився спиною до скелі, вхопив у руки сокиру й готовий до боротьби… аж зареготався, коли побачив здалека, що то не дикун, а його власна лама.
«Ну й дурень із мене, їй Богу! заб’єш собі голову дурницями про таємні острови та й біжиш, як оглашенний!» лютував Микола на себе. «Тепер хай сам Люципер женеться за мною, то так уперіщу сокирою, що аж іскри посиплються йому з лоба. Як верну коли на Запорожжя, соромно буде розказати про те, як замірявсь я до бою стати з власною ламою, а то підіймуть тебе на сміх братчики й таке причеплять імення глузливе, що хіба бери та й утікай із Січи.»
Отак розмовляючи подумки й не стямився Микола, що сонце давно вже зайшло й ніч темна почала обгортати праліс. До дому було ще далеко, тому вирішив він переночувати в альтані, яку збудував собі ще того літа й частенько в ній ночував, коли пізно було вертати до печері. З бідою знайшов свій «хутір», як жартома прозивав наш острів’янин околицю коло альтанки, страшенно втомлений кинувся на землю й почав уже був дрімати, коли чув над головою ніби людський голос:
– «Миколо, запорожець із славної України!»
Микола зірвався притьмом й увесь аж потом облився. «Чи сплю я, чи може дух якого запорожця кличе мене?» Насторожив уха й перестав дихати. Слухає, а тут тобі вдруге кричить щось:
– «Тут живе Микола, запорожець із славної України?»
Аж легше відітхнув бідолаха, устав і побачив над головою свого улюбленця-птаха, якого навчив отих слів, щоб хоча інколи чути рідну мову. Втішена папуга залопотіла крильми й сіла на плечі Миколі, викрикуючи всей час вивчених слів…
Довго пролежав Микола тої ночі. Різні думки промайнули в його голові. То метикував, як би кинути оцей таємний острів, де люди знаходять собі смерть од незнаних причин, то знову, чи не знищити все до цього часу збудоване, щоб дикуни на зауважили коли будь, що крім них іще хтось живе на острові. Серед отаких думок Микола й не зчувсь, як заснув твердим сном.
3. Оборонець покривджених
1. З пащеки смерті
Вал. Злотополець
Твердиня-«Січ». Дикуни-людоїди. «Людоїди людяніші, ніж гнобителі чужинці!» Один запорожець проти трьох в оборону поневоленого.
На другий день прокинувся Микола з іншими думками та настроєм аніж учора. Усі вчорашні міркування здались йому безглуздими та смішними.
«Уже так довго тут живу», – міркував він, – «а ні разу не довелося мені бачити жадного дикуна. Оце найкращий доказ, що їх немає на острові. Мабуть вони припливають із сусідньої землі, справляють свій проклятий бенкет та й одпливають додому. Ото щастя, що занесло корабель на цей бік острова, а то таки не з медом було б мені, коли б попав у їхні руки.»
Як-не-як, але вирішив наш козак трохи краще захистити свою домівку. Насамперед задумав Микола за рядом дерев, що росли перед печерою, розвести ліс. Рістня повинна була замаскувати оселю від бистрого зору дикунів. Для цього посадив наш козак більш як дві сотні гілляк із дерева схожого на вербу, що дуже швидко прийнялися. І Микола сподівався, що незабаром густий гай зазеленіє навколо печері.
Скеля, в підніжжі якої наш пустельник видовбав собі печеру, була не дуже-то широка. А що складалась вона з лупкого каменя, то й не важко було її продовбати наскрізь. Отже, коли б не вдалось оборонити від дикунів входу печери, завжди можна було врятуватися через другий отвір.
Продовбуючи підземний хідник, Микола використовував бите каміння та землю до оборони так, що незабаром навкруги домівки взносився високий вал. А що шанці робити був він митець неабиякий, задумав перетворити свою оселю в справжню твердиню на взірець запорозького зимівника.
У кількох місцях поробив отвори наче малі віконця-стрільниці, крізь які, не виставляючись із-за вала, міг перед собою все бачити. А щоб зручно було вилазити й злазити з валу при обороні, поробив подекуди східці. Тепера почував себе зовсім забезпеченим од несподіваного нападу.
І віднині називав уже наш козак свою домівку-твердиню не інакше як «Січ».
Та проминув місяць, другий, ба й рік, – а людоїдів як не було, так і немає. І поволі забув Микола про них зовсім.
Серед життя без жодних цікавих пригод і не зглянувся він, як жовкло й знову зеленіло листя, як карб за карбом значив на дереві прожиті роки. Аж десь на дев’ятому році таке сталося, що цілком змінило його дотеперішнє життя.
А трапилася ця пригода одного погідного ранку, коли Микола, зайнятий як звичайно своїм човном (бо хоча проминуло вже стільки років, таки не покидав раз задуманого діла), збирався трохи відпочити.
Отже, саме влігся він горілиць на траву, коли бачить, що з-за ліса дим чи курява знімається. Скочив мерщій та й подався додому, миттю по драбині виліз на скелю, з якої видно було цілий острів, глянув у той бік, звідкіль, як йому здавалося взносився дим угору, та й задеревів: при березі вгледів кілька човнів та байдаків, а трохи далі, на побережжі, вело танок довкола багаття чоловіка може тридцять червоношкірих, напівголих людей. То розбігаючись, то з дивовижними рухами й скоками беручись за руки, кружляли вони наче чорний обруч.
«От і діждався гостей», подумав Микола. «Зачіпати вас не збираюся, а як схочете напасти, то вчуєте на своїй шкурі, чи легка козацька рука.»
Отаке вирішивши, запорожець зліз мерщій зі скелі, перевісив через плечі лука, за пояс устромив сокиру, узяв списа та й виліз ізнову на скелю. – «От погань проклята!» аж скрикнув Микола стиснувши кулаки з люті, коли побачив, що дикуни вивели з байдака двох бідолах та й волочуть по землі до вогнища. Яка жде їх доля, не було й сумнівів: полум’я розпаленого багаття та розлютовані дикуни свідчили про це найкраще. І Микола не помилився: кілька дикунів кинулося на одного з бранців, ударили ним об землю й з гарчанням мов вовки почали шматувати свою здобич. Спочатку кров ударила Миколі до голови. Стиснувши в руці списа, готувався вже він зопалу, будь-що будь, кинутися на ворогів.
Та потроху розум переміг. Миколина лють минула. Почав метикувати. – «Адже ж це дикуни», думав він, «які не знають нічого про єдиного Бога, живучи звірячим життям. А хіба ж можна лютувати на звіря, коли він кидається на іншу тварину й поїда її?»
І загадався козак… Зненацька гірка усмішка скривила йому уста. – «Ні, ні!» скрикнув він мов од лютого болю, – «сто тисяч разів людяніші ці дикуни від гнобителів-чужинців! – Дикуни їдять своїх бранців мертвими, а зайди-чужинці жеруть нас живцем!»
І ці болючі гадки зовсім одібрали в козака охоту втручатися в чужу справу й ставати за суддю межи дикунами.
А тим часом другий бідолаха-бранець стояв непорушно ждучи своєї черги. Та зненацька, коли побачив, що дикуни не звертають на нього жодної уваги, кинувся навтіки. Летів у смертельнім жаху якраз до Миколиної печери. За ним бігли навздогін троє дикунів. Віддаль межи втікачем та дикунами ставала щораз ближча. А як почав неборака добігати до Січи, раптом пекучий сором почервонив Миколі обличчя.
«Невже ж він – запорожець, лицар та заступник покривджених, попустить нерівний бій безборонного проти трьох?! І де? – Біля порогу Січи!… Ні, ні! – Неславою вкрив би це велике ім’я!»
І вхопивши списа, Микола миттю збіг зі скелі. А як учув тріскіт галуззя й шарудіння листя, вискочив зненацька й з криком: – «Стій!» загородив утікачеві дорогу. Бідолаха так і задубів: широко розплющеними очима дивився на Миколу, що здававсь йому в шкурах якоюсь несьогосвітньою істотою; тремтів од жаху не знаючи, чи впасти Миколі до ніг, чи бігти далі. Микола на мигах показав утікачеві, що оборонить його від напасників, побіг до першого переслідувача й проткнув його списом. Дикун із криком повалився на землю. Те саме сталося й з другим переслідувачем. Третій переляканий, схопивши лука, прицілився на Миколу. У повітрі свиснула стріла й Микола вчув біль коло самого герця. Та стріла відбилась од шкуратяного вбрання. Миттю кинувся запорожець на ворога й тої хвилини, як той натягнув уже вдруге тятиву, ударив його в груди списом. Дикун без зойку повалився мертвий. Тепер оглянувся Микола на врятованого втікача.
Бідолаха стояв переляканий на тому ж самому місці. З очей йому було видно, що не здає собі справи про те, яка його жде доля. Покірно, мов мала дитина перед старшими, ждав він од Миколи порятунку або смерті.
І шкода стало нашому лицареві бідолашного дикуна: на мигах показав він урятованому, щоб той без страху підійшов ближче. Дикун послухав: тремтячи на цілому тілі, почав підходити до Миколи. Щокілька кроків спинявся й ставав навколішки, простягаючи з благанням руки до свого порятовника.
Микола стягнув із голови шкуратяного шолома, щоб показати переляканому дикунові, що він теж людина й нічого йому боятися. Тепера тільки дикун приповз до нього, поцілував землю й ліг плазом біля Миколиних ніг. Микола зрозумів, що дикун оцим оддає себе рятівникові в неволю, якось неприємно стало нашому козакові й він мимохіть промовив: – «Невольника мені не треба: запорожець усе життя б’ється з невольництвом. Уставай, парубче, й будь мені за друга!» Та не зрозумів дикун Миколиних слів і тоді тільки підвівся, коли запорожець діткнувся до нього лагідно рукою й сам підвів із землі.
Смагляве лице дикуна, вірлиний ніс, довге, чорне волосся й бистрі очі, – нагадали Миколі відразу індіан, про яких стільки наслухався від Джемса. – «Еге, тепера знаю, куди я попав!» подумав він. «Це Америка: нова, повна несподіванок країна, яку відкрив Колумб . Он куди козака загнала доля! Не поймуть віри козаки, як верну коли на Запорожжя!»
Потім на мигах Микола показав індіанинові, щоб узяв луки й стріли забитих дикунів і йшов за ним. Та спритний був індіанин: не ворухнувся з місця й лише давав знати своєму визволителеві, що треба закопати трупи, бо дикуни розшукуючи забитих товаришів, натраплять на слід Миколи. Козак наш кивнув головою на знак згоди й дикун почав вигрібати руками яму. Добре не зглянувся Микола, як трупів уже не було видно: тільки трохи втоптаний пісок зраджував могилу. Тепера вирушив Микола додому, а слідком за ним дикун. Незабаром обоє прийшли до Січи й вилізши на скелю, почали стежити за дикунами.
Становище Миколи було все таки не дуже то веселе. Не підлягало сумніву, думав він, що дикуни після бенкету підуть шукати своїх товаришів, а тоді не минуть і печері, – силою вдеруться на вал і Миколі лишиться одно: загинути в обороні Січи й визволеного небораки.
Тим часом дикуни вели далі танок довкола вогнища й вимахуючи руками підкидали кістьми. – «Це певно в них уже по бенкеті. З бідного бранця зістались тільки кості, якими вони тепер забавляються», думав Микола. «Хвилин іще мабуть кілька – й мені треба сподіватися гостей у своїй печері Час подумати добре, що робити: чи втікати, чи злізти зі скелі до печері й там боронитися.» І якась лють охопила козака: стиснув кулаки й крізь зуби промовив: – «Не діждете, щоб запорожець утікав од ворогів. Головою накладу й тоді тільки ввійдете до Січи!» Вирішивши битися до останнього, зліз він по драбині на подвір’я, а за ним дикун.
Аж розплющив очі індіанин, як увійшов потім до печері: такого пишного палацу не бачив мабуть іще зроду. Та не можна було гаяти часу.
Микола вхопив списа й сокиру, давши дикунові зрозуміти, що буде боротися до загину. Той зрозумів його: стиснувши кулаки, почав бити в груди, вимахуючи руками в сторону берега, наче хотів сказати, що й він боронитиме пишний палац свого визволителя від ворогів, доки стане сили. Микола дав дикунові лука, стріли й другого списа, поставивши на варті біля малого отвору, сам став на другому кінці й виглядаючи крізь стрільницю в далечінь, ждав нападу.
Так простояли вони з годину, коли тут пронісся зненацька дикий крик, вереск та зойк. Микола дав знак дикунові, щоб готовий був до бою кожної хвилини, але після цього настала тиша. Потім ізнову залунала дивовижна суміш вереску й виття, але цим разом ближче. За хвилину крик ізнову затих. Аж раптом коло самісінької огорожі розітнувсь якийсь голос, немов гукаючи, й у корчах почувся тріскіт. Миттю переморгнулися наші січовики напнули луки й ждуть, щоб першому, що покажеться в кущах, не дати й зойкнути. Очі їм блищали, а руки трохи тремтіли з нетерплячки. Та голос затих і тріскіт теж.
Отак простояли Микола й його завзятий джура аж до вечора. А що не чутно було більше ні гукання, ні свисту, поліз наш козак на скелю на розвідини. Ані людоїдів, ані човнів при березі вже не було: видима річ дикуни відпливли, не знайшовши товаришів.
Побачивши це, ізліз наш завзятець зі скелі й поклавши зброю, зготував для себе й для дикуна вечерю. Під час роботи Микола розглядав ближче свого нового товариша. Червоно-сіра шкура вилискувала дикунові мов помащена олією, довге, чорне як вугілля волосся, не вилося кучерями як у Муринів, а спадало гладко, як у дівчини, що обітне коси. На вухах у індіанина звисали якісь мушлі й стирчали різнобарвні пера з птахів, а зуби йому біліли немов слонова кість.
З розмови Микола дізнався, що звуть індіанина – Чінкадавін, а це індіанською мовою значило – «бистрозорий». Так прозвали його за те, що в леті міг устрелити птаха.
А що Чінкадавін був голісінький, вирізав Микола шматок шкури й немов фартуха прив’язав йому на поясі.
Пустельник наш невимовно тішився своїм новим товаришом і радий був поводитися з ним як із рідним братом. Але не знаючи, що криється в душі дикуна, вирішив показати Чінкадавінові, що він тепер у полоні та мусить слухати кожного слова свого пана й володаря. І звелів дикунові кликати себе каціке, бо чув од бувалого матроса, що так звуть індіани своїх ватажків.
Дикун зрозумів це слово краще ніж рухи, якими Микола хотів показати Чінкадавінові, що він йому пан. На лиці індіанина заграла радісна усмішка й на знак того, що він розуміє, чого хоче від нього пан, повторив кілька разів слово каціке. Потім дикун ухопив списа, встромив його в руки Миколи й приклав вістрям до своїх грудей: цим хотів надісь показати, що слухатиме свого пана й віддає своє життя в його руки. Тоді Микола з гідністю гетьмана звелів індіанинові сідати за вечерю. Чінкадавін присів на землі коло Миколиних ніг.
По вечері їх Ясновельможність ласкаві були наказати своєму підданцеві лягати спати. Та наш гетьман був обережний і звелів джурі спати на дворі: бо не знав іще добре, чи вірний буде йому дикун і чи не схоче часом уночі згладити з світу свого порятовника.
А що Микола був дуже втомлений сьогоднішньою пригодою, то видоївши лями, зараз же заніс усю зброю до печері, поклав у головах, щоб бути напоготові, ліг на сіно й заснув твердим сном.
Примітки
49. Крістоф Колумб – сміливий генуезький мореплавець, що наприкінці XV ст. відкрив Америку.
50. Джура – молодик, що товаришив у походах запорожцеві, слуговуючи йому та доглядаючи його коня н одночасно навчаючись од свого лицаря військової справи. У лицарів інших європейських народів такі джури називалися зброєносцями.
2. Рятівник та врятований
Вал. Злотополець
Зміцнення твердині. Дикуни й щодо мови кращі ніж гнобителі-чужинці. Збудування човна.
Другого дня вранці першою думкою Миколи було пересвідчитись, чи дикуни дійсно відпливли з острова.
Отже після сніданку пішов він разом із Чінкадавіном на берег. Ідучи повз місце, де поховано було трьох дикунів, побачив Микола, що індіанин спинився й показує на землю, де закопав ворогів, даючи рухами зрозуміти, що хоче їх викопати та справити собі смачний обід. Та Микола закричав, підняв списа вгору, показуючи Чінкадавінові, що все на місці, як він тільки наважиться це зробити. Індіанин зрозумів погрозу й скорився, дивуючись дуже, чому то саме каціке забороня йому таку приємність, – бо щоб це була річ огидлива й нелюдська, навіть не могло поміститися в його голові.
Незабаром Микола прийшов до того місця, де вчора бенкетували дикуни й що за картина розкрилася перед його очима! – Навколо спопелілого вогнища лежали кості та недоїдки людського м’яса, подекуди червоні плями на піску вказували місця, де ще вчора калюжами стояла кров. Огидно стало Миколі, як побачив ці сліди звірячого бенкету. Рукою дав знак Чінкадавінові, щоб він зібрав кості й шматки м’яса, викопав яму й закопав останки своїх нещасних земляків.
Тим часом Микола розкидував огнище гіллякою, сподіваючись, що може під сподом знайде жарину. Та даремно! – з огнища не зісталося жодної іскри: лише вигаслий попіл сірів на його місці! Микола сумно звісив голову, бо коли чудом майже вдалось йому придбати товариша, бракувало тепера до повного щастя тільки вогню. А коли він отак стояв задуманий і вдивлявся в погасле вогнище, побачив, що його дикун вимахує руками, потім зірвався несподівано, вхопив сокиру й прожогом погнався в ліс. Микола не міг стямитися з дива. Що мало це значити?
Бачив тільки, як Чінкадавінова постать ставала щораз менша й менша та нарешті зовсім зникла в лісовій гущавині.
«Що з ним сталося?» думав Микола. – «Чи не побіг він часом до своїх, які може сховалися в лісі, та чи не збирається мене їм зрадити? А коли ні, то навіщо вхопив сокиру? А може побіг до печери й думає не пустити мене туди? От тобі й приятеля придбав! Та не діждеш цього, зрадливий дикуне! – Не вигнати тобі з власної хати козака-запорожця!»
Ухопив списа й кинувся вже слідком за Чінкадавіном, щоб дати доброго прочухана, коли тут дивиться, а він біжить із лісу! Микола зупинився з великого здивування й трохи соромно йому стало, що так швидко осудив свого товариша. Пасучи очима Чінкадавіна, побачив, що в того в руках щось ніби трава, чи сушняк. І аж отетерів наш козак, коли задиханий індіанин поклав перед ним оберемок сухої трави, з якої добувався дим. Миттю підкинув Чінкадавін сушняку, піддув кілька разів і, на превелику радість Миколи, сушняк запалахкотів ясним, веселим полум’ям.
Довго-довго стояв Микола, милуючи вогнем, бо ж так давно вже його бачив. Наприкінці вхопив одну головешку й кинувся з нею до печері, а слідком за Миколою біг Чінкадавін, викрикуючи щось веселе: певно радів, що так прислужився своєму рятівникові.
Вернувши додому, Микола миттю розпалив на подвір’ї вогонь, укинув на жар кілька картоплин, побіг до стайні, вибрав молоду, ситеньку ламу, зарізав її, оббілував, порубав на шматки й устромив четвертину на рожен. А Чінкадавін мусів був обертати рожен, щоб не пригоріла печеня.
Тим часом Микола відкраяв другий шмат м’яса, обполоскав його добре й поклав у великий горщик. Потім начистив туди картоплі, налив води чистої, посолив і поставив варитися.
Чінкадавін дивився на це все здивованими очима, би ніяк не міг зрозуміти, що саме задумає робити його пан. Про варені страви дикун ніколи не чув і не знав; найважче було йому погодити в своїй думці воду з огнем. А як Микола відійшов на хвилину до своєї печери, почала страва в горшку закипати. Отоді-то злякався Чінкадавін! Одскочив мов ошпарений і перелякано дивився, не розуміючи, чого це булькотить вода.
А як окріп почав страшенно клекотіти, сичати й збігати, індіанин був певний, що в середині сидитъ або гадюка, або яке інше створіння. – «От біда мені», подумав дикун, – Лише всю воду вибере звірюка з горшка: що скаже тоді мені пан?» Щоб запобігти цьому, встромив швидко руку в окріп, ловлячи пакосне звіря, та тої ж хвилини закричав мов несамовитий із переляку та болю.
Коли Микола почув проникливий крик індіанина, злякався чимало, бо був певний, що це вдерлися дикуни й схопили вдруге нещасного Чінкадавіна. Мерщій кинувся з печері готовий головою накласти, щоб тільки вирятувати з рук дикунів свого джуру. Та як же здивувався побачивши, що коло печі нікого немає крім індіанина. А той кричав, йойкав і з предивними рухами скакав навколо кабиці. Довго стояв Микола не знаючи, що це все має значити. Аж нарешті, коли Чінкадавін роз’яснив йому на мигах, чому саме так кричить та вимахує руками, догадався, що індіанин обпатрав собі трохи руки. Із тяжкою бідою вдалось Миколі заспокоїти Чінкадавіна й примусити його знову доглядати рожен. Що правда, послухав джура свого пана, але обертаючи рожен, раз-у-раз поглядав із великим острахом на горщик і на Миколу, який йому здавався тепера не інакше як чарівником.
Тим часом зварилась юшка й спеклася печеня. Микола насипав юшки в дві миски й почав їсти з одної. Бачачи це, переляканий Чінкадавін був певний, що юшка – якийсь чародійний напій. І хоч як ласкаво давав Микола рухами знати дикунові, щоб він теж їв юшку, Чінкадавін не зважився й губами до неї доторкнутися.
Відтоді життя здавалося нашому козакові веселішим і кращим. Самотність не мучила його вже більше. Мав товариша, з яким, що правда, не міг іще розмовляти, та все таки міг порозумітися на мигах. От і в біді, й у пригоді не дасть уже загинути, та й вогню вміє роздобувати.
І якже не почувати було Миколі себе веселим та щасливим, коли згадати давні його злидні й теперішнє вигідне життя! Тільки одно турбувало його трохи, а саме – думка, що знову можуть прибути дикуни на острів.
І тому почав міркувати, як би то захиститися добре від індіан. Іще раніше хотів він перебудувати Січ у міцну, відпорну твердиню. Та що був одним-однісінький, важко було перевести задуманий план у діло. Тепера мав помічника, та й не аби якого!
Отже, щоб оглянути місцевість та пристосувати її як слід до оборони, Микола став на горбі, з якого бачив цілу околицю перед печерою. Роздивившись добре, козарлюга наш ось що вирішив: за стіною з дерев обкопати Січ широким та глибоким ровом; із викопаної землі висипати високий вал, а в недалекого джерела спровадити в шанець воду так, щоб частина струмка бігла через подвір’я. Оцим способом буде забезпечений водою, а тоді хай собі облягають дикуни його твердиню скільки хочуть!
Чимало намучився Микола, заки Чінкадавін розшолопав, що саме задумує робити його пан. А коли індіанин зрозумів нарешті справу, охоче став разом із Миколою до праці.
Та не так легко було виконати цей план. Не було в наших острів’ян ні залізного знаряддя, ні пилки, ні лопати, ні рискаля, ні мотики. А рів треба було копати сім стіп завглибшки й шість стіп завширшки, та й завдовжки так на яких сто кроків, а це тобі не жарти! Та й іще крім цього на підпирання стін рову потрібно було з чотирі сотні палів, а щоб витесати й загострити тільки одну палю тупою, кам’яною сокирою, треба було таки добре нагріти собі чуба. А далі, щоб викопати другий рів, куди можна було б спускати воду з джерела, треба було прокопати мале взгір’я між печерою й джерелом. Та ці всі труднощі, хоч і які вони були великі, не відстрашили Миколи од задуманого діла. Козацьке слово – святе й тверде як криця!
І тому що-дня від сходу сонця аж до пізнього вечора Микола завзято працював зі своїм приятелем. – «І не думав, що діло аж горітиме, хоч знаряддя таке дрантиве!» міркував він, бачучи як що-дня глибшає й ширшає рів. На щастя два місяці віяв противний вітер, то й дикуни не могли завітати на Миколин острів. Отже не треба було журитися, що непрохані гості переб’ють працю.
Під час роботи й відпочинку Микола вчив свого джуру говорити по вкраїнському. А що Чінкадавін був дуже тямучий, вдалося Миколі швидко навчити його найголовніших слів. Їх виголошував запорожець голосно й поволі, показуючи на відповідну річ. А коли говорив про такі речі, яких не можна було учневі показати, пояснював тоді рухами й усякими мигами так добре, що Чінкадавін міг нарешті його зрозуміти. І заки проминуло півроку, навчив Микола індіанина стількох українських слів, що міг із ним досить добре порозумітися.
«Таж бо таки дикуни й що-до мови кращі ніж оті проклятущі гнобителі-чужинці!» міркував собі якось Микола. – «Де-які з проклятих зайд бува вік-звікують у нашій землі, та ніколи ані одна псявіра з них не хоче навіть уміти нашої мови!»
– «Мужицька мова!»… згадав він зненацька вислів одного з таких зайд і здригнувся.
Біль страшної образи та безсильна ненависть, яку може зрозуміти тільки син поневоленої нації, здавили Миколі груди. – «Надійде час», промовив він схвильованим голосом, загрожуючи у простір кулаком, – «повстануть раби і вирізуватимуть вам проклятим зайдам панські язики!»
Отож як радів наш козак успіхам Чінкадавіна в мові, важко описати. Досі мав собі тільки німого помічника, а тепера – справжнього друга й повірника.
Що-раз більше почав Микола звикати до свого нового товариша. А що за всей час пересвідчився, що Чінкадавін незвичайно вірний та незрадливий, не вагаючись дозволив йому разом спати в печері.
Проминуло чотирі місяці й рів та інші Фортифікаційні роботи було скінчено. – «Тепера нічого нам боятися дикунів!» думав Микола. – «Заки який завзятець пройде через рів, легко буде пустити йому в груди стрілу, чи списом укоротити віку.»
Одного разу, Микола вийшов із Чінкадавіном на горбок, що взносився недалеко морського побережжя. Звідсіля був чудовий краєвид. Сине, лагідне плесо моря мінилося під промінням ясного сонця, а ген далеко-далеко, на самому краю, чорніли якісь цятки: це були острови. І Микола побачив, як індіанин приріс очима до чорних цяток, зірвався раптом і почав скакати, простягаючи туди руки.
– «Що з тобою?» спитав здивований Микола.
– «Ах, пане! пане!» кричав радісно Чінкадавін, – «там мій батько, мама, усе моє! Весело, весело!»
Із цих уривних слів (бо добре ще не вмів говорити Чінкадавін), зрозумів Микола, що там далеко на крайнебі ледве мріє Чінкадавінова батьківщина. І коли Микола дивився на веселе обличчя дикуна, коли бачив як променіють йому очі, подумав тужно:
«Ось і в дикуна є любов до вітчизни. Навіть дикун відчував, що рідний край миліший і дорожчий над усе в світі»…
І в журливій задумі ніяк не міг зрозуміти Микола тих ренегатів-відступників з українського народу, що за вигоди та розкоші продали зайдам-чужинцям свою Вітчизну.
«І скільки їх є» ! думав він гірко, – «Вишневецькі, Любомирські, Потоцькі, Корецькі, Підгаєцькі… навіть діти найбільшого вкраїнського патріота – князя Костянтина Острозького!»
«Хто спокусив їх? Хто призвів до найтяжчого в людському життю злочинства – зради Вітчизни? І якось несвідомо Микола згадав останні батькові слова:
– «Бо браталися з гнобителями-чужинцями, за жінок брали чужинок із ворожого народу»…
«Так, так! ніякої згоди з зайдами! Геть їх із України!» Та згадавши зненацька де він, поник головою… І якийсь сум охопив душу Миколи. Він ізгадав славне Товариство Низове. – рвуся до них кожною думкою, кожним зором і ти, мій нещасний друже, линеш певно думками на оті чорні цятки. І колись може зірветься в тебе бажання кинути мене й я зістануся знову самотніш на цім відлюднім острові», думав він журно.
Щоб пересвідчитись, оскільки любить дикун свою батьківщину й чи може кинути коли його, свого порятовника, Микола запитав індіанина:
– «Скажи мені, Чінкадавіне, чи хотів би ти жити он там, де твої земляки?»
– «Так! ох, так!» скрикнув індіанин, і очі йому засвітилися радісним блиском.
– «А м’ясо людське їв би ти знову, чи ні?» – Чінкадавін заперечив головою.
– «Я вчив би своїх їсти м’ясо звірів та біле молоко, не людина.»
Микола зрозумів, що він хоче сказати.
– «А якби тебе самого пожерли – вони ж їдять людське м’ясо?» – питав далі дикуна.
– «Авжеж їдять, та м’ясо вбитий ворог.»
– «А вмів би ти зробити човна?» Чінкадавін кивнув головою.
– «Так збудуй собі човна й вертай до них!» – сказав Микола й побачив, як джура здригнувся й сумовито глянув на порятовника.
– «Ну що ж тобі, друже? чого так посумнів?»
– «Сумний, бо каціке мій недобрий на мене… Хоче мене там! там!»… і почав показувати руками в сторону островів.
– «Таж ти казав, що хочеш туди вернутися.»
– «Авжеж Чінкадавін хоче, та Чінкадавін хоче, щоб і з ним каціке там!» І Микола зрозумів, що дикун хоче разом із ним пливти до свого острова.
Щоб випробувати наскрізь індіанина, Микола сказав: «Мене мали б там за ворога, забили б і з’їли. Тому їдь сам, а я лишуся тут!
Коли він це сказав, Чінкадавін вихопив з-за пояса в Миколи сокиру, вклав йому в руки й підставив під вістря свою голову.
– «Що ти робиш?» спитав здивований Микола.
– «Забий мене, каціке! Не хочу жити, як ти мене там без каціке!» складав слова дикун.
Микола зрозумів усе. І шкода стало козакові свого джуру, коли той із сльозами кинувсь йому до ніг і почав їх цілувати. Підняв індіанина з землі, обійняв його й став гладити як малу дитину, заспокоюючи ласкавими словами:
– «Не плач! не плач, любий Чінкадавіне! І мені не хочеться розлучатися з тобою, бо звик до тебе, як до рідного брата. Я хотів тільки тебе випробувати, чи й ти мене так любиш, як я тебе!»
І весело було Миколі на душі, коли пересвідчився, що має друга, який воліє вмерти, як із ним розлучитися. А що серед розмови довідався, що Чінкадавін уміє робити човен, запровадив його на місце, де вже від кількох літ працював над збудуванням судна. Тут Микола показав індіанину колоду видовбану більш як до половини й на пальцях полічив, скільки вже літ над оцим мучиться.
Чінкадавін лише покивав головою від здивування й засміявся. І на превелику радість Микола довідався, що індіани роблять човни далеко швидче й без великого труду, а саме: випалюють стовбура в огнем. І в уяві Микола бачив своє судно вже готовим. Бачив, як спуска його на море й пливе туди, де живуть не людоїди, а народ хрещений, його любий, рідний народ! І як билось йому серце на цю згадку, як соколом летіли туди тужливі думки! Глибоко зворушений він тихо повторював:
– Україно-нене! Невже ж я тебе побачу? Але коли?… коли?… – і сльози текли йому з очей.
А Чінкадавін дивився розчулений на пана, зрозумівши його своїм серцем.
– «Отже завтра до діла!» вимовив нарешті Микола до свого джури. «Завтра! завтра! А за днів кілька всміхнеться може воля!»
Та не все складається, як гадається! – Другого дня почалася сльота.
З досвіду Микола знав, що два рази на рік, під час рівнодення, небо затягалося сірими хмарами. А під зливним, безупинним дощем, який надав цілих два місяці, а нераз і довше, не можна було й думати робити щось на дворі. Не було ради! – Мрію про човен треба було залишити аж до того часу, поки знову всміхнеться небо голубим блакитом: ждати треба було весни…
Та тепера довгими осінніми вечорами не мучила нашого пустельника нудьга, як за попередніх літ. У печі весело гоготів огонь. І самотність не пригнічувала Миколу, як раніше, бо ж мав щирого друга, з яким міг тепера проводити весело й безжурно довгі-довгі осінні вечорі.
І радів мов мала дитина наш козак, бачучи що палахкотить огонь, що коло каганця попліч сидить Чінкадавін, розважаючи його розмовою. І вечорі колишніх літ, коли сидів він сам одним-однісінький, без світла, без теплої страви, без слова розради – здались йому тепера такими далекими-далекими!
Між іншим, щоб не забути англійської мови, почав Микола вчити Чінкадавіна не тільки по вкраїнському, але ж одночасно й по англійському.
Взагалі Чінкадавін учив свого пана всього, що могло тому здатися, а Микола знову вчив індіанина таких речей, про які не знали дикуни.
Отаким способом, завдяки обопільній науці, світогляд індіанина цілком змінився, а Микола з другого боку – придбав до господарства багато таких речей, про які не міг і думати, коли б йому довелося жити на самоті.
Чінкадавін, наприклад, умів плести дуже гарні рогожі. А що були вони незвичайно густо й дрібно сплетені, задумав Микола пошити з них убрання. Отже навчився наш козак від індіанина цеї штуки й по деякім часі наплели вони стільки рогож, що вистачало їх зовсім на вбрання для обох. Ох! якже тішився Микола новим одінням, а то остогидло йому ходити у важких, теплих шкурах! Тепер одягав він шкуратяне вбрання тільки під час якої роботи.
Та не тільки рогожі вмів плести Чінкадавін! – Із волокна кокосових горіхів та різних інших волокнуватих ростин умів він робити гарне прядиво й сукати міцні шворки, куди кращі й міцніші за Миколине мотузяччя. Із прядива також виплітав Чінкадавін незвичайно швидко рибальські сіти. І оцим розважали свою нудьгу осінніми вечорами наші острів’яне.
Під час робіт Микола використовував кожну нагоду, щоб просвітити трохи дикунський розум індіанина. Час до часу розказував Чінкадавінові про Бога Христа та Святих і про Києво-Печерську Лавру; іншим же разом оповідав йому про свою любу Вкраїну, про її пишну красу, багацтво та утиски чужинців, про свого батька, товариство запорозьке, про походи. І з радістю спостерігав Микола, як розумний од природи Чінкадавін усе більше й більше втрачає дикунських забобонів і непомітно для себе самого цивілізується.
Так проминув нашим острів’янам слітний час осені. Вони навіть і не зглянулись, як небо щораз рідше вкривалось олов’яними хмарами й ясне, веселе сонце на голубому блакиті щораз частіше до них усміхалося. Настала весна. Навкруги все ожило: і ліс, і квітки – й море навіть стало веселіше грати хвилями. Лагідний легіт ледве чутно колихав молоді, зелені листочки дерев.
Любо, так любо стало навколо! Наче світ угору піднявся нашим острів’янам! – Веселі й бадьорі взялися вони за діло, яке почали ще восени.
Чінкадавін, як митець у будуванні човнів, почав випалювати стовбура вогнем. Робота йшла швидко й так зручно, що аж соромно стало Миколі перед дикуном, що йому – запорожцеві, не спало це на думку. «Та правда, хоча б і додумався був до випалювання човна, так огню в мене не було! – хитрував сам перед собою проворний козак.
Проминуло два місяці тяжкої праці н човен був готовий. «Ото щастя, що Бог послав мені такого товариша», радів Микола. «Бідував би один Бог-зна скільки літ, а може й ніколи не судилося б мені спустити човна на воду.»
А тепера треба було лише міркувати про вітрила й гребки. Чінкадавін заходився плести вітрила з рогожі. Тим часом Микола почав витісувати з твердого дерева гребки. Обидва впоралися з своїм ділом майже одночасно. Човен був готовий. Та на нещастя місце, де працювали вони над човном, було доволі далеко від берега. Щоб нести човна, або тягнути до води, не було н мови, бо був він дуже важкий. Тяжко зажурився Чінкадавін…
Та навіщо ж козацька голова та досвід? – Не довго надумуючись, Микола врубав два округлі пеньки, обтесав рівно, підклав під човен, та й почав його котити до води. Крок за кроком посували наші козаки човен до берега, а за два дні спустили вже його на воду.
Що діялося в Миколиній душі, не можна описати. Мрії які плекав він стільки літ, сповнялися: перед його очима колихався на хвилях байдак! Невимовна радість охопила козака: перед ним ізнову стелилася далека дорога! Перед ним може воля й нове життя!
Тепера треба було ще набрати їжі, навантаживши її на човен скільки буде можна, а тоді в щасливу путь! Та куди? – Чінкадавінові всміхалися темні цятки на обрію – його батьківщина; Микола бачив у своїй уяві широкі степи Вкраїни, Дніпрові кручі. Але туди було далеко, далеко…
3. Нещаслива плавба та горобина ніч
Вал. Злотополець
Знову на острові. Городництво та садівництво. Рибальство. Какао. Хуртовина. Спроба допомогти нещасним.
Сіріло, як Микола зірвався з постелі. Край неба зайнявся блідочервоним полум’ям; тиша й спокій віщували чудовий день, і цей день був днем від’їзду. Щасливий, радісний день! До мандрівки було все готово. Микола вийшов з Чінкадавіном із печери, спинився на недалекому горбі й поглянув востаннє на свою домівку, де стільки прожив і стільки передумав у самоті, потім повів очима навкруги. Кожне місце, кожне майже дерево й кущ були йому знайомі. Стежки, якими не раз і не два ходив, вилися між густою зеленню; під горою побачив черідку своїх любих лам, що паслися на шовковій луці. І так шкода було їх кидати!
Іще раз оглянувся, простягнув руки й шепотів тремтячим голосом: – «Прощайте й ви, дорогі лами, й ви, любі пташки, що розважали мене в самоті! І ти, блакитне небо, й ясне сонечко, що сходило над моєю печерою й озолочувало її своїм промінням!
Прощай і ти, струмочку, що гасив мою спрагу в час спеки! Прощайте, свідки моїх думок, мого горя й нудьги, моїх радощів і туги!»
Поник головою й журно-радісний пішов до байдака. А як минав останнє дерево, почув як хтось кличе його. Здригнувся й побачив на гілляці свою улюбленицю-папугу, що кричала: «Тут живе Микола, запорожець із славної України?» – «Ось був би забув за тебе!», промовив Микола – «ходи, ходи до мене, мій любий птаху!» Папуга наче зрозуміла свого пана: злетіла з гілляки й сіла йому на плече. «Поїдемо зі мною, птаху, й там пригадуватимеш мені відлюдний острів», – сказав Микола й за кілька хвилин був уже в байдаку.
Було тридцяте жовтня десятого року перебування Миколи на острові, як наші острів’яне напнули вітрило й байдак почав поволі одчалювати від берега. Та не пропливли вони й кілька гонів, як судно стукнулось об щось тверде й стало на місці: це була підводна скеля. А що простяглася вона від самого берега, врізуючись гострим хребтом далеко-далеко в море, перепливати її було не дуже то безпечно. Тож не було іншої ради, як згорнути вітрило й пливти гребучи в противний бік, щоб обминути хребет підводної скелі.
Та ледве допливли наші мореплавці до місця, де скеля кінчалася гострим клином, як морська струя вхопила човен і погнала його на своїх рвучих хвилях на безвість.
Микола й Чінкадавін гребли з усіх сил, щоб вивести човен із струї, та дарма: непереможна сила несла легеньке судно стрілою вперед і берег почав зникати їм із очей. – «Щось не добре коїться», каже Микола до свого товариша. – «Як пожене нас отак далі, то втратимо з очей навіть і шпиль гори, що ген мріє в далечині, а тоді хоч і вщухне розбурхана струя, однак не потрапимо ні вперед, ні назад.»
А нестримна струя гнала човен далі й далі. Надія на рятунок пропала. Нарешті рвучі хвилі вирвали з Чінкадавінових рук гребки, а Микола вже ледве міг гребти. Загибіль була неминуча. Але складаючи вже свої гребки, Микола зауважив несподівано, що човен пливе не так швидко як раніше. Поглянув наш козак на плесо й радісна усмішка з’явилась йому на лиці. Якраз на цьому місці струя розділилася: ширше й більш рвуче коліно прямувало на північ, а друге – спокійніше, яким саме тепера вони пливли, зверталося закрутом ізнову на південь.
«За гребки!» – крикнув Микола до переляканого Чінкадавіна. Зібранні й останні сили, почали тепера наші мореплавці гребти проти струї. Противний до того часу вітер наче змилосердився над нещасними моряками й почав дути в протилежному напрямі. Вони напнули вітрило й попливли. А тим часом струя гнала човен щораз повільніше. Іще кілька хвилин і вони вирвалися з рвучих хвиль, випливши на лагідне плесо моря. Микола, важко дихаючи, не міг промовити ні слова. Лише всміхався радісно, дивлячись на Чінкадавіна, наче хотів йому сказати, що нічого вже боятися, що смерть, яка чигала на них, минула.
Та за той час одбили їх хвилі так далеко від острова, що він чорнів як ледве видна крапка.
Та не журилися цим наші моряки. Спочивши трохи, почали знову гребти зо всіх сил. Вітер гнав човен у східному напрямі трохи навскоси до острова й за якийсь час почав виринати вершок гори на побережжю, за ним другий, третій. – «Сміливо вперед!» заохочував Микола свого джуру. – «Там жде нас солодкий по сьогоднішній пригоді відпочинок.»
А тим часом що-раз виразнице почали зарисовуватися скелі, а далі розпізнати вже можна було густу, темну велінь ліса. А як сонце кинуло останнє проміння на вершок скелі й почало ховатися за нього, причалили наші моряки до острова. А коли вже вийшли з човна, почували себе щасливими, як ніколи: небезпека була за ними!
Під час проклятої плавби не мали часу наші мандрівники навіть води напитися, а про їжу нема що й говорити! Тому голодні як вовки присіли вони на березі та з справжньою насолодою почали вечеряти. Спочивши трохи, затягнули човен у невеличку затоку й ледве живі вернулися до Січи.
Другого дня за сніданком завів Микола балачку:
– «Чи була б у тебе охота, Чінкадавіне, іще раз отак погуляти по морю, як учора?» – запитав він.
– «Хай Бог боронить!» – відказав джура, пригадуючи собі вчорашню пригоду.
– « Отже ти вирішив жити зі мною на цьому відлюдному острові аж до смерті?»
– «Атож!» кивнув головою індіанин. – «Аби тільки був зі мною й мій старий батько.»
– «Так у тебе є іще батько?» продовжував Микола.
– «Як не вмер за час мого тут перебування, так може ще дожива свого старечого віку», одповів Чінкадавін, і на згадку, що може вже немає на світі його батька, дві чистих сльози покотились йому по лиці: гарячі сльози синівської любові! Жаль обгорнув Миколу й хоча сам ізгадав свого сивого батька та стареньку неньку, беручи за руку друга розважав його:
– «Не плач, не плач! – Бог милосердний: твій батько певно живе! Ось як трохи опам’ятаємося по сьогоднішній плавбі, попливемо знову на твій острів та й привеземо до нас твого старенького батька!»
Якою втіхою були ці слова для бідного Чінкадавіна, важко собі уявити! З радісним криком упав він на коліна й руками обійняв Миколині ноги. Із зворушення не міг індіанин промовити ані слова, лише хлипав як мала дитина.
Коли по де-якім часі Чінкадавін почув себе на силі після нещасливої плавби, спитав його Микола, чи не час би вже вирушити до батька й чи добре знав дорогу до своїх земляків. Та Чінкадавінові не першина була пливти туди, де чорнів берег його батьківщини. І темної ночі навіть зважився б пливти до свого острова.
– «І не раз, і не два», відповіда він Миколі – «припливав я сюди зі своїми земляками, щоб разом із ними справляти пишні бенкети.»
– «І ти був при цьому як забивали людей і пекли на вогні?» спитав Микола.
– «Авжеж!» притакнув індіанин, та й засоромився.
Але щоб себе виправдати додав: «Однак я не знав, як не знають і досі мої земляки, що в цьому є щось погане.» А трохи згодом дикун щиросердно спитав Миколу:
– «А хіба білошкірі ніколи не їдять людей?»
– «Ні, Чінкадавіне, нізащо в світі білошкірий не піде на таку гидоту!» зопалу скрикнув Микола, помітивши одночасно свою нетактовність, бо бідолашний дикун поник головою, не сміючи очей звести на пана. І жаль до дикуна та й болючі згадки стиснули Миколі серце.
– «Не сумуй, друже!» розважав він Чінкадавіна, – «білошкірі не їдять людського м’яса, але де-які з них роблять іще гірше. От Україну, наприклад, опанували зайди-чужинці. Вони поневолили наш народ і катують нелюдськими муками. Вони не їдять нашого тіла, це правда, але, друже, душу нам розпинають!»
– «Слухай!» промовив він, присуваючись ближче до Чінкадавіна й кожне слово козака пашіло тепер ненавистю, – ці потвори посміли нам навіть у душу залазити: вони заборонили нам нашу віру й нашу солодку, милозвучну мову!»
Кілька хвилин панувала тиша. – «Тож ці зайди куди гірші за людоїдів: це якісь… чорти!» З невимовною огидою й погордою промовив нарешті дикун.
Та Микола, щоб перервати цю неприємну для нього розмову, запитав:
– «А де ж ви причалювали до берега, що я вас ніколи не бачив?
– «Он там!» відказав індіанин, показуючи на південь: – «туди було нам найближче та й недалеко цього місця росте багато кокосових горіхів.»
«Справді мав я щастя» – подумав Микола, – «що якраз на противний берег острова викинули мене хвилі, а то було б мені не з медом, коли б попав у їхні руки. Але треба таки зазнайомитися з своїми дикими сусідами, та підождемо, заки скінчимо працю в городі.»
І другого ж таки дня взялися наші острів’яне до роботи. Микола, у голові якого всяким. замірам не було кінця, задумав зробити граблі. Дірки на зуби продовбав гострим каменем, повставляв туди гострі цурпалки, зробив держака – й граблі вже готові. Тим часом Чінкадавін вирізав кам’яною ножакою дві лопати з такого твердого дерева, що не гірші були від залізних.
Та Микола не задовольнявся самими необхідними речами. Він почав задумувати, як би то поліпшити своє господарство.
У першу чергу поділив город на рівні грядки, повідмежовував одну від другої рівнесенькими стежечками, засадив живопліт і поставив альтанки. Потім одгородив одно місце на город, а друге на сад. Насадив у городі картоплі й пшінки довгими рядами й багато де-чого іншого. А що земля під городом облогом лежала відколи світ-світом, цілина незабаром так зародила, що хіба дивом дивуйся.
Кохалися наші острів’яне теж у рибальстві, бо ще тої осені Чінкадавін сплів сильні сіти. Тепера сіти ці якраз їм стали в пригоді. Надвечір, наловивши повні сіти риби, не могли наші рибалки опертися звабливим хвилям, що так і запрошували їх до себе. А що за пливак був із нашого індіанина, важко собі уявити! – Як щупак прошибав хвилі й поринав на дно. Або підшука, бувало, стрімкий-стрімкий скелястий берег і шубовсть з нього в глибину: лише вода забулькоче! І не раз Микола думав, що вже не діждатись йому свого джури, коли тут ізнову винирне він із води й сміючись та дихаючи важко лягає горілиць на хвилі, а ті несуть його мов лушпину.
Та й Микола не поганий був пливака: стане на скелі так високо, що аж ляк тебе бере, похитнеться ніби й з криком валиться в бездонні хвилі. Ох, як лякався не раз бідний джура! Скочить рятувати свого пана (хоч мороз таки добре йшов поза шкуру перед тим як скакати в таку прірву), і радіє й сміється, як побачить, що його Микола вирина живий. Отак розважалися вони часто, а потім веселі й жваві вертали ввечері додому.
Другим ізнову разом вибиралися наші острів’яне на лови. Ex, молодці-молодці були наші стрільці! Не втікала ні одна птиця, ні лама від козацької стріли. А що й бистрозорець-Чінкадавін не соромив свого імені, ніколи не вертали вони з ловів із порожніми руками.
І хоча наш козак перевищав Чінкадавіна розумом, освітою, спритністю та зручністю, але ж і індіанин ставав не раз Миколі у великій пригоді. З костей, каміння, мушель та іншого виробляв усяке знаряддя. І не раз таку тобі штуку вигада, що не поміняв би її на залізний струмент! Отак знайшов він одного разу кість якогось звіря й зробив із неї таке долото, що хоч куди! Другим ізнову разом надибав коралі – й уже тобі шкребло готове. То з мушлі зробить ножа, з луски риби терпуга. І оцим способом виробляв він різноманітні знаряддя й різьбив усякий хатній посуд та інші речі.
Крім цього навчив Чінкадавін Миколу користуватися какаовим зерном , якого нарвав Микола й приніс, як звичайно, додому. Оці зерна кинув він тепера за порадою індіанина у вогонь, як картоплю.
А що мали какаові зерна дуже приємний запах і були поживні, почав Микола вживати їх частіше, як улюблену страву.
У вільний од роботи час або в неділю вибиралнся наші друзі в далеку мандрівку, вибираючи звичайно день, коли з-за противного вітру дикунам було неможливо дістатися на острів, бо попасти в їхні руки не було охоти ні в Миколи, ані ще більше в Чінкадавіна. Під час отаких мандрівок знаходили наші острів’яне багато дечого, що ставало їм потім у великій пригоді.
Тим часом упоралися вони зовсім на городі й призначили тепера день, коли мали вирядитися по Чінкадавінового батька. Що правда, не дуже то Микола й рвався пливти до дикунів, бо хто ж його міг запевнити, що не приймуть там європейця за свого ворога й не розправляться своїм звичаєм. Та Чінкадавін запевняв його, присягаючись головою, що Миколі нічого вагатися, бо індіани поїдають тільки ворогів, а Микола був його, значить і їх, другом. Щоб не зламати слова, Микола постановив вирушити завтра вранці в дорогу. А що вже вечоріло, пішли наші острів’яне на берег і спустили знову на море човна, міцно прив’язавши линвою до вбитої палі. Вернувши додому, напекли вони картоплі й приготували інші харчі, що мали вистачити їм на тиждень, та й лягли спати.
Та проспали може кілька годин, як зненацька гуркіт громовиці розбудив сторожкого запорожця.
Микола прокинувся й почав вслуховуватися в шум дощових струй та ревіння хуртовини. – «Чуєш, Чінкадавіне?» шепнув він, торкаючи заспаного джуру. – «От тобі громовиця! Аби були ми тепера на повному морі, то мабуть і прощайся з світом.» Ледве він це сказав, як розітнувся гук. Микола здригнувся й задеревів. – «Це щось не грім грякнув», думає здивований, – «це нагадує мені стріл гармати», підвівся на сіні і в нього промайнула радісна думка. Здержуючи віддих ждав і вслуховувався, чи не грякне вдруге. І справді, за хвилину розітнувся другий гуркіт. – Це, братіку, не грім: голову свою даю!» крикнув радісно Микола.
Миттю зірвався й вибіг стрілою до кухні. За ним поволікся Чінкадавін. Він ніяк не міг зрозуміти, що саме сталося з його паном.
Іще більше здивувався індіанин, коли побачив, що Микола вхопив запалену головешку й почав вилазити з нею по драбині на скелю.
На вершку скелі розклав він багаття й каже Чінкадавінові: «Це не грім гудів, а певно недалеко десь бореться з хвилями корабель та й на тривогу б’є з гармат. Ніч темна, що й носа не видно: треба бідолахам помогти. Ось оцей вогонь покаже їм дорогу, кудою пливти до землі. Хай знають, що близько них є люди.» Та ледве багаття почало палахкотіти, як пішов дощ такий що страх! – Вогонь погас.
А Микола з Чінкадавіном змокли до шкури й мусіли вертати до печері.
Тепера тільки розлютувалася буря. Безперестанку шуміло, гуркотіло, наче валилися скелі й гори. Час до часу Миколі вчувалися ніби стріли гармати. – «Та Бог його зна, що воно таке», думав Микола; – «а може це тільки грім, бо ж звідкіля взявся б тут корабель у таку пітьму?» Та проте не міг наш козак заснути тої ночі. То думав він, що це турецька галера, то знов уявляв собі, може там на байдаках припливло його славне товариство, завзяті запорожці. Він так часто думав про них, що ця думка, хоч була недоречною, здалась йому тепера цілком можливою. Ох билося, билось йому серце! Раз-у-раз вибігав, щоб розкладати багаття, та кожного разу струї дощу його гасили. Отак серед усяких думок, сумнівів та надій минула козакові ніч.
Розвиднялося. Буря вже стихла. Микола побіг мерщій на берег. У його голові промайнуло безліч думок. – «Чи побачу корабель, чи лише хвилі?» – питав себе раз-у-раз. І чув, як при цьому сильно б’ється в нього серце. Важко дихаючи, прибіг козак на побережжя. І показалось зовсім не те, про що так мріяв: на широкому, безкрайому виднокрузі нічого не було видно – навіть якої будь чорної крапки, що могла б нагадувати корабель. В один мент розбилися надії. І Микола вчув, як щось важке звалилося на груди й придавило їх наче каменюкою. І коли він так стояв і дивився з закам’янілим зором у далечінь, вчув, як Чінкадавін, що прибіг разом із ним на берег, скрикнув зненацька. Микола здригнувся й побачив, що бідний джура стояв блідий-блідий, дивлячись мов не своїми очима туди, де прив’язаний був човен. Тепера тільки Микола запримітив, що човна немає: розбурхані хвилі схопили його ще мабуть уночі й понесли Бог знає куди. Мрії Чінкадавіна були розбиті. – «Вже більше не бачити мені мого старого батька!» – говорив він заломивши руки і рясні сльози котилися бідоласі з очей. Кулаками почав він бити в груди й рвати з голови волосся.
Миколі шкода стало бідного індіанина, що так любив свого батька й хоча самому рвалося серце, бо й він завівся в надії, як міг лише почав потішати й розважати свого друга. Поглянув іще раз на море, та й тепер нічогісінько не зауважив. «Це, значить, не гармата гуркотіла, а таки грім! Нічого вже мені сподіватися!» Узяв за руку Чінкадавіна, що все ще хлипав як дитина, й пішов до дому.
Та не міг довго всидіти наш козарлюга. Перед його очима всей час стояв корабель, чи галера, чи козацькі байдаки. І хоча знав, що не побачити йому ні одного, ні другого, проте вибіг із печері й вийшов на скелю, з якої міг бачити східній берег острова. Та дарма: й звідсіля нічого не вгледів. – «Я так і думав», виправдував себе Микола – «та все таки піду ще на другу вищу скелю: коли й звідси нічого не побачу, значить уже більше нічого мені сподіватися й морочити дурно голову марними гадками.» За хвилин кілька він стояв уже на високій, високій скелі. Глянув – і затремтів. Чув як кров ударила в голову, як до очей тиснуться сльози, як щось розпира йому груди таке радісне, таке могутньо-радісне: на обрії побачив малу цятку.
– «О Боже!» Скрикнув широко розпростерши тремтячі руки й стояв непорушно. Цим разом Микола не помилився: в далечині маячів корабель. Миттю збіг він щасливий до печері, вхопив зброю, без якої ніколи не виходив, і вилізаючи по драбині на скелю, гукнув до Чінкадавіна: – «Агов, там хутчій!»
Чінкадавін нічого не зрозумів із різких, коротких слів запорожця. Такої радості й такого поспіху він іще ніколи не бачив у Миколи «Певно припливли на острів дикуни справляти бенкет», подумав він і, вхопивши й собі зброю, побіг за Миколою.
Без спочинку, то бігцем, то швидкою ходою пройшли вони так з півмилі. Тут кінчався вже берег і морські хвилі обмивали білий пісок. І тепера тільки зрозумів Чінкадавін, чому так гнався його пан: недалеко острова бовванів великий корабель.
– «Ох полинемо, полинемо на Вкраїну, як соколята! – Побачиш, друже, що то за край! – Не ваші дикі острови: побачиш зелені сади, розлогі степи з могилами, хати біленькі, гаї, байраки, і Дніпрові кручі, і пороги, і славну на всей світ – Січ-Запорожжя! Ex, жити будемо, жити!» – схвильовано радісно говорив Микола Чінкадавінові. – «Та от треба дати гасло, а то корабель з-під носа відпливе й тоді хоч умирай з одчаю!»
«Треба кричати», – думає Микола й з усенької сили почав гукати. Та хоча вітер і віяв з острова в напрямі корабля, проте ці звуки губилися й стихали заки долітали до корабля. Довго не думаючи, Микола звелів Чінкадавінові розкласти вогонь. «Це запримітять доконче!» говорив Микола, дивлячись як великий дим взносився до неба й сподіваючись побачити шалюпу, яка пливтиме з корабля до берега, та даремно.
З годину палахкотів вогонь і почав уже пригасати. Не зіставалося нічого, як хіба вертати до дому. Тоді Чінкадавінові шкода стало свого зажуреного пана й він каже:
– «Не сумуй, пане! Не побачили нашого вогню, так порадимо інакше. Хоч далеченько до корабля, та може пощастить мені допливти до нього й подати звістку, щоб причалювали до берега.» Надія мигнула в Миколиних очах. Врадуваний стиснув щиро руку Чінкадавінові й на прощання сказав: – «Тільки вважай, як учуєш, що сил у тебе не стане допливти, вертай назад, бо життя щирого друга мені найдорожче. Пливи й хай Бог тобі помагає!» Чінкадавін скинув одіж, зірвав зелену гіллячку на знак миру, взяв її в зуби та й кинувся в воду.
Індіанин пливака був добрий, щасливо добився до корабля й обплив його кілька разів гукаючи, але ніхто не обзивався. Нарешті вгледів Чінкадавін грубу линву, що звисала збоку й мов кіт видряпався по ній із зеленою гіллячкою в руці.
А коли виліз так високо, що міг заглянути на поміст, ізлякався й мало не крикнув зі страху: недалеко стояла якась кудлата, чорна звірюка. Побачивши Чінкадавіна, вона такий зчинила галас, що ну-ну! – «О, потвора якась!» – думає індіанин, «ізроду ще такої не бачив і голосу такого дивного ще не чув, хіба бери й злізай.» Та на превелике його здивування оця потвора, схожа щось трохи на малу ламу, втихла й ласкаво почала вимахувати пухнастим хвостом. «Як бачу, ти не така страшна, мала потворо!» – думав Чінкадавін, вилазячи на поміст. Звірятко почало жалісно скимліти, наче прохаючи щось у нього й тертись йому об ноги. «От яке гарне сотворіння!» думає Чінкадавін, і почав гладити м’яке як вовна волосся звірятка.
Потім почав індіанин обережно ходити по помості й гукати, та ніхто не обзивався. Здивований ходив і оглядав він дивовижні й чудні, як йому здавалося, річ, при чому плечима був звернений до сходів, які йшли вниз. Зненацька, коли задивився індіанин на якесь велетенське колесо, штовхнуло щось його так сильно в плечі, що він так і розтягнувся на помості. Переляканий схопився миттю, оглянувся й задеревів: перед ним стояла якась друга звірюка з кривими рогами й здоровенною, довгою бородою. Потвора стала на задні ноги й намірялась удруге почастувати переляканого Чінкадавіна. Але цей із криком миттю вискочив на поруччя помосту й шубовснув у море. Та ледве проплив він кілька кроків, як учув за собою плюскіт наче б хто також скочив у воду й пливе за ним.
«Певно рогата потвора наздоганяє», думав Чінкадавін, пливучи з усієї сили. Чув лиш, як омлівають йому руки, як віддиху не стає в грудях, а потвора доплива щораз ближче й ближче.
Напружуючи останні сили, доплив він ледве живий до берега й без слова й без пам’яті повалився до ніг Миколи.
Як не промовляв до джури Микола, і гладив, і цілував, – нічого не помагало: Чінкадавін лежав непорушно мов неживий. Аж нарешті з неописаною радістю вчув Микола, що віддих у його друга стає правильнішим і побачив, що Чінкадавін поволі починає ворушитися. Так полежав індіанин хвилин кільканадцять і нарешті прийшов зовсім до пам’яті. Тепера почав він оповідати своєму панові, що за страшна пригода з ним сталася.
Як то побачив перед собою наче велику дерев’яну гору, а на ній три високих, високих дерева без листя й без кори та й безліч якихсь залізних обручів і багато іншого, якого зроду ще не бачив і навіть переказати не вміє. Та й про чорного, кудлатого звіря не забув і згадати, і про того останнього – рогатого й бородатого, що ледве втік од нього з життям.
Микола цікаво слухав свого вірного слугу та й сміючись пояснив йому, що те мале чорне звірятко – це звичайний пес, якого нічого було йому лякатися, а ота бородата потвора, – це цап, теж не такий страшний, як йому здалося.
З дальшого оповідання Чінкадавіна Микола догадувався, що корабель мусів був осісти на мілині, а його залога покинула судно й певно на човнах пробувала врятуватися. «Та де могли б причалити до берега ці бідолашні люди? – питав себе Микола.
Нарешті по довгих міркуваннях пригадав собі Микола, що східній вітер, який шалів підчас хуртовини, звернувся в противний бік, так що неможливо було нещасним допливти до берега, на якому саме він розкладав багаття. Вітер погнав бідолашних мореплавців у противний бік і певно вони або знайшли смерть у хвилях, або попали на струю, або як Бог допоміг, – причалили на один із островів, що цятками чорніли на заході.
«Що тут робити?» думає Микола. – «Нещасні люди з корабля або вже не живуть, або далеко-далеко звідси на якомусь дикому острові. Отже нема іншої ради, як рятувати з судна, що лише вдасться.»
«Та от біда: човна нашого вгнали цеї ночі розбурхані хвилі!» – бідкався Микола й тепера тільки відчув утрату байдака так болюче, як відчув це вранці Чінкадавін.
Та навіщо ж розум у нашого козака ! – Посумував трохи, а далі почав міркувати й таки вимудрував, чим би заступити човен. Пригадав собі, як з Полісся сплавами женуть до Києва Дніпром дрова й не раз він на провесні або восени ходив по них, закидаючи вигідно вудку й ловлячи рибу. – «От і ми спробуємо цеї штуки! Понижемо дерева й такого сплава зіб’ємо, що хоча цілого корабля перевозь на нім!» – думає Микола.
Не гаючи часу, послав він Чінкадавіна до дому, щоб той виготував харчів на день і приніс мотуззя й потрібне до будування знаряддя, а сам зістався на березі, щоб рубати дерева на сплав.
Тут тільки помітив Микола оддалік кудлатого собаку, що привітно вимахуючи хвостом, несміливо дивився на вдягнену в шкуратяне вбрання людину. Микола зрозумів одразу, що оця саме «звірюка» й переслідувала в воді переляканого Чінкадавіна. Страшенно зрадівши новому другові, він покликав зголоднілого собаку до себе й почав його гладити та годувати.
Уже вечоріло, як Чінкадавін вернувся з харчами. Повечерявши, до глупої ночі працювали наші острів’яне, хоч утомлені були страшенно. А як місяченько почав заходити й що-раз густіша темрява налягала на землю, тоді тільки Микола зі своїм другом, не чуючи ні рук, ні спини, лягли під деревом і заснули твердим сном.
А Кудлай (так назвав Микола врятованого собаку), влігся біля ніг Чінкадавіна, з яким уже встиг стоваришуватися, вірно сторожуючи своїх нових господарів.
Примітки
51. Подекуди на морі трапляються наче річки, що пливуть у певнім напрямі: це т. зв. морські струї.
52. Какаове дерево – півд.-американське дерево, овочі якого дають пахучі какаові зерна, що йдуть на вироблення шоколаду. Варячи зерна в молоці, одержують поживний та незвичайно смачний і пахучий напій.
4. Вивантаження розбитого корабля
Вал. Злотополець
Збудування сплава. Огляд корабля. Жах Чінкадавіна перед огнистою зброєю. Корабельний щоденник. 30.000 фунтів стерлінгів.
Ледве почало розвиднятись, як Микола розбудив свого джуру й обоє взялися до роботи. Цілісінький день працювали вони безупинно так, що того ж іще вечора скінчили сплав. А збили його ось яким способом: грубезні стовбури дерев зв’язали в два ряди мотузками, посплітавши ще гнучкими та міцними дубцями індіанської верби. Отож вийшов дуже міцний сплав, стіп десять завдовжки й стільки ж майже стіп завширшки. Також не забули наші майстри будувати сплав край берега та ще й на округлих пеньках, щоб без труду спустить його на воду.
Другого дня вранці почавсь як звичайно відплив моря. Не гаючи ні одної хвилини, спустили наші острів’яне сплава на воду, а хвилі самі гнали його мов струєю на повне море. Проминуло з півгодини й Микола з Чінкадавіном підпливали вже до корабля.
Серце забилося в нашого козака, коли побачив перед собою велике європейське судно. Його першим бажанням було, щоб корабель був не розбитий і щоб ізнову можна було ним пливти. – «Хоча небезпечно воно пускатися в дорогу самому», думав Микола, «бо ж керувати судном на повному морі ледве чи зумію, але ж піду на відважне. Може Бог змилосердиться над козаком. Коли не пощастить мені допливти до Європи, то принаймні діб’юся до якої-будь європейської оселі на побережжі Америки. Все ж таки певніше буде пливти кораблем, аніж малим човном.»
Отак роздумуючи, обплив він навколо корабля, оглядаючи скелясту мілину, на яку осіло судно.
Наприкінці, хоч як це було Миколі тяжко, вирішив, що й думки не може бути зрушити корабель і спустити на повне море, бо ураган кинув його межи дві скелі. Там осіло судно так міцно, що ніяк не можна було його зворушити ні взад, ні вперед. «Тут стоятиме воно довго», подумав сумно Микола, «аж поки хвилі не розіб’ють його до краю; треба рятувати, що можна буде.»
По линві виліз наш козак на поміст. Чінкадавін, який іще не міг забути вчорашньої пригоди, ледве зважився лізти за своїм паном. Отже, хоча тремтів на цілому тілі, бо знову зустріла його ця «рогата потвора», пішов проте за Миколою.
Але цим разом «потвора» не була вже такою грізною, бо лежала без сил на помості й не могла навіть підвести голови: вже три дні як ніхто не давав їй їсти. Микола відразу догадався, чому саме цап так охляв і почав шукати сіна або чого іншого, щоб дати зголоднілій худобі. А що він добре знався на будові корабля, то незабаром цап смикав принесене сіно з руки Миколи й жадібно жував, а Чінкадавін придивлявся цікаво до незнаного звіря, перед яким не відчував більше ніякого страху.
Тепера почав Микола як слід оглядати корабель. Переходив із одного відділу до другого й на превелику свою радість знаходив на кожному кроці річі, на які на Вкраїні не звертав навіть уваги, але на відлюдному острові були вони для нього неоцінним скарбом. Тут стояли повні лантухи рижу, сухарів, муки, збіжжя; там ізнову – барила горілки, рому й вина, там – бочки пороху й куль. У другім місці було складено гармати й цілими стосами валялися рушниці, пістолі, шаблі. У Миколи заблищали очі, в жилах заграла вкраїнська кров: він не міг здержатися й почав вибирати рушниці, пістолі й, яко знавець, оглядати шаблі.
Намилувавши зброєю, пішов наш козак дані й натрапив зненацька на сокири, пили, долота, свердли, гемблі та шершебки, молотки, цвяхи, ножі й ножиці та інше знаряддя. – «Ось тепера заведу господарство!» – тішився наш острів’янин, – «не буду вже цюкати кам’яною сокирою й кам’яним молотом, як первісні слов’яне 5000 літ тому. А ось і горшки, миски, тарілки, ложки, чарки та інший посуд. Придасться, придасться!» – промовляв він подумки, одчиняючи інші дерев’яні скрині. Зненацька крик радості вирвавсь йому з грудей: перед Миколою лежали нові вбрання, білизна, чоботи, черевики, шапки й багато, багато іншого.
Переглядаючи ці всі скарби, Микола й забув про Чінкадавіна. Той стояв наче закаменілий, дивлячись зі здибуванням, а деколи й острахом на всі ці незрозумілі, дивовижні річі. До чого вони були, індіанин не міг пояснити собі ніяк, та догадався, що це мусить бути якийсь неоцінний скарб, бо його пан раз-у-раз то скрикував радісно, то потирав руки, то приміряв до себе ці дивні річі, перекладаючи їх із місця на місце й розмовляючи з собою, як дитина.
Коли Микола переглянув усі кабіни, схотів піти оглянути самий спід корабля, та його залила вже води, яка вдиралася через пробиту дірку. – «Треба поспішати», думає Микола, «а то вода все більше підходить і корабель що-раз більше потопа. Та що ж тут брати найперше? І це здасться, й це необхідне, й це вабить.»
Та недовго вагався козак! – Насамперед узяв бочку пороху й барилко куль, по кілька мушкетів, шротівниць та пістолів і дві шаблюки. – «Вірними друзями будете мені!» каже Микола. Потім узяв по два вбрання для себе й для Чінкадавіна, двадцять сорочок, дві сокири, дві пилки, два гемблі й шершебки, дві штаби заліза, молот та кілька інших знарядь, паперу, чорнила й кілька пер, кресало з губкою, лантух сухарів, барило горілки й рому, полотна сувій та цапа з козою.
Оце все було на думку Миколи необхідне. Зате лишив він багато такого, за що певно інший європеєць ухопився б насамперед, а саме: цілу скриню золотих англійських грошей, яких було більш як 30.000 Фунтів стерлінгів . – «Лежи собі, людська мано!» сказав запорожець згірдно, г не засліпиш вам, блискучі скарби, козацьких очей!» Проте він подбав забрати з кабіни корабельного щоденника та інші документи, щоб повідомити колись про нещастя родичів тих бідолах, які загинули на кораблі. До припливу, а ним думав Микола скористуватися при повороті до берега, треба було ждати з годину. Тому постановив наш острів’янин використати цей час, щоб по стількох літах злиденного життя знову пообідати по людському.
Отже приніс він до капітанської кабіни шматок шинки, хліба, масла, бриндзи та пляшку вина й поклавши оце все на столі, засів із Чінкадавіном на гарних шкуратяних фотелях. Уже одно те, що міг після багатьох років сидіти при гарному столі та їсти як людина з тарілок, справляло нашому острів’янину незвичайну приємність. А про страви вже й не говори, особливо хліб, про який він так часто згадував. Щоб відчути всю Миколину радість та задоволення, треба б побути самому на відлюдному острові десять літ серед безперестанних небезпек, страшної нудьги, безмірних невигод та злиднів.
Чінкадавін ніяк не міг отямитися. Він здивовано дивився на свого пана й видно було, що його первісний розум не здає собі ясної справи зо всього пережитого. А вином, яке подав йому Микола в гарній чарці, змочив тільки уста, бо Чінкадавінове піднебіння звикло лише до води й не могло перенести міцного напою. Та зате паляниця сподобалась йому дуже.
Нарешті, якраз коли вже наші острів’яне скінчили свій бенкет, надійшов час припливу. Обидва стрибнули швиденько на сплав навантажений річами й незабаром хвилі щасливо донесли його до берега.
Чінкадавін був незвичайно цікавий, до чого саме всі ті річі, що вони привезли й якими так тішився його пан. Микола здається відгадав думки індіанина й хотів йому зробити несподіванку. Він сховався за кущі й убрав на себе білу сорочку й одіж офіцера, узувся в черевики й білі панчохи, до боку прип’яв шаблю, а на голову вдягнув капелюха, – й отак перевдягнений вийшов зненацька до Чінкадавіна. Той 3 переляку подався назад. У голові індіанина ніяк не могло поміститися, щоб це був його пан; спочатку Чінкадавін був навіть певний, що перед ним стоїть надлюдська істота. Микола сподівався цього, потім дав Чінкадавінові одіж моряка, показуючи як треба вдягатися.
Чінкадавін послухав, одначе проминуло чимало часу, заки він упорався з цим ділом: це ж була для нього новина й така проста річ, як одягатися, представляла індіанину незвичайні труднощі. Раз-у-раз одягав він щось не так як треба було: сорочку наприклад хтів одягнути доконче на ноги. Напослідок таки з бідою вбрався в неї, але прийшла черга на шаровари: їх хотів натягати неодмінно з холош. Нарешті, по кількох спробах, удалося Миколі вбрати Чінкадавіна як слід.
А що за радість була для індіанина! З криком скакав наче мала дитина, раз-у-раз поглядав на себе, оглядав своє вбрання й усміхався щасливий то до Миколи, то сам до себе. Лиш одним був Чінкадавін незадоволення: черевиками. Вони його тиснули й хоч як намагався він зробити кілька кроків, спотикався й наприкінці попросив Миколу, щоб той дозволив їх не одягати. Черевики здавались індіанинові непотрібними й невигідними. Микола з усмішкою згодився. Він узагалі не хотів і не думав примушувати свого джуру робити що-небудь проти волі.
Коли так вони обидва переодяглися, показав Микола Чінкадавінові, до чого саме може здатись їм сокира й інше знаряддя, яке індіанин бачив уперше. Одним махом зрубав Микола дерево, обтесав його й каже. – «Ось і щогла вже готова. Розіпнемо полотно – й вітрило хоч куди! Тепера не треба нам ждати ні відпливу, ні приплива моря.» Чінкадавін стояв здивований. Він ніяк не міг зрозуміти, що за сила в цій сокирі й дивився на Миколу з іще більшою пошаною.
– «Так, друже!» обізвався Микола до Чінкадавіна. – «Тепера кожне діло аж горітиме в наших руках. Але поки що, збігай до Січи видоїти лам, бо ми забули про них уже другий день, а я докінчу вітрило.»
Під час неприсутності! Чінкадавіна Микола набив одну з рушниць. Він наперед уже тішивсь, як то здивується й перелякається індіанин, коли вчує стріл рушниці. А коли Чінкадавін вернувся, дивуючись, що Микола за цей час скінчив уже вітрило, побачив Микола, як над хвилями зірвався сокіл і летів просто до нього, а в кігтях йому тріпотала зловлена риба. Микола вхопив рушницю й крикнув: – «Вважай-но, Чінкадавіне!» Ледве він це сказав, як розітнувся стріл і сокіл упав у море.
Що сталося з індіанином, можна собі уявити. Він здригнувся й в один мент лежав мов мертвий на землі. Тіло йому тремтіло, та боявся піднести очі. Чінкадавін одразу згадав страшного поганського бога Тупана, або громовика, який був пострахом для індіан. І тепера він був певний, що його пан, який від недавнього часу творить що-раз то нові для нього й незрозумілі діла, це не був звичайний каціке Микола, а таки самий бог Тупан.
Микола сміючись підійшов до індіанина й почав гладити його й промовляти лагідно, як лише вмів, щоб не боявся, щоб підвів голову й устав. Нарешті Чінкадавін розплющив несміливо очі, підвівся трохи й стоячи навколішках, простягнув до свого пана тремтячі руки, наче хотів просити його про помилування. Із безмірного жаху перед Миколою він не міг промовити ані слова.
Тепера тільки Микола зрозумів, що індіанин уважав певно його, коли не за якого поганського бога, то що-найменче за якусь надзвичайно могутню людину, й почав собі дорікати наш козак, чому раніше не попередив Чінкадавіна й не роз’яснив йому, в чому саме діло. Отже він підвів Чінкадавіна, хоча той ніяк не хотів на це згодитися, обійняв, показав рушницю й намагався пояснити індіанину, що це вона стріля, а не якесь божество. Потім набив її при ньому й дав джурі в руки, щоб сам переконався, що тут немає нічого надзвичайного. Та Чінкадавін, що вже трохи оговтавсь і почав вірити Миколі, відмовився й прохав, щоб за нього стріляв його пан. Тоді Микола вибрав ціль, примірився й стрільнув.
Мало що бракувало й наш дикун був би вдруге повалився з переляку на землю, бо те, що він бачив і чув, здавалось йому незвичайним і надлюдським: дерево, яке саме вибрав Микола за ціль, було пробите кулею. Микола підійшов туди й звернув на це увагу свого джури, який з тривогою наблизився до дерева й дивився мов не своїми очима. – «Ось бачиш, Чінкадавіне», сказав Микола, «тепера нам нічого боятися нападу ворогів, коли маємо в своїх руках ці штучні блискавиці й громи.»
А Чінкадавін, хоча вже не почував такого жаху, проте все, що бачив на кораблі й ось тут на березі, примушувало його відчувати таку глибоку пошану перед європейцями, а особливо перед Миколою, що просто ніяк не міг зблизитися до нього й кілька днів не зважувався розмовляти з козаком по приятельському, як давніше.
Тим часом наближалася ніч. Усі переживання сьогоднішнього дня скінчилися. Микола ніколи ще не спав так солодко, як тої ночі, бо ж це вперше від дня свого пустинного життя на цьому острові він почував себе майже щасливим. Перед ним розкривалося тепера нове життя, можливість повороту здавалась йому вже не уявою, а чимсь дійсним. І якраз через це Микола почував себе вперше задоволеним.
Другого дня поскладали наші острів’яне всі врятовані річі в гущавину й прикрили їх галуззям, щоб охоронити хоча трохи від непогоди. Потім, як тільки почався відплив моря, сіли на сплав і попливли вдруге до розбитого корабля. Цього разу взяли вони з собою дві добрі гребки й тому пливли далеко швидче, як уперше. – «Що ж брати тепера?» думав Микола. Потім вирішив набрати насамперед дошок, збити з них подвійний поміст і оцим способом привозити речі сухішими, як уперше.
Після цього знову перешукав він усі річі та з їх великого числа вибрав щонайпотрібніше. Одначе Миколі не довелося довго вагатися й надумуватися, бо найнеобхідніші річі лежали вже на березі.
Між іншим цього разу постановив Микола з шести малих гармат, які знайшов на кораблі, взяти хоч одну. – «Здасться», думає він. – «Місце, де складаємо річі, незміцнене, а якраз на цім боці острова звикли дикуни висідати на берег. Що правда, рушницями й пістолями оборонятися можна легко, коли б вони хотіли на нас напасти, та гармата краще їх налякає. Як почують один тільки стріл, то здається не зважаться вже ніколи пливти до мого острова. Та ще як матиму гармату, можна буде гасло дати кораблеві, котрий може колись припливе сюди, що на березі є європеєць.»
Крім гармати забрав Микола ось що: 1. лантух жита, ячменю й третій гороху; 2. скриньку цвяхів та шрубів; 3. десяток сокир; 4. барило пороху й куль; 5. вітрило та 6. гострило, щоб гострити сокири, ножі й інше знаряддя.
До припливу моря треба було ще довгенько чекати й Микола оглянув у якому стані корабель. Вода підійшла вже значно вище, а хвилі вдиралися в нутро й поодривали багато дошок з обох боків. Отже для Миколи було очевидним, що при першій невеликій бурі з судна зістануться тільки розбитки й тому вирішив він поспішати з перевезенням речей. А що вітер дув у бік острова, острів’яне наші не ждали припливу, але напнувши вітрило й гребучи, швидко дісталися до берега. По дорозі Микола надумався й почав дорікати собі, чому не врятував разом із річами грошей.
Щоб узяти собі цей скарб, і думки навіть не було в запорожця. – «Та цілком можливо», міркував він, «що власник цього судна ще живе й припливе колись сюди, щоб хоча дещо врятувати з розбитого корабля. А як часом вірветься хуртовина, з судна й сліду не лишиться. Отже не годиться рятувати лише те, що мені здасться. Треба врятувати й чужі гроші, що складають може єдине майно людини й од якого може залежить її щастя, а то й життя.»
І тому, висадивши речі на берег, Микола вернув чим швидче назад до корабля. Насамперед узяв він тепера гроші. Крім цього забрав іще дві тачки, багато одіжі й білизни, всяке знаряддя, ліхтарню та скриню, яку знайшов на столі капітана, а також одрізав од сувоїв шовку різних кольорів кілька шматків блакитних та жовтих на прапор . А що якраз був приплив моря, пустилися наші острів’яне в дорогу. Хвилі й вітер гнали бистро сплав, так що козаки наші й не зчулись, як опинилися вже біля берега.
«До ночі далеко й спати ще не пора», каже Микола своєму джурі. «Ось покажу тобі, навіщо привіз гармату. Тільки дуже не лякайся, бо це страшніше за рушницю.»
Потім Микола набив гармату й наставив гирло так низько, що куля мусила зачіпати хвилі. Він хотів, щоб Чінкадавін добре міг бачити, як далеко вона полетить. Давши гасло Чінкадавінові, що стрілятиме, Микола підніс запаленого гнота до запалу й тої ж миті розітнувся страшний гук. Хоча Чінкадавін чув уже стріл рушниці й до цього ще був тепера попереджений, проте захилитався й мало що не повалився на землю, як першого разу. А куля, торкаючись моря, зникла в невидній далечині. Та Чінкадавін із переляку навіть недобачив цього. Але щоб показати Миколі, що він уже так не боїться, як першого разу, промовив: – «О, це здорово стріляє! один такий стріл вистача, щоб прогнати тисячі ворогів, які б зважилися припливти на острів. Вони подумають, як і я вперше, що це сам бог – могутній Тупан.»
Тим часом споночіло. Микола засвітив ліхтарню й почав переглядати документи, які взяв із капітанської кабіни. З них сподівався він де-що довідатися про власника й національність корабля. Документи були писані англійською мовою й з них Микола дізнався, що корабель був англійський і називався «Liverpool» .
Іще шість днів підряд пливли наші мореплавці то до корабля, то назад, щоб перевезти все, що лише можна було, бо навіть найменша дрібничка здавалася Миколі вартісною й необхідною. І за кожним разом усе збільшувалося та збільшувалося Миколине майно.
Примітки
53. Мушкет – військова рушниця XVI – XVII в., стрій з якої відбувався через запалення пороху від удару курка об кремінь. Шротівниця – рушниця до полювання на дрібну дичину; її набивають шротом.
54. Фунт стерлінгів – англійська срібна монета; рівна буде в часі миру приблизно 25 гривням.
55. Корабельний щоденник – до нього вписує щодня штурман (= офіцер, що дає кораблеві напрям) про найголовніші події на кораблі.
56. Наша нація вживає блакитно-жовтих кольорів з часів незапам’ятних. Уже в Галицько-Волинськім королівстві (XIII – XIV в.) був на гербах золотий лев на синьому полі. Так само за козацьких часів не раз трапляються блакитно-жовті корогви. Ось що напр. стрічаємо в старовинних документах.
Року 1717 полтавський полковник Іван Черняк виправдувався з приводу зробленого на нього доноса:
… «Що до корогов, про які доносять, буцім би то я 8 сотень брав по 10 кіп, то це щира правда. Зібрано було 8 сотень 80 карбованців і за тії гроші куплено шість косяків блакитного лудану на сотенні корогви… А що до решти… то за те справлено полкову корогву та прапор, а лишки – жовтий лудан – віддано на крижі.»
Киевская старина, р. 1890, ч. 153-157.
Кого таке пояснення не задовольняв, хай вважа справу з прапором за licentia poetica.
57. Liverpool – читай: «Ліверпуль».
5. Несподівані вісті
Вал. Злотополець
Англійські газети. Туга за вітчиною. Відчай. «Життя належить не тобі, але Вкраїні!» Покора. «Боже, верни мене на Вкраїну або пошли мені смерть!»
День по дню минали в вивантаженню корабля й на березі лежали цілі купи найрізноманітніших речей.
Чого тут тільки не було! – Зброя з припасом до неї і куховарський посуд, одежа і астрономічні прилади, теслярський струмент і хліборобське знаряддя.
Наприкінці Микола почав навіть знімати з завіс двері й витягати разом із шибами віконні рами.
Погода стояла всей час на прочуд гарна, але Миколу брав постійний острах перед негодою. – «А що як упаде зненацька злива?» думав він, і вирішив зарадити можливому лихові.
Отже, звелівши Чінкадавінові звозити з корабля заздалегідь вибрані й складені на помості річі, сам заходився накривати брезентами врятоване добро.
Робота ця була нелегка, бо Микола працював не так – аби-як, але ж як личить доброму господареві.
Щоб не попідмивало часом речей дощовою водою, він зносив їх на сусідній горбок і тут дбайливо вкривав просмоленим брезентом,
Переносячи між іншим важку скриню взяту з капітанської кабіни, Микола зацікавився, що в ній і одчинив. Скриня була повна книжок. Микола зрадів страшенно: він уже давно розшукував по кабінах книжок, але даремно, і тому жадібно почав їх тепера переглядати.
Усі книжки були англійські.
«Ану, чи не забув я ще англійської мови?» подумав Микола й почав читати одну книжку. Це були якісь історичні оповідання. Хоча Микола без вправ і забув де-що по-англійському, але ж зрозумів усе написане. Почав переглядати далі. Наприкінці натрапив на цілу купу тонесеньких книжечок у вісімку.
На превеликий жаль це було, як здалося Миколі, багато примірників двох однакових книжок: Mercurius Politicus та Several Proceedings. Але розглянувши уважніше, помітив Микола, що хоча на книжечках і стоїть один рік 1652, але різні числа місяця.
«Еге! то вони не однакові та ще й вийшли цього року», подумав наш острів’янин, і книжечки ці стали йому одразу якимись ближчими, немов недавній іще зв’язок з далекою Європою.
Перегортаючи сторінки, побачив Микола незабаром, що там немає ні оповідань, ні історії, але ж подані події й новини з життя різних держав.
– «Ось воно що! – Це газети!» – скрикнув він радо, бо не раз чув од Джемса, що в Англії новини друкують щотижня окремими книжечками, так званими газетами, розсилаючи потім передплатникам.
І пустельник наш жадібно припав до газет.
«А може вичитаю де-що й про Україну?» блимав несміливий вогник надії.
І так захотілось йому знати щось про Вітчину, Боже як захотілося! Але з розчаруванням стрічав лише новини про різні держави: Англію, Францію, Іспанію, навіть про таку дрібноту, як Генуя та Венеція, але про Вкраїну ані згадки.
«Читаєш і немов нас і на світі немає або Вкраїна десь на відлюднім острові», гірко подумав Микола. І так тяжко, Господи як тяжко, стало на серці.
«Боже, чому така неправда?» думав він тужно. – «Чому ми, один з найбільших народів світу, караємося тяжко, наймитами живучи на своїй власній землі? Чому забуті ми всіма людьми й Тобою, Господи? Чому?»…
І похилив голову козак. І вперше здається завидки взяли до тих щасливих народів, що мають свої держави, що знають їх і шанують по цілому світі.
Життя, все життя віддав би за одну звістку! І довго сидів він отак непорушно в тяжкій задумі.
– «Але ж хто нам винен, що не маємо досі держави? Хто?!…» вдаривши кулаком об скриню, люто скрикнув зненацька Микола. – «Хіба в сила, щоб здавити нас, аби повстали одностайно? – Свої!… Свої!…» простогнав він задихаючись од болю. – «Це ті відступники, що тягнуть нас до братання з гнобителями-чужинцями! Це ті Юди-«братолюбці», що не дають нам утопити ворожих зайд у їхній крові! О, прокляті!»…
Миколі бракувало повітря: вибух гніву й одчаю схвилював його страшенно. Та потроху почав він розуміти даремність свого гніву й своє безсилля. Віддих ставав рівнішим. Незабаром ізнову почав перегортати сторінки Mercurius Politicus.
Раптом погляд козака впав на одну звістку й він ледве не впав непритомний. Щось велике, несподіване ввійшло в душу. Увесь тремтів; потемніло в очах. І не лише зором – душею вкраїнською відчитав звістку. Там ось що стояло:
… «нас повідомляють, що козаки знову побили поляків упень… у Відні побоюються, що польському королівству зовсім приходить край.» 
Не йняв віри змислам. Страшенним зусиллям волі опанував себе й удруге перечитав звістку: це не була омана.
Проте ще не давав віри. Хтів відшукати підтвердження.
Гарячковими рухами перегортав сторінки других газет. Літери стрибали йому в очах, мінилися рядки, але Микола відшукував звістки не тільки зором, але й наболілим українським серцем.
Знайшов зненацька другу звістку. В Several Proceedings під ч. 148 стояло:
Відень, 3-го липня stylo novo.
… «Погром польської армії стверджується, але то була лише, частина польської армії, з якої вбитих і забраних у полон козаками є 10.000. Король загадав усій своїй шляхті бути при зброї на 4. число цього місяця.»
Так, уже не було сумнівів! – Уся Вкраїна клекотить повстанням. Здійснилися батькові мрії: проголошено самостійність, відбудована Українська Держава. Тремтить Польща й от-от рухне повалена в прах. Зайд-чужинців немає на рідній землі!
«Але ж хто? Хто підняв прапор повстання? Хто стоїть на чолі Вкраїни? Хто веде на бій військо? Хто герої-визволителі Батьківщини?»
– «Їхні імема, їхні імена, щоб і я нещасний міг повторювати їх побожно разом зо всією Вкраїною!»… Отакі жадання-думки промайнули в Миколиній душі.
І він ізнову почав перегортати газети, жадібно шукаючи відповіді на питання наболілого серця.
А звістки про повстання й про бої стрічав тепера сливе в кожнісінькім числі. Уся Європа напруженим зором стежила за визволенням закутого велетня. То подив, то захоплення, то нетаєний жах бринів у цих звістках.
… «Польський посол прибув до Праги просити помочи проти козаків»…
… «Козаки обложили Кам’янець, одну з найміцніших твердинь польських»…
… «Ходять чутки, що турок збирається допомогти козакам»…
… «З Парижа повідомляють, що населення Польщі у великій тривозі, чекаючи нового походу козаків»…
… «З Данціга малюють картину бурхливого сейму в Варшаві, передрікаючи наглу загибель нещасного польського королівства»…
Він читав оці звістки без хронологічної послідовності, одривчасті, іноді тільки як дивовижні здогади, але уява їх упорядковувала, складаючи з фрагментів суцільно-величну, трагічно-прекрасну картину.
Зненацька в 119 числі Mercurius Politicus од 9 – 16 вересня вперше зустрів Микола ім’я «козацького Генерала Богдана Хмельницького.»
Хмельницький!…
Де він чув це ім’я? Чому воно таке знайоме? На хвилину заплющив очі… Раптом щось наче блискавкою освітило пам’ять: Микола згадав батькові оповідання про страшний бій під Цецорою.
Як поранено було гетьмана Самійла Кішку; як упав на очах у сина-одинака порубаний яничарами чигиринський сотник Михайло Хмельницький, а його син Богдан, молодий іще юнак, мов несамовитий врубався тоді в саму гущу яничарів. На очах у сотника Наливайка зрадливо свиснув аркан: молодий лев опинився в турецькій неволі…
«Невже це той самий Хмельницький?» думав Микола. – «Невже й він випив до дна оту страшну чашу невольництва?» І чомусь іще ближчим та ріднішим став Миколі Великий Богдан.
І він побожно повторював дороге всій Україні ім’я. Милував звуками: – «Богдан! – Богом даний!» говорив сам собі в якійсь екстазі.
Уява козака шалено працювала. Потроху звуки імені почали набирати тілесних форм: гігантський образ знімався перед Миколиними очима. Велетнем-могутою вставав він із степів України, вогнем, залізом і кров’ю зарисовуючи її державні межі.
Рух правиці – і в прах валиться ненависна Польща. А силует гіганта все росте та росте, покриваючи вже цілу Європу.
І той гігант був Богдан Хмельницький!…
Із задуми вивів Миколу Чінкадавін. Він саме приплив од корабля й чекав дальших наказів.
І зненацька щось стиснуло Миколі серце. Усе йому остогидло.
– «Я слабий! лиши мене на самоті!» промовив він через силу. І сам не знаючи куди, подавсь узберіж до морського крутобережжя, де стрімко взносилися дикі, самотні скелі.
Вилискуючи на сонці, розкинулось перед козаком смарагдове плесо океану й кінця-краю не було водяному безмір’ю. З одноманітно-байдужим плюскотом билась о берег хвиля, а Микола сидів нерухомо, втопивши зір у далечінь, де була його солодка Вітчина. Не відчував у німім одчаю ні сонячної спеки, ні упливу часу.
…а він усе сидів на скелі, закам’янівши в німім одчаю…
Поволі сонце дійшло до вечірнього пруга. Смарагдове плесо стало ніжно-зеленявим, потім немов од сонячного дотику зашарілося, а він усе сидів на скелі, закам’янівши в німім одчаю.
Поночіло. Прохолодою повіяло з надбережного лісу. Нічний птах заскиглив десь у кущах. Безшумно прорізували повітря кажани. Південний Хрест сіяв у всій своїй величній красі. Зорі відбивалися в морськім плесі, і було вже немов два океани: один чорно-оксамитовий вгорі, другий – ніжно-зеленявий внизу. Це було щось незрівняно-величне!
А Микола сидів у німій тузі, далеко-далеко блукаючи думками, нічого цього не відчуваючи, нічогісінько не бачучи навколо.
Був у якімсь забутті.
І ось раптом усі десять літ самотнього життя зникли з пам’яті. І легко, й радісно стало на душі. Відчув пахощі українського степу, а плюскіт морської хвилі… ні, ні! – то вже не був байдужий голос чужого, далекого моря – це ніжно-радісно гомонів рідний, любий Дніпро.
– «Спи, спи, козаче!» плюскотіла хвиля Дніпрова, – «ти втомивсь у поході, спочинь у мене на Дзвіниці , поки Товариство плине.»
«Так, я на Дзвіниці!» промайнуло в розпаленому мозку Миколи. – «Еге ж, це я ходив на розвідини берегом і чекаю тепера своїх.»
І він почав вдивлятися в далечінь, звідки мало припливти товариство. Здавалося зір Миколин прорізував пітьму.
І раптом побачив чайки, козацькі чайки! – Вони прямували до скелі. Ось він бачить щоглу отаманської чайки, а на ній, Боже милий! (все затремтіло в Миколи), – на ній гордо має золото-блакитний прапор.
На чердаку, у величній поставі, стоїть кошовий. Захмарене чоло високе, а вогнисті очі мов дві блискавиці прорізують простір.
– «Тільки, щоб не пропливли повз мене! – Треба гасло подати!» блиснула думка.
І зненацька, за тисячі миль од України, на відлюднім острові, де ніколи може не лунав голос європейця, розітнувся серед нічної тиші козачий поклик.
– «Пугу!»
– Пугу! відгукнулися скелі.
– Пугу! повторив надбережний ліс.
І Микола сам не впізнав власного голосу і… прокинувсь.
Видиво зникло; він усе сидів на скелі. Глянув на небо: чорно-оксамитове, мерехтіючи від зорь, безмір’я над ним; з жахом повів очима навколо: безкрая водяна пустиня.
І одразу згадав усе: і полон, і неволю, і десять літ самотнього життя. У голові шуміло, мов гупало разом сто ковалів, а серце наче хто руками здавив.
Здавалося Микола тепера лише відчув свою самотність, і ця тиша, й оцей безмежний краєвид іще більше відтіняли її, а вона вгризалася в душу мов розпечене залізо в живе тіло.
Божеволів. Думки летіли переривчасті, в безладді, мов дикі степові коні.
І тут сталося, що він наче якусь другу людину, уявив себе самого в будуччині: божевільний, зарослий бородою мов звір, блукає в пралісі, чигаючи на здобич, поїдаючи її сиру, закривавлену, конаючу.
Холодний піт виступив на чолі.
А думки летіли нестримні, з блискавичною скорістю.
Ось він блукав, нічогісінько не відчуваючи, втративши образ і подобіє Боже…
«Ба ні, не так!» мов списом що торкнуло, – «іще гірше!» Іноді вертатиме до тебе розум, і ти бачитимеш, чим ти став, розумітимеш, що ти живцем похований серед оцього безкрайого моря й тоді ти знову збожеволієш. І це буде не раз: усю рештку життя!»
– «Усю рештку життя!» мов луна повторив Микола, і чужим, спотвореним видався йому власний голос.
Був уже цілком не при собі. Голова горіла вогнем. І хотілось її занурити в холодну воду або ще краще: розчерепити об гостре каміння. Але ж відчай і жах спаралізували рухи.
Нічний птах скрикнув над головою. Микола скочив на ноги. В очах запалала божевільна рішучість. Скрикнувши задихаючись: – «Боже, прийми мою душу!» чимдужч побіг до безодні…
Що трапилося потім і як це сталося, що Микола зістався живим, він і сам потім не розумів. Бо коли очутився глупої ночі, лежав гонів за двоє від берега, але скільки часу там був, і як туди дістався, скільки не силкувався, не міг ізгадати.
Одно тільки пам’ятав, що прокинувшись відчував на собі погляд батька. І гнівно-суворі були йому очі, а в ушах ще дзвеніли оці слова:
– «Стій, зраднику! Ти забув присягу! Не смієш одбірати собі життя: воно належить не тобі, але Вкраїні! Не ганьби імені Наливайків, бо з того світу спаде на тебе батьківське прокляття!»
Чи це видиво було пізнішим сном, чи воно саме й спинило Миколу від страшного злочинства, він так потім ніколи й не дізнався.
Але ж дивна зміна сталася тепер у Миколиній душі.
Побожну пошану й безмежну подяку відчував він до батька за його суворе, вояцьке виховання. Пригадав і матір – і болізно защеміло серце. Вона стояла перед ним мов жива: така нещасна й така любляча, і він чув ізнову її останні слова: – «І ти йдеш… останній!…»
І якимсь несвідомим летом думок, таке саме почуття як до матері: не бурхливе, але ніжно-синовне, – з’явилося й до Вкраїни.
Вона стояла в його душі також нещасна, вся знемагаючи від ран.
Проте не було вже в Миколиній душі відчаю. Ні, його любовна туга горіла тепер рівним вогнем, немов лампада нерукотворна перед образом роз’пятої Матері-Вкраїни.
«Мабуть усі мої страждання потрібні», думав козак із тихою покорою.
«Може без оцього вигнання став би я відступником і цей відлюдний острів урятував мене від вічної згуби, а рід і Вкраїну од ганьби?»
«Але ж тепер у душі моїй вигоріли здається всі особисті почуття та бажання особистого щастя, усе либонь витліло, крім одного образа – закутої чужинцями в кайдани Вітчини!»
«Та Милосердний Господь знає все краще за мене. Видно цього ще не досить… Тільки чи вистачить мені надалі сил? Чи не впаду я в нерівній боротьбі з самим собою серед оцеї водяної пустелі? І загину тут марно для Вкраїни, ніким може й не похований. Птахи виклюють очі козачі, хижі звірі пошматують християнське тіло»…
І тут Миколі так шкода стало самого себе, шкода до сліз.
«Але я не смію ремствувати, Боже!» промовив він через силу, «здаюся на твою волю. Але зжалься надо мною, Господи!» (і тут голос йому урвавсь, а сльози лилися нестримно), – «не для себе хочу я повороту на Вкраїну, але для Неї, щоб віддати за Неї життя!»
Далі він не міг говорити. Ницьма припав до землі й як дитина ридаючи повторював:
– «Боже… верни мене на Вкраїну… або пошли мені смерть!»…
Примітки
58. Ця звістка, як і інші звістки, вичитані Миколою на острові, справді таки були в тодішніх англійських газетах рр. 1650 – 1652. Усі ці цитати взято з брошури С. Подолянина «Українець за кордоном і мандрівка в минуле». Цитуємо тут усе те, що необхідне для зрозуміння V, IX та X глав.
… «Епоха Хмельницького була апогеєм з апогеїв української справи в її відгуці на Європу»…
… «Що більше та більше розростається запекла боротьба козаків українців з Польщею, – то ясніше та ясніше виступає перед тодішнім англійським світом ця таємнича Україна, її географічне положення, її багацтва фізичні, її населення – козаки, їх справа і причина боротьби з польською державою»… (там же).
… «Так цікаво перегортати тодішні англійські газети (газети 1650-х років!) ці Perfect Djurnal, Mercurius Politicus, Several Proceedings etc., ці маленькі у 8-ку тижневики, що репрезентували всю молоду тоді англійську пресу. Як минає за тижнем тиждень, усе нові та нові звістки надходять із Гамбурга, Парижу, Відня; пізніше – Данціга, Варшави та України – про наростаючу велетенську боротьбу вашого народу з польським пануванням»…
… «Далі (тобто в р. 1652. – прим. ред.) звістки стають частіші, докладніші й ясніші. Згадана Several Proceedings посилає свого спеціального кореспондента на континент Європи з наказом сповіщати докладно про війну українців з Польщею. З Амстердаму кореспондент пише: «не брак мого старання, а брак звісток примусив мене так довго надуживати вашою терпеливістю, Високоповажний пане редакторе, – бо, відколи я вислав мого останнього листа 22 липня, де я згадував головно за… розгром армії польського короля через іррупцію татар та козаків, я не міг тут дістати ніяких дальших відомостів, – опріч купи пристрасних і непевних звісток, повних суперечностей»…
…«Як зростає інтерес до воюючих сторін і арени війни, то ширше подають описи подій і Географічного місця їх відбування… Імена головних дієвих осіб виділяються на загальному тлі, вони стають усе більше та більше знайомими і вкінці не потребують уже жодних поляснень до себе з боку редакції. Хмельницький, Кривоніс і Богун так само відомі кожному інтелігентному англійцеві 1653 – 1654 etc. років, як Бебель, Курокі, Фаієр – англійцеві 1912 року»…
Примітка редактора: Це особливо треба пам’ятати для зрозуміння IX глави.
… «Після тих звісток, що ми навели, можна зрозуміти той надзвичайний інтерес, з яким преса слідкує за дальшим розвитком подій – за чутками про наміри Хмельницького з’єднатися з Московщиною. Газети подають описи цеї напівказкової країни (Московщини); подають докладні оповідання про умови з’єднання, швидкий упадок Польщі, незадоволення Хмельницького Москвою»…
… «Постать Хмельницького найбільше звертає на себе увагу. На видному місці газета Perfect Djurnal з 21 лютого 1654 року друкує сенсаційну звістку, що ніби є відомості, що якийсь полковник (імен не вказано), що був через щось незадоволений на Хмельницького, зробив на останнього замах. Але зважаючи на колосальність ваги, яку подія мала б на становище Сходу Європи, газета попереджує читачів, щоб не покладалися на справедливість поданої звістки, поки її не буде підтверджено»… (там же).
59. Південний Хрест – найбільше сузір’я півд. півкулі, як у нас на півн. півкулі – Великий Віз.
60. Дзвіниця – висока скеля на березі Дніпра недалеко порогів.
6. Розцвіт колонії
Вал. Злотополець
Збудування шопи. Зміцнення твердині. Брама. Звідний міст. Український прапор. Ковальство. Хліборобство. Магазин.
Удосвіта прокинувся Микола хоч і сумний, але знову повний сил та бадьорості. А що тої ночі на світанню зірвався був рвачкий вітер, захтів довідатись, що саме сталося з розбитком корабля. Але як розвиднилося, побачив на превеликий жаль, що тільки дошки й балки викинуті хвилями на берег залишились од велетня-корабля.
«Здасться й це», – подумав Микола, та й почав із Чінкадавіном зносити їх на одно місце. Потім вирішили вони негайно перевезти все майно до Січи. А що не зовсім то було безпечно перевозити його удвійзі, – бо ану ж принесе вража сила людоїдів або хвиля така вдарить на берег, що все може змити, – врадили так: один мав перевозити річі до полудня, поки другий стоїть на варті, а опівдня зміняються.
Насамперед висадив Микола на берег гармати, набив їх, уставив гирлами проти моря й розклав біля них огонь . А щоб багаття не погасло, про це мав дбати вартовий. Коло гармат лежав запалений гніт і вартовий, поки отямляться людоїди, повинен був почастувати їх таким гостинцем, щоб і онукам своїм заказували пливти на цей острів.
Потім заходився Микола коло роботи. Щоб не подрати одіжі, вдягнув ізнову старе шкуратяне вбрання, але за пояс замісць своєї давньої зброї застромив дві пістолі. Насамперед навантажив наш запорожець на тачку кілька барилок пороху, бо найлегше могла замочити його вода, та й повіз до Січи. Кудлай, який не відступав ані на хвилину од свого пана, побіг за ним.
Вертаючи взяв із собою Микола всі освоєні лями. Було їх сім і кожна могла нести два-три пуди вантажу. Отож острів’яне цілком заставили незабаром і печеру й льох усякими речами з корабля, так що й повернутися ніде було. Довелося розіпняти велике шатро. За вісім днів наші працівники впоралися з транспортуванням майна.
«Тепера вже дармувати не доведеться», радів Микола. – Стільки роботи буде, що й не знатимеш, за що попереду хапатися.»
Однак того часу найпотрібніше було збудувати шопу, щоб помістити туди всі річі, які стояли під шатром. Справа ця була зовсім не складна. Приладдя до будування скільки забажаєш, та й матеріалу стільки, що хоча палац гетьманський будуй.
Не гаючи часу, взявся Микола з Чінкадавіном до роботи. Закопавши глибоко в землю сохи й скріпивши їх угорі в’язанням та пошивкою, заходилися наші майстрі ставити крокви та виструганими дошками дилювати стіни. А обдахувавши спочатку шопу дошками, вкрили її ще кокосовим листям. Потім, щоб забезпечити річі від мишви та щурів, зробили деревляну підлогу, а щоб у шопі було видно, – вставив Микола в причілкові стіни навіть вікна, які познімав у корабельній кабіні.
Робота тішила тепера Миколу надзвичайно. З того часу, як він дізнався, що Вкраїна стала самостійною державою, світогляд запорожця цілком змінився. Острів цей він давно вже в думках приєднав до Вкраїни й тому не вважав його чужою землею, яку не варто поливати вкраїнським потом. Ні, для нього це вже була тепер українська колонія !
– «І справді,» міркував Микола, – «адже ж я перший відприклав до неї свої працьовиті руки, український піт не один рік поливав її дику та неуправлену. Отже по закону острів цей повинен належати Україні.»
І віднині вирішив він боронити свій острів до загину й нізащо в світі не допускати на Новій Україні (так назвав Микола відкриту землю), огидливих бенкетів.
А коли шопа була зовсім готова, почав Микола міркувати, як би ще йому зробити новий вхід до Січи, бо цей яким користувався досі, був аж надто невигідний. Отже, прокопавши вал, уставив він у прохід міцні ворота, а навпроти них через рів збудував звідний міст на ланцюгах. Стягнути лише треба ланцюги – і міст підводиться, прикриваючи браму. З боків поставив Микола на залі по дві гарматі. Дві з них обороняли вхід до воріт, а другі дві, звернені гирлами в противні сторони, боронили твердиню з боків. Грізні гирла розвернулися в три сторони й наче казали: – «А ну ходіть ближче, кому життя надокучило!»
А на скелі, що взносилася над твердинею, гордо маяв блакитно-жовтий прапор.
Тим часом надійшли жнива. – «Немає в мене серпа» – думає Микола, – «та якогось старого меча на щастя знайшов на кораблі, ось і буде він мені за серпа». І хоча не дуже гострий був меч, проте постинав ним пшінку за яких півдня.
За кілька днів зібрали наші хлібороби результати своєї весняної праці й незабаром чотирі повні лантухи стояли у коморі. Бракувало ще лише хліба. Що правда, було в колоністів кілька мішків сухарів із корабля, та це могло вистачити їм щонайбільше на кілька місяців. І тому почав Микола думати, чи не вдалося б йому самому спекти хліба.
На кораблі знайшов він між іншими річами ручні жорна. Отже, змоловши зібрану пшінку та трохи знайденого на кораблі жита, колоністи мали кукурудзяне та житнє борошно. Недоставало тільки сита, щоб просіяти муку, та на це знайшлася рада: замість сита вжив Микола тонкого полотна. А що до печі, так серед теперішніх обставин не було йому найменшої труднації вимурувати велику, гарну піч іще до часу осінніх злив, які спинювали щороку всю працю поза печерою.
Що правда, на Вкраїні ніколи не приходилося запорожцеві пекти хліба, та біда всього навчить людину. Він був козак, а козак до всього завсіди придивлявся, ніякої роботи не цураючись. Отже Микола замісив у одній макітрі тісто з житнього борошна, в другій з кукурудзяного – й напік незабаром хліба та малаїв.
Недоставало острів’янам одного лишень, чого не знайшли на кораблі, а саме: двох лопат. А що Микола задумав на другу весну зайнятись як слід хліборобством, вирішив він неодмінно поставити кузню, в якій міг би виробляти і лопати, і плуги, і коси й інше необхідне знаряддя.
Справа ця була не дуже важка, бо все потрібне до ковальства Микола знайшов був на кораблі: мале ковадло, ковальські кліщі, обценьки, чималий ковальський міх і стільки всякого залізяччя, що вистачало бозна на скільки літ.
На кузню вибрав Микола кухню, обдахувавши її. Тепера ні сльота, ні вітер не перешкоджали нашим ковалям у їхній роботі. За кілька днів було готових кілька лопат та коса й козак наш заходився коло плуга. Із теперішнім плугом, що правда, не можна було рівняти Миколиного, бо був він зроблений із кривої гілляки. До нижнього коліна цеї гілляки накував Микола рало, а до верхнього пририхтував чепіги.
«Та чим тут орати?» – думає запорожець, – «ні воликів круторогих, ні коней немає, а сам не потягнеш, братіку!» Та нагадав собі спритний січовик, що є в нього лами. Запряг їх і хоча не звикли до цього лами, та привчилися незабаром.
Упоравшись із оранкою, збирався вже Микола приступити до засіву, але тут ізгадав, що недоставало йому ще борони. «Зробив плуга, та й ось чорніють уже скиби», говорив він, «то й з бороною дам раду». Викував стільки зубів, скільки треба було, свердлом поробив у дерев’яному підніжжі дірки, позабивав туди зубці – й борона тобі готова.
Саме кінчалась осінь, як усе потрібне хліборобське знаряддя було готове. А як тільки весняне сонце залило своїм промінням острів, посіяв Микола два корці жита, корець ячменю й корець пшениці. За три тижні почала сходити ярина. Ох, як радів Микола, коли легіт колихати почав зелене колосся! А на другому місяці високі стебла достиглого збіжжя вгиналися під важким, золотавим колоссям.
А коли скосили та вмолотили збіжжя, побачив Микола на превелику радість, що з посіяних двох корців жита зібрав тепера двадцять чотирі корці й приблизно по дванадцять корців ячменю та пшениці.
До нових жнив цілком вистачало йому навіть третини зібраного збіжжя, але як розумний і дбайливий господар, постановив Микола останню частину заховати на гірші часи, коли або не вродить так поле, або град виб’є збіжжя, або хвороба чи інше нещастя спинило б працю. Тому без довгих вагань вирішив запорожець поставити міцного, чималого магазина, щоб було де складати і врожай, і запас.
Тепера минав колоністам день по дню без турбот: їсти й пити було що, та й за одіжжю не треба було журитися. Коза привела двох маленьких козенят. Собака вірно сторожував господарство. Папуга знову була невідлучним товаришом підчас обіду чи вечері. Лями давали молоко, сир, масло, а крім цього вживали їх, яко запрягову та вантажову худобу.
Отак відбувався безупинний розцвіт української колонії, а мати-метрополія не знала навіть, що в далекому Новому Світі є клаптик Української Держави й на ньому живе козак, посилаючи до неї повсякчасно свою безмірну тугу…
Примітки
61. Стріляли з тодішньої гармати, запалюючи набитий порох крізь дірочку в заднім заклепанім боці рури.
62. Колонія – так називаються землі, заселені виселенцями з якої небудь держави далеко поза її межами. Україна напр. має свої колонії в Туркестані, на Сибіру, на Далекому Сході та в Америці. Держава-мати зветься у відносинах до колоній – метрополією.
7. Оборона Нової України
Вал. Злотополець
Знову будують байдака. „До зброї!” Два січовики проти шестидесяти трьох. Розвідини. Бій з людоїдами. Визволення іспанця. Огляд бойовища.
Отак у достатках і в спокою прожили колоністи Нової України рік з гаком. Чінкадавін був уже цілком цивілізованою людиною, більше навіть того: навчився читати та писати по вкраїнському, а перебуваючи під постійним впливом побожного козака, індіанин став також і вірним сином християнської церкви.
Не раз оповідав запорожець своєму джурі й про завзяту, вікову боротьбу українського народу за свою самостійність. І часто вечорами вогниста мова запорожця розгортала перед очима джури криваві сторінки української минувшини й тоді, в таємничому світлі багаття, за тисячі миль од Дніпра, вставали викликані безмірною любов’ю козака тіні лицарів-мучеників за волю Вкраїни.
Цілком природно, що найбільш оповідав Микола про Запорожжя. А джура, затаївши віддих, слухав Миколині оповідання про Січ – цей безпримірний в історії людства чернечо-лицарський орден, що на всі боки даючи одсіч ворогам України, закривавленими грудьми боронив од хижого ісламу цілий світ, створивши на Дикому Полі передмур’я християнства!
З запалом новіціата переймав Чінкадавін од запорожця й козацькі традиції та давав околицям острова, річкам та горам українські, здебільшого історичні, назви. Отже не диво, що незабаром Нова Україна стала немов мініатюрою України Великої: на острові були і Січ, і Великий Луг, і Карпати, і Альта, і Рось. Тільки одного недоставало нашим козакам – Дніпра, бо ні один, ні другий, ніяк не міг зважитися назвати цим дорогим ім’ям яку-будь із річечок на острові й образити таким чином Батька-Славуту!
А коли, одного дня, Микола сказав Чінкадавінові, що яко джура запорожця, Чінкадавін оцим самим також став січовиком, – радощів та гордості індіанина не можна навіть і описати! – Здається, він би після цього вдвох із Миколою відважився б напасти на Кафу, навіть більше того – голіруч би на самий Стамбул пішов!
За весь оцей час Чінкадавін ні разу не посмів нагадати Миколі про плавбу до батька. Тільки не раз по скінченню щоденної праці вибігав бідолаха з печери, виходив на високу скелю, звідкіля міг бачити, як далеко-далеко на крайнебі, ледве мріє його батьківщина. Туди летів індіанин тужливим зором і не раз сльоза котилася по його обличчю. Микола одначе не забував про обіцянку, яку дав своєму джурі. Він хотів тільки перед від’їздом упоратися з найпотрібнішою працею.
А коли вже робота в городі й жнива були покінчені, Микола сказав одного дня Чінкадавінові. – «Ну, Чінкадавіне, напрацювалися ми не мало. Тепера треба подумати про плавбу до твого батька.»
Боже, як зрадів індіанин! – Іще того вечора побіг підшукувати дерево, з якого можна б збудувати човна.
Робота йшла тепера швидко, бо приладдя мали недостатком.
Одного дня, саме Микола заходився в печері коло якоїсь роботи, а Чінкадавіна послав за чимсь на берег. Та якже здивувався він, коли побачив, що його джура, пройшовши гонів двоє, зупинився, замахав руками й наче несамовитий кинувся назад. З несподіванки Чінкадавін не міг як слід нічого оповісти й тільки повторював:
– «Вони, там! там!»
– «Хто саме?» пита здивований Микола.
– «Ох, пане: раз, два, три – шість човнів!» одповідав Чінкадавін, говорячи одночасно мішаниною трьох мов: індіанської, української та англійської.
До розмови й обмірковування не було часу. Миттю зірвався Микола, вибіг на скелю й глянув на побережжя, звідки вернувся Чінкадавін: шість човнів повнісінькі дикунів причалювали якраз до берега.
«Не помилився Чінкадавін», бурмотів сам собі Микола. «Та не з медом буде вам, вражі сини! Не злякавсь я вас тоді, як іще мав тільки кам’яну сокиру та дерев’яного списа, не злякаюся й тепер, як у мене є пістолі й рушниці – козака сестриці! А вбивати безпомічних тут козак вам не дозволить! – це вже не відлюдний острів: це Нова Україна! Тут і Січ-Мати є – Заступниця всіх покривджених та поневолених!»
Кинув іще раз оком на берег і миттю опинився знову в печері. Важко було впізнати Миколу тої хвилини, остільки він змінився: кров предків, українська лицарська кров проснулася в козакові! Завжди трохи повільний і здержливий – запорожець став під подихом небезпеки звинним, жвавим, рвачким. Очі йому променіли відвагою, кожне слово прискало полум’ям. І це незламне завзяття несвідомо передалося й Чінкадавінові.
З наказу Миколи, індіанин стягнув із валу гармату, виніс із печери шість мушкетів, чотирі пістолі й дві шаблюки. Потім Микола припав до боку шаблю, за пояс устромив дві пістолі й звелівши Чінкадавінові так само озброїтися, звернувся до нього так:
Не вкриємо ж неславою Нової України та Нової Січи!
– «Джуро! Ти живеш на Новій Україні, я прийняв тебе навіть до Нової Січи, – тож насамперед для обох нас честь і слава козацька! Там на побережжю мордують безборонних. Неслава народові, що попустить це зробити на своїй землі, ганьба козакові, що зі зброю в руках не оборонить безпомічних! Не вкриємо ж неславою Нової України та Нової Січи! – Скільки б не було ворогів, мусимо стати до бою. З нами Праведний Бог і Святий Юрій!»
Ці вогнисті слова додали ще більше відваги Чінкадавінові.
– «За тобою в пекло б пішов! Накажи голіруч іти проти ворогів, так піду!» скрикнув джура з правдивим українським завзяттям.
Після цього, взявши на плечі по три набитих мушкети, наші січовики запряглися в гармату й потягнули її до брами. А коли переїхали через рів, наказав Микола джурі вернутися до Січи й ввести міст. Замкнувши ворота, Чінкадавін виліз по драбині й приєднався до Миколи.
– «Це бачиш, друже, щоб ворог, поки будемо в поході, не опанував Матері-Січи», пояснив коротко джурі наш козарлюга.
– «А тепера розкажу тобі, що саме маємо робити! Обійдемо ось цю гору й лісом та кущами дістанемось аж до берега. Підсунемось якнайближче до ворога. Найголовніше – це підходити так обережно, щоб і сам чорт нас не звітрив, а тоді, саме як людоїди збиратимуться до бенкету, кинемося на них і врятуємо нещасних бранців.»
Серед отакої розмови підійшли наші козаки аж до берега й зупинилися. Микола почав оглядати околицю, та нічого не міг добачити, бо берег підносився трохи вгору, спадаючи потім лагідно аж до морських хвиль. Тому не гаючи часу, звелів Микола своєму джурі, щоб він якнайоборежніше підповз до сусіднього дерева й звідти подивився, чи не видко дикунів. За хвилину приніс Чінкадавін звістку, що недалеко них засіли круг огнища вороги й гризуть спечені ноги одного з бранців, а що другий бранець лежить зв’язаний біля багаття; здається він не тутешній, але якийсь чужинець, бо одежа в нього інша й біла шкура.
Кров ударила Миколі до голови, як почув про бідолаху європейця. Мимохіть стиснув кулаки, підліз сам під дерево й побачив тепера все на власні очі: шістдесят три дикуни розсілися круг огнища, а недалеко лежав звиваний бранець: убрання та інше впевнили Миколу, що це його земляк – європеєць.
Побачивши небораку, Микола затремтів із люті. – Стривайте звірюки!» скреготів він зубами. «Головою накладу, а визволю бідолаху!»
Вернувши, Микола наставив гирло гармати так, що куля мусила пролетіти високо над головами дикунів, бо хотів спочатку лише їх налякати й без розливу крові визволити земляка. Потім поклав коло себе два мушкети, третього взяв у руку, ухопив другою рукою запалений гніт і приклав до запалу.
– «Ба-буум!»… гуркнула гармата. Перелякані дикуни всі до одного припали ницьма до землі наче вбиті, однак за кілька хвилин попідводили голови, а побачивши, що ніякого ворога немає, зірвалися з землі. Потім деякі почали втікати на човни, а другі – сміливіші, вхопилися за зброю. Але постоявши ще хвилин кілька, людоїди знову почали садовитися навколо вогнища, утікачі повертали з човнів і знову завели свої чудернацькі танки, вимахуючи зброєю, кістьми та руками.
А тим часом два дикуни кинулися до зв’язаного бранця, щоб пошматувати його, як попереднього. Тоді з розказу Миколи обидва наші козаки стрельнули одночасно. На правому крилі впало три, на лівому п’ять. Дикуни зірвалися з страшенним лементом та зойком, але частина їх почала скупчуватися та готуватись до бою. Тоді наш козарлюга вхопив другого мушкета, моргнув на Чінкадавіна й вони стрельнули вдруге. Цим разом упало два. Кілька поранених бігало, лементуючи мов несамовиті.
– «Вперед! Во славу Божу!» гукнув тоді Микола взявши третього мушкета і, вискочивши з кущів, кинувся на дикунів. З страшенним галасом почали людоїди втікати до моря. Миттю добіг Микола до бідолашного бранця, щоб увільнити його від мотуззя, та побачив зненацька, що кілька дикунів збирається таки в гурток, щоб ставати до бою. Показавши їх тоді Чінкадавінові, Микола мерщій порозтинав шаблею мотуззя.
Визволений бранець підвівся й на запитання Миколи, хто він, із сльозами в очах шепнув: «Christianus sum – Espanus!» і повалився знову на землю.
Одначе полоненому вернули незабаром давні сили. Він підвівся й сказав Миколі, що хоче помститися на своїх катах. «Гаразд!» одповів Микола й дав іспанцеві мушкета та пістолю. Як тільки вхопив іспанець зброю, кинувся мов тур на дикунів. Не дармував і наш козарлюга: врубавсь у саму середину ворогів, що зважилися стати до бою, а Чінкадавін, набивши за цей час мушкети, частував людоїдів оловом.
Після недовгого бою дикуни кинулися врозтіч, прямуючи до човнів. За ними бігли навздогін іспанець та Чінкадавін, які незабаром вернулися й донесли своєму отаманові, що на острові немає вже ні одного живого дикуна.
Тепер оглянув Микола з своїми товаришами бойовище: думав, що може є поранені, яким треба дати помочи. Але дикуни забрали поранених із собою, лишивши тільки трупи: їх було двадцять і три.
Отже дорого заплатили людоїди за кривавий бенкет та знущання над безпомічними на землі української колонії!
Примітки
63. Новіціат = молодик – так звали на Запорожжю молодих козаків іще не вписаних до куріня.
64. «Christianus sum, Espanus» – це значить у перекладі з латинської мови – «я християнин, іспанець».
8. Забезпечення будучини колонії
Вал. Злотополець
Присяга колоністів. Приготування до жнив. Вітряк. Урочиста обітниця. Від’їзд посланців. Англійський корабель.
Край берега колихали хвилі два човни, які у поспіху покинули дикуни. Щоб оглянути човни, чи не здадуться часом, Микола зараз же пішов туди, та як здивувався, побачивши в одному з них зв’язаного дикуна. «Еге! це теж мабуть бранець», вирішив Микола й почав розв’язувати мотуззя, яке в’їлося в тіло полоненого. А полонений не міг уже ні встояти, ні слова промовити й лише стогнав, тремтячи на цілому тілі: думав певно бідолаха, що тепера на нього прийшла черга прощатися з світом. Побачивши це, Микола покликав Чінкадавіна, щоб той заспокоїв бідолаху. Та як тільки Чінкадавін підійшов до човна, таке сталося, що і в Миколи, і в іспанця полилися з очей сльози: Чінкадавін скрикнув і кинувся полоненому в обійми. Потів почав щось промовляти крізь сльози, цілувати бранцеві руки, сміятися, стрибати, бити себе в груди – індіанин той був Чінкадавінів батько.
І мабуть до вечора тішився б так наш добрий Чінкадавін, як би не перебив йому Микола. Він підійшов до човна й запитав свого джуру, чи дав він батькові хоч попоїсти трохи.
– «Ох ні, пане !» відповів засоромлений джура. «Я ледащо забув про це.» Та ледве це сказавши, зірвався й мов вітер подався до Січи. А за кілька хвилин біг він уже назад: в одній руці ніс глека холодної води, в другій буханець хліба та грудку сиру.
Кришталева вода одразу підняла на ноги знеможеного дідуся, бо зі спраги зовсім охляв був бідолаха.
А тепера почав Микола давати поміч іспанцеві, що ліг також мов омлілий на траву. Він приніс бідоласі хліба й сиру та води. іспанець вдячним зором поглянув на свого визволителя й хотів підвестися, але не зміг. Тоді Микола звелів своєму джурі підвести іспанця й допомогти йому напитися води та дещо з’їсти.
Переносити обох недужих до Січи було занадто важко й тому Микола вирішив човном пливти до затоки Порятунку (так назвав він затоку біля Січи на спомин урятування свого джури), а звідси було вже недалеко й до твердині. Кремезний Чінкадавін на плечах переніс іспанця до човна й обережно поклав біля свого батька. На другий човен перетягнув він гармату й поскладав мушкети та зброю дикунів. Потім скочив Чінкадавін у перший човен, а Микола в другий і вони щасливо припливли незабаром до Січи.
Щоб вигідніше перенести обох немічних гостей, зробили наші козаки з гілля ноші. На них перенесли спочатку до печері Чінкадавінового батька, а потім іспанця й Чінкадавін зараз повкладав обох слабих до постелів. Потім Микола дав їм перед сном випити по шклянці вина, а сам сів біля постелів та й думає: «От тобі справжній із мене отаман колонії. Увесь острів у моїх руках, та й оборонити зможу свою колонію, не допускаючи на українську землю чужинців-ворогів, як і зробив оце сьогодня.» Міркуючи отак, покликав наш отаман колонії Чінкадавіна та й каже:
– «Ну, друже, сьогодня в нас подвійно-велике свято. Раз тому, що вирвали з кігтів людоїдів двох наших ближніх, а по друге тому, що один із них – твій батько, а другий – мій земляк – європеєць. Ось тому то мусимо справити бучний бенкет.»
Усе горіло того дня в Чінкадавінових руках і коли гості прокинулися, вечеря була готова. Вино, м’яка постіль і сон так підживили недужих, що вони вже зовсім вичуняли. Отож обоє вони встали й сіли разом із господарями за стіл. Тепера тільки почали гості розглядати печеру й не могли отямитись од здивування: батько Чінкадавінів – тому що ніколи не бачив таких розкошів, а іспанець – тому, що живучи вже півроку серед дикунів, одвик від європейського життя.
За вечерею завели веселу гутірку. Чінкадавін був за перекладача межи Миколою та батьком і іспанцем, бо цей останній остільки вже вмів по-індіанському, що міг розмовляти з Чінкадавіном його рідною мовою.
Миколу найбільше цікавило, яка доля загнала іспанця так далеко й тому попрохав його оповісти свої пригоди. Той дуже радо згодився й отак почав:
– «Сам я зі столиці Іспанії – Мадриду. Увесь час довелося мені служити на кораблі, що провадив вимінну торговлю з Муринами на побережжю Африки. Тут за всякі брязкальця, перстені, коралі й інший дріб’язок вимінювали ми золотий пісок, слонову кість та інше. Останніми часами вирішили ми пливти до побережжя південної Африки, та не судилось нам туди дістатися, бо страшенний ураган загнав наш корабель аж до побережжя Бразилії. Тут наскочило судно з розгону на підводну скелю й мало що не розбилось об гостре каміння.»
– «На наше щастя, невеликий пролом у боці був єдиною аварією , яку заподіяла нам хуртовина, та не можна було й думати про дальшу плавбу на повному морі. Отже віднині пливли ми узберіж, але зненацька знову зірвалася буря й розбурхані хвилі відбили нас глупої ночі від берега. Серед страшенної темряви загнало наш корабель на якусь скелю недалеко незнаної землі. На тривогу дали ми кілька стрілів із гармати, сподіваючись, що на острові живуть люди й дадуть нам поміч, та ніхто не з’являвся. Тоді ми сіли до шлюпок і наприкінці причалили до берега незнаного нам острова. Тамтешні острів’яне прийняли нас незвичайно гостинно й тут прожили ми в спокою довгий час.»
– «Але кілька днів тому напало на наш острів якесь сусіднє войовниче плем’я. Усе що жило на острові, кинулося до зброї. Ми почували своїм обов’язком боронити себе й гостинних господарів до останньої краплини крові. Я бився попліч оцього старенького, що як той тур кидався на ворогів. Та знемігся старенький: зграя розлютованих дикунів обступила його, як стадо вовків. Я кинувся до помочи. Тут і спіткало мене нещастя: я попав разом із дідусем у полон. Два дні й дві ночі минуло, а ми зв’язані лежали без їжі й питва.»
– «Сьогодня, на світанню, затягнули нас вороги на човни й попливли з нами на цей острів. Яка доля нас жде, ми знали, та такі були кволі й виснажені, що вижидали як порятунку тої хвилини, коли нас пошматують. Та милосердний Бог якраз у останню хвилину послав Вас, щоб урятувати нам життя. Ми цього Вам не забудемо до смерті й Бог Вас нагородить краще за нас, бо Він – справедливий»…
Іспанець замовк; дві сльози скотилися по його обличчю. Микола стиснув сильно руку іспанця на знак дружби. Потім оповів йому коротко історію колонії та свої заміри…
… Тиха ніч оповила острів. І хоч утомлені були наші герої, ніяк не могли заснути. Чінкадавін, що знав уже ціле життя свого пана, почав оповідати цікавому іспанцеві про золотоверхий Київ, де хлопчиною вчився Микола, про Січ, про славні козацькі походи, про любу Миколину Вітчину – Україну.
Та що-хвилини повільніше пливли слова, що-разу тихше аж наприкінці заснули всі спокійним сном. Тільки ясні зорі блищали мов перлини на темно-оксамитному небі…
Другого дня вранці зібрав Микола, як отаман Нової України, всіх колоністів, щоб узятися разом за одну негайну справу, а саме – похорон убитих індіан. А що закопувати їх було дуже довго, то з наказу отамана зробили це інакше, а саме: так, як ховали своїх небіжчиків наші предки за часів дохристиянських. Отже нарубали дерева, розклали величезне багаття й позносили на нього труни, а за кілька годин і сліду не зісталося ні з трупів, ні з багаття.
Як колись Чінкадавін, так тепер і його батько не міг отямитися з дива, чому Микола не дозволя справити бенкету, а каже палити трупи. І довго мусів був пояснювати йому син, заки переконав, що це гидкий, недобрий звичай.
Потім скликав Микола всіх колоністів. Чінкадавін був за перекладача. Сам Микола став спереду, наче кошовий перед Запорозьким Товариством, розгорнув українського прапора й отак почав:
– « Панове, громада! З ласки Божої так сталося, що я відкрив цей острів. Він був дикий і неуправлений, але за дванадцять літ там, де шумів віковічний праліс, хвилює золотавий лан збіжжя, там де водилися лише хижаки, повстала європейська колонія, а в ній твердиня-Січ. І ви всі знайте, що ця колонія належить моїй державі – Українській Республіці! Я назвав її через це – Нова Україна! І справді: я відвоював її од хижаків, я боронив її своїми грудьми від ворожих індіанських племен, ви всі знайшли тут захист і рятунок, бо (і тут голос козака забринів гордовитою силою), – на вкраїнській землі не вільно знущатися над безборонними! І тепер я вимагаю, щоб ви всі, шануючи права Української Держави, перед лицем оцього прапора заприсягшися під час свого перебування на моїм острові поводитись, яко громадяни України та непохитно виконувати мої накази, як отамана колонії.»
Тоді взяв слово іспанець і так відповів: – «Сеньор отаман! Усі права людські й усі божеські закони на Вашій стороні. Хто посмів би робити замах на права Вашої держави? А особливо з тих людей, які винні Вам своїм життям. Наказуйте нам, ми до Ваших послуг!»
А коли нові колоністи склали таку присягу, якої хтів Микола, він продовжував далі:
– «Панове-товариство! Нова Україна не може допустити, щоб недалечко бідували європейці. Це був би сором моїй далекій Вітчині! Це була б ганьба Січі й усьому Низовому Лицарству!» Потім, звертаючись до іспанця, він промовив:
– «Як отаман о. Нової України, наказую вам пливти з Чінкадавіновим батьком за своїми товаришами й привезти їх сюди, але перед цим вони повинні підписати таку саму присягу, яку ви склали доперва!»
Їспанець був незвичайно радий дати поміч своїм співгромадянам й од щирого серця дякував Миколі за його людяність. На цім скінчилася Велика Рада о. Нової України.
Але отаман колонії був дуже обачний. Він знав, що на таку силу людей треба буде мати й величезний запас харчі. Отже він не прискорював від’їзду, але вирішив, притягнувши до роботи всіх колоністів, засіяти як-найбільше поле, щоб не журитися про постачання їжі.
Упоравшись із оранкою та засівом, колоністи під проводом свого отамана почали готуватися до майбутніх жнив: відповідно до нових потреб поширили магазин, поставили клуню, викували кілька кос та серпів, зробили воза та чотирі ціпи.
Заохочені прикладом Миколи, острів’яне щиро бралися до роботи й іще пшениця не почала викидати колосу, як вони вже готові були до жнив.
Увесь оцей час іспанець та Чінкадавінів батько, навипередки вчились української мови. А що працюючи з самісінького ранку й до пізнього вечора під керуванням запорожця, усі колоністи іншої мови крім української і не могли вживати, наука ця йшла дуже добре. А коли вже збіжжя почало викидати колос, навіть Чінкадавінів батько міг сливе в усіх господарських справах висловлюватися по українському.
Ох, якже це тішило нашого запорожця! Бачучи на Чінкадавіні та його батькові блискучі наслідки своєї цивілізаційної праці, він усе більше й більше приходив до думки переселити на Нову Україну кілька сот, а згодом і більше, Чінкадавінових земляків і за допомогою іспанців їх цивілізувати та привчити до хліборобства.
І Микола гадав, що утворенням тут української колонії та прилученням до неї згодом сусідніх островів, він прислужиться не тільки Українській Державі, але й виконає важливе посланництво, приєднавши до європейської культури цих інтелігентних та лагідних індіан. І отак нарешті постановивши, запорожець був незвичайно гордий за свою націю, бо добре знав, як знущалися й знущаються над нещасними дикунами в своїх колоніях інші європейські народи.
Оповістивши про це при першій же нагоді всіх острів’ян, Микола призначив собі одночасно за заступника Чінкадавіна, щоб той привчався до отаманування на випадок несподіваного від’їзду генерального отамана.
Тим часом до жнив іще лишалось зо три тижні. А що після приїзду іспанців ручними жорнами не можна було б настачити борошна для потреб цілої колонії, Микола вирішив іще до жнив поставити вітряка.
Струменту та всякого матеріалу колоністи наші мали подостатком, до будівельної праці під час роботи над клунею та магазином вони вже привчилися, та й робота теслярська під керуванням досвідченого «танжерського млинаря», мусила була йти добре.
Найбільше клопоту мали майстрі з жорнами, бо ніяк не могли знайти в околицях Січи каменя-пісковика. Але коли після довгих розшукувань, посланий Миколою іспанець знайшов потрібний камінь, – виламати в нього дві брили, випиляти з них жорна, перевезти до вітряка, обкувати їх та насікти й потім пририхтувати, – це вже не справило для наших майстрів найменшої труднації.
Саме як острів’яне скінчили роботу коло вітряка, надійшли жнива. Микола та Чінкадавін узялися за коси, іспанець та Чінкадавінів батько – за серпи, й двоє косарів та двоє женців, за тиждень несповна, зібрали з поля всей хліб та й почали звозити до клуні снопи.
А коли наші господарі вже обмолотилися й зсипали збіжжя до магазину, з наказу отамана Нової України, іспанець та Чінкадавінів батько почали готуватися в дорогу.
Напередодні від’їзду, як усе вже було готове до мандрівки, Микола скомпонував Урочисту Обітницю для колоністів, найголовніші пакти якої були такі:
Урочиста Обітниця колоністів о. Нової України.
В ім’я єдиного, Всемогучого Бога-Творця присягаюся:
1. Не робити замаху на відділення о. Нової України від Української Республіки та прилучення його до якої іншої держави.
2. Навчитись української мови, яко державної.
3. Підлягати найвищій колоніяльній владі – Отаманові острова, якого призначить Українська Республіка. За тимчасового Отамана о. Нової України визнавати запорозького козака Миколу Наливайка або того, кого він призначить.
4. Підчас небезпеки обороняти Нову Україну від ворогів навіть тоді, коли жде неминуча смерть.
5. Працювати безупинно на добро колонії та всеї Держави. На відпочинок призначаються свята церковні та національні, по українському календарю.
6. Коли б я зламав свою присягу, має мене судити призначений Отаманом острова суд, яко державного зрадника, і цьому присудові мушу скоритися.
Votum sanctum colonorum Novae Ukrainae.
In nomine utrius Dei Omnipotentis juro:
I. Nullas insidias moliar ad separandam coloniam Novam Ukrainam a Re Publica Ukraina neque ad adjungendam eam cuilibet alii civitati.
II. Linguam Ukrainam perdiscam, velut linguam publicat.
III. Supremo magistratui coloniae obtemperabo, – id est Otamano insidae, quem Res Publica Ukraina designaverit. Ad tempus Cosaccus Zaporogiensis Nicolaus Nalyvajko Otamanus Novae Ukrainae insidae habendus est, vel ille, quem hic designabit.
IV. Tempore periculi Novam Ukrainam ab hostibus defendam, quamvis mors invitabilis esset.
V. Nulluni tempus ad laborem pro colonia et salute Rei Publicae Ukrainae intermittam. Dies dominici atque solemnes ritu Graeco ad quietem dati sunt.
VI. Si forte jus jurandum violaverim, judicio ab Otamano insidae nominato velut proditor Ukrainae damnandus ero, cujus sententia mihi subeunda eriti.
Забезпечення будуччини колонії.
Урочисту Обітницю написав Микола двома мовами: українською та латинською. Отож іспанцеві, що вмів трохи по-латинському, не важко було перекласти зміст Обітниці своїм землякам, взявши потім із собою на Нову Вкраїну тільки того, хто складе й підпише присягу непохитно це все виконувати.
Удосвіта другого дня, наші посланці навантажили на один із кращих човнів харчі, взяли з собою перо й каламаря, щоб було чим підписатися й отаман колонії за хвилину перед від’їздом урочисто передав іспанцеві грамоту з Обітницею на вірність Україні та прапора, а той їх прийняв з непокритою головою. Після цього посланці підняли на щоглі байдака переданого їм українського прапора, напнули вітрило й одпливли.
Щоб розважити трохи Чінкадавіна, який тужив за батьком, ходив Микола разом із ним майже що-дня на полювання. Отак проминув тиждень. Одного дня, як Микола занятий був садовиною, побачив він зненацька, як його джура, вбіг до Січі, всей час викрикуючи весело:
– «Пливуть! пливуть!»
А що Микола врадувався безмірно, кинув роботу й вибіг на скелю. Кинув звідти оком на море й отетерів: найбільше на півмилі від гори спокійно колихався на якорі великий англійський корабель!…
Примітки
65. Аварія – шкода заподіяна хуртовиною кораблеві.
66. Сеньор – по-іспанському та по-італійському значить: добродію, пане.
9. Від’їзд до Європи
Вал. Злотополець
Обід у отамана Нової України. Знаряддя для колонії. Призначення нового отамана. Остання ніч на острові. Нова Україна востаннє вітає Миколу.
З незвичайною пошаною та співчуттям поставились англійські моряки до Миколи та його замірів, дізнавшись про його пригоди та непохитну постанову передати відкриту землю в володіння Української Держави.
І в значній мірі спричинилося до цієї прихильності суворе, вічно наражене на небезпеку життя моряків, де кожного з них могла спіткати недоля. Проте ще більше спричинилося те, що Українець не був уже сином нещасної, поневоленої нації. Ні, (і Микола це добре відчував у відносинах чужинців), він був тепера громадянином великої, могутньої, всіма знаної європейської держави!
Усей світ захоплений був велетенськими боями, в яких Хмельницький здвигнув Українську Державу. Не було тепер ані одного інтелігентного європейця, щоб не знав України й затаївши віддиху не стежив за нечуваним розвитком її титанічних сил.
Підчас розмов мореплавці давали Миколі найдокладніші описи незнаних йому з перебігу україно-польської війни подій, називали йому й навіть показували, на спеціально виданих для цього картах України, географічні місця їх відбування: Жовті води, Корсунь, Зборів, а особливо часто згадували нову столицю Вкраїни – Чигирин, бо він став тепера дипломатичним осередком усії південно-східної Європи.
Хто міг би переказати ті почуття, які обгорнули запорожця, слухаючи ці оповідання!
Це вже вдруге до нього, навіть сюди – на закинутий серед безкрайого океану острів, докотилася луна від брязкоту козацьких шабель, якими в кривавих боях виковувалась українська державність! І він з непереможною силою відчув одразу, що не тут, і ніде інде, тільки там – на Наддніпрянщині, де ще мало не дві тисячі літ тому Св. Апостол Андрій пророкував благодать Божію, вирішується доля Вкраїни.
І коли він оце відчув, – уся його так довго здержувана ніжність, уся сімнадцятилітня туга, – усе це злилось у одну непохитну постанову: крилами соколиними летіти до Рідної Землі, трупом лягти в боях за її самостійність!
А мореплавці, бачучи що ці звістки чудодійним бальзамом спливають на душевні рани вигнанця, оповідали йому, що тільки хто знав і чув про Вкраїну, й імена Хмельницького, Богуна та Кривоноса не сходили їм з уст. І особливо, як помітив Микола, притягала англійців гігантська постать Хмельницького. Вони оповідали козакові про нечувану його могутність, блискучі перемоги та дипломатичні зносини з чужоземними державами щодо поділу поваленої Польщі. На превеликий жаль, самі мореплавці не були вже вдома більш як два роки; тому вони з свого боку з незвичайним зацікавленням запитували Миколу: хто був Хмельницький? де провів дитячі літа? де він учився?
А коли Микола оповів їм спогади сотника Наливайка про
Її бій під Цецорою: як запалавши помстою за смерть батька, молодий Богдан врубавсь у саму гущу яничар, як зрадливо свиснув над ним аркан, полонивши завзятця-героя, – то, немов легенду в пережитих уже західною Європою лицарських часів, слухали англійські моряки це оповідання.
А очутившись од подиву, капітан, що був дуже освіченою людиною того часу, урочисто звернувся до Миколи:
– «Сер! ваш славний, завзятий народ відживив завмерлі вже всюди лицарські традиції! Він перший проголосив у Європі вільність, рівність, братерство, перший після еллінів та римлян утворив демократичну республіку! Великий дипломат, геніальний стратег стоїть тепера на чолі Вашої держави й блискуча будуччина відкривається перед молодою Українською Республікою. Дозвольте ж мені від імені цариці морів і також свободолюбної Англії щиро привітати Вас на відкритій вами й однині українській землі, яко першого її губернатора!»
Губернатор наш був сильно зворушений і в своїй не менш чемній відповіді запросив англійських гостей до себе на обід.
Потім капітан зробив поміри довжини та ширини о Нової України й зарисувавши його на двох лапах, віддав їх Миколі 80 всіма підписами присутніх, яко документи відкриття, залишивши собі копії для представлення англійському морському міністерству.
А тим часом усі кухарі з корабля під доглядом Чінкадавіна готували на подвір’ї печери пишний обід. І Микола, українським звичаем, був незвичайно гостинним господарем, особливо ж для цих так жаданих гостей.
Рівно о 11 годині, під зеленим склепінням кокосових пальм, розпочався цей вітальний і одночасно прощальний обід, бо вдосвіта другого дня Микола умовився з капітаном одпливти англійським кораблем до Європи.
І на скелі, що взносилася над подвір’ям, як символ згоди й братерства двох великих європейських націй, гордо маяли український та англійський прапори.
А на подвір’ї за двома столами розсілося веселе товариство: за меншим столом сиділи капітан та інші офіцери корабля й тут за господаря був Микола; за довжелезним другим, у святковім убранню, поважно хоч і трохи збентежений, господарював Чінкадавін.
Обід був незвичайно веселий. Микола вкраїнським звичаєм частував своїх гостей пахучими наливками та ромом. І гості пили за щасливу мандрівку, за гостинного губернатора й кілька разів, стояли лицем до прапора, вигукували голосне «Слава» на честь Великої та розцвіт Нової – України.
В свою чергу Микола пив за дорогих гостей та їх вітчину. Але останнього тоста він проголосив за нового отамана Нової України – Чінкадавіна. Той до сліз був зворушений цею честю, не зрозумівши одначе значення Миколиних слів: бідолаха й досі не знав, що незабаром надійде час розлуки з паном, час останнього, і то на віки, прощання.
Потім гості в супроводі Миколи та Чінкадавіна оглядали господарство та околиці, з цікавістю вислухуючи історію самотного життя без знарядь, без зброї, де все треба було винайти та здобути власною спритністю. І гості дивувались українській винахідності та впертості в осягненні намічених цілей, а також українській лицарськості в кількаразовій обороні безпомічних.
Сливе всей день, а потім і вечеря проминули отак у веселій товариській гутірці.
Того ж таки вечора Микола, як отаман Нової України, урядово повідомив капітана про загибель біля побережжя Нової України англійського корабля та про спроби врятувати бідолах розпалюванням багать. Він також передав йому знайденого в капітанській кабіні корабельного щоденника та інші документи.
Микола хтів віддати капітанові й знайдену в капітанській кабіні велику суму грошей, більш як 30.000 фунтів стерлінгів, прохаючи вернути це власникові, але капітан рішуче відмовився. Нарешті він згодився взяти для власника тільки половину цеї суми, умовивши Миколу не зрікатися законної частини своєї знахідки, бо ж гроші йому будуть потрібні на дорогу.
Отже Микола мав тепера величезну суму грошей – більш як 15.000 ф. стерлінгів. А що він обчислив, що на поворот до Вкраїни йому вистачить і 2000 ф. стерлінгів, вирішив ужити решту на устрій колонії. Того ж таки дня він закупив на англійськім кораблі для майбутніх колоністів багато хліборобського, теслярського та ковальського знаряддя, зброї й припасу до неї та насіння на засів, міркуючи, що іспанці підчас невільного перебування на Новій Україні, чимало допоможуть Чінкадавінові в його цивілізаційній роботі.
І Микола написав урятованому іспанцеві листа, в якому пересилав свій привіт та прохав у нього і в його товаришів допомоги для колоністів та для нового отамана.
Капітан мав велику потребу в харчах і власне тому він і приплив до острова. Отже він прохав Миколу продати харчі, та Микола козацьким звичаєм рішуче відмовився брати з своїх гостей гроші за їжу, дозволивши взяти з господарства всього, скільки їм потрібно буде на дорогу.
Коли все куплене Миколою майно вивантажили на берег, а харч одвезли на судно, англійці відпливли до корабля. Але капітан пообіцяв прислати за Миколою другого дня на світанню шалюпу…
Надходила ніч, остання ніч перебування Миколи на острові. Завтра цього самого часу його вже тут не буде!… І якийсь сум мимохіть обгорнув козакові душу…
Тисячі тяжких, болючих переживань витворили незримий зв’язок межи ним і кожною околицею, кожною річчю на острові. Все: і скелі, і ліс, і струмок, і побережжя – мали вже печать творчого духу Миколи, навіки одбившись у свою чергу в його власній істоті. Тепера надійшов давно жаданий час від’їзду, але мусів був рвати чотирнадцятилітні зв’язки, і невільний сум налягав козакові на душу.
І вже Микола скінчив листа до іспанця, вже давно виготував для Чінкадавіна особливу грамоту, в якій на підставі документа про відкриття острова, двома текстами: українським та латинським, оповіщав до загального відома, що о. Нова Україна належить Українській Державі і його тимчасовим отаманом призначено Чінкадавіна. Але він усе ще не зважувався оповістити про свою постанову нового отамана.
Тим часом, побачивши що Микола вже увільнився, підійшов до нього Чінкадавін. Безліч сьогоднішніх вражень збила його з пантелику, але він своїм чулим серцем відчув, що коїться для нього навкруги щось недобре. Проте, поки Микола писав, він тактовно державсь осторонь, але тепер із щиросердністю первісної натури, хтів попитати пояснень у свого пана.
І вістка про завтрашній від’їзд Миколи вразила його мов громом. Бідолаха не міг навіть і уявити можливості! розлуки зі своїм порятовником. На всі доводи, на всі умовляння, він одказував із сльозами на очах:
– «Чінкадавін їде з своїм отаманом! Чінкадавін воюватиме його ворогів! Чінкадавін умре без отамана!»
Микола був до слів зворушений, але непохитний. Він вивів Чінкадавіна на прибережну скелю, звідки здалека при місячнім сяйві виднілося море.
– « Друже Чінкадавіне! мій вірний, любий джуро!» промовив він зворушено, взявши індіанина за руку і вказуючи йому в далечінь, де лежав його рідний острів. – «Там твій народ! Там твоя батьківщина! Там усі твої! Ти відчуваєш оце?» І Микола дійсно відчув, як непереможне тремтіння пройшло по всьому тілу джури Тоді він продовжував далі:
– «Ох, ти ще не знаєш, що то таке туга за рідним краєм! – Це гірше за смерть!… Гірше за муки!… І я, вірний мій друже, врятувавши тебе від смерті, не хочу, щоб ти повільно конав на моїх очах на далекій для тебе чужині!»
Кілька хвилин панувала тиша. І серед отієї тиші кожна з цих благородних натур вела глибоку, внутрішню боротьбу з собою, і одно й друге готове на саможертву.
Микола озвався перший:
– «О як би ти знав, як мені самому тяжко розлучатися з тобою, мій друже і мій брате!»… промовив він через силу, а голос йому тремтів од зворушення.
Що ж до Чінкадавіна – цей колишній дикун-людоїд давно вже захлинавсь од ридань. І зненацька, в якімсь несвідомім пориві, вони кинулись одно одному в обійми…
Довго, довго розмовляли тої ночі в своїй печері Микола та його джура. І Микола сидів на стільці, а біля його ніг, обійнявши йому коліна, втопивши йому в очі журливий зір, у німім одчаю перебував Чінкадавін.
А Микола давно вже передав новому отаманові і бумаги, і всі справи, і 8000 фунтів стерлінгів грошей, та проте ніхто з них не думав тої ночі про відпочинок. І перші досвітні вогні застали їх у тім самім положенні: біля ніг Миколи сидів тяжко засмучений джура, ще міцніше обійнявши йому коліна.
Зненацька почулися в далечині людські голоси: це прийшли за Миколою послані капітаном матроси. Надійшла хвилина від’їзду. Микола вирвався з обійм. Востаннє окинув оком печеру, подвір’я, лам і, вхопивши клунок з речами, в супроводі Чінкадавіна вибіг посланцям назустріч…
Уже розвиднялося, коли Микола з невтішним джурою поспішали разом із матросами до затоки. При березі стояла шалюпа готова до відплиття. Микола передав туди свої річі. Офіцер з шалюпи прохав поспішати, бо саме починався відплив моря.
Надходила найтяжча хвилина. Обгорнуті тяжким жалем, ні Микола, ні Чінкадавін не могли говорити й лише стискали одно’дного в обіймах. Нарешті Микола одірвався й ускочив до судна. Шалюпа відпливла. А на березі, затуливши руками лице, непорушно стояв Чінкадавін, мов гранітова статуя відчаю…
Пливучи за відпливом, шалюпа летіла мов стріла. А коли вже була вона гонів за двоє від берега, щось наче здригнулося в закам’янілім Чінкадавіні.
– «Прощай, мій любий пане! Прощай, мій порятовнику!» гукав він крізь ридання, простягаючи до Миколи руки. – «Я навчу діти свої молитися за тебе! І перші слова, яких вони вмітимуть, – це будуть солодкі імена: твоє та нашої спільної тепер Вітчини!»…
Ці останні слова були вже ледве чутні: їх уловив тільки Микола. Ранковий вітер збив хвилю Низьке судно хитаючись раз-у-раз та поринаючи межи хвиль, було вже сливе коло самого корабля; берег зник із очей…
На кораблі чекали лише Миколу. А коли він прибув, з наказу капітана матроси напнули вітрила, зараз же підняли якір і корабель одплив…
А Микола зворушений до сліз нерухомо стояв на помості, на віки прощаючись із такою чужою колись, і такою рідною тепер землею. А коли пропливали затоку Порятунку, раптом розкинулася перед мореплавцями така картина на крутобережжю: а жовто-блакитним прапором у руках прибіг саме туди Чінкадавін, а біля нього були всі лями й пес, немов прощаючись у останнє з Миколою.
На щоглі корабля у відповідь підняли також прапора: Англія віталася з Новою Україною. А острів зникав із очей. Тільки на крутобережжю маячів іще Чінкадавін: так само непорушний, так само посилаючи в далечінь останнє, мовчазне прощання…
10. На рідній землі
Вал. Злотополець
Через океан та Європу. Думки про визволення Закарпатської України. Верховини та Галичини. „Наддніпрянські українці не забудуть українців наддністрянських! – Кров’ю своєю з’єднаємо пошматовану ворогами Вкраїну!”
Вже тиждень плив Микола Атлантичним океаном, і могутня його краса опанувала запорожця. У вічній боротьбі за прожиток він не мав на острові часу вгору глянути, й хоча пишна тропічна природа і вражала чутливу вкраїнську душу, проте не давала повної насолоди, бо туга мов крига сковувала самотному козакові всі почуття. Тепер же під подихом волі, мов квітка від леготу весняного, розпустилася, прокинулась уразлива юнацька душа.
І цілими годинами стояв Микола на помості, дивлячись у німім захопленню на повсякчасну мінливість океанічного плеса.
Траплялося, що пропливав повз них корабель. І тоді підніманням прапорів віталися судна, немов чумаки, що зустрілися на битій дорозі серед безкрайого степу. І яка ж це радість була для корабельної залоги, коли стрічали англійський корабель! – Днів два потім тільки й балачок було, що про стрічних земляків: висловлювали здогади про те, звідки вони й куди пливуть, який мають вантаж і т. і.
Мимохіть завидки брали тоді Миколу, слухаючи веселу гутірку англійців про своїх співгромадян. І він мріяв про ті недалекі вже часи, коли флот Великої Української Держави велично розпанахуватиме плесо могути-океану.
Іноді зривалися з глибини моря цілі зграї летючих риб, тріпочучи в повітрі крильцями-плавцями. Часто провожали корабель страшні людоїди пажори, чигаючи на здобич. І горе бідоласі, що попав би їм у пащеку!
А Микола все стояв на помості в німім захваті й не міг тепера намилуватися цим колись таким ненависним водяним простором.
Надходив вечір. Сонце вогнистою кулею велично спинялося на крайнебі й усі краплини плеса ставали тоді барвно-променястими, немов посилаючи сонцю останній погляд – прощання.
А коли поночіло й південне небо мерехтіло безліччю зір, Микола милував і пишним зоряним сяйвом внизу, і сліпучим полум’ям моря: океан горів! Усюди де корабель прорізував плесо, вода спалахувала сліпучим смарагдово-червонястим світом. Це було щось чарівне й незрозуміле: корабель доторкавсь океану, а той прискав полум’ям! 
Отак цілісіньких півтора місяці плив Микола. І корабельна залога давно вже звикла до високої постаті запорожця на помості, що в жадібнім очікуванню посилає в далечінь свої тужливі зори. Суворі мореплавці з співчуттям дивилися на задуманого українця, тактовно лишаючи його на самоті, з його тугою та його думками.
По семи тижнях щасливої плавби Микола був у Лондоні, а 27 березня року 1656 приплив німецьким кораблем до Гамбурга.
Діставшись до Європи, Микола всюди тепера стрічав вістки про Вкраїну то радісні, то тривожні. Але найбільше засмутила нашого козака незнана йому до цього часу новина про злуку з Московщиною. Уся Європа одностайно осуджувала цей союз – культурної України з напівдиким, азійським, фіно-татаро-слов’янським царатом. У Лондоні, між іншим, пощастило Миколі здобути цілу паку англійських газет за кілька літ і він у дорозі до Гамбурга жадібно вишукував у них звісток про Вкраїну. Оцим способом дізнався він докладно про два найбільші нещастя, які спіткали Вкраїну за останні роки: бій під Берестечком та трактат із москвинами в Переяславі. Читаючи газети, спостеріг також Микола, що наростає запекла боротьба межи Україною та зрадливими москвичами.
У Several Proceedings з 13 – 20 квітня року 1654 так просто таки стояло:
…«Останні вісті з Польщі приносять нам, що непорозуміння між Хмельницьким та московцями щоденно зростає й досягло такої міри, що московці, боючись повстання, покинули вже декотрі з тих міст, які вони мали на Вкраїні. Гетьманові Хмельницькому далися вже в знаки нові пани й він робить усе від нього залежне, щоб увільнитися з-під своїх обіцянок московцям.»
Підчас плавби до Гамбурга, зазнайомився Микола з одним англійським купцем, що не раз плавав до Архангельська, а одного разу, спокусившись на великі заробітки, зважився навіть поїхать до самої Москви.
Англієць багато оповідав Миколі про нового, дикого спільника України: оповідав про нечувану московську неохайність, нечемність, брудну розпусну лайку та повнісінькі хати тарганів. Сумлінного Європейця вразила також і вдача московського народу: москвин не вагаючись дає безліч обіцянок, але як справжній дикун, ніколи не додержує слова.
Щодо самої Москви, то тут Микола слухав неймовірне оповідання купця наче якусь казку. Усі урядовці там були справжні грабіжники: ніхто нічого не робив за дурно, вимагаючи хабаря. Сам московський цар та його міністри й найвищі достойники були неписьменні…
Що до віри, то хоча москвини й записані були як православні, але ж справді кожне село в них було іншої, іноді найдивнішої, секти. Полонина всього московського народу хрестилася двома пальцями, полонина трьома. Ті що хрестилися двома пальцями, звалися старовірами й їх тяжко карали: рубали голови, налили на вогні, висилали на Сибір. В деяких селах Фанатичний московський народ замикався в хатах і підпалював їх, спалюючи себе живцем разом із жінками й дітьми. Москвини вірили, що вогонь дасть їм повне розгрішення й вони простісінько попадуть до раю!
В інших селах були секти літунів. Неосвічені люди постилися й молилися кілька день, потім вилазили на дахи й скрикнувши в релігійному екстазі: – «Господі, к тебе лечу!» летіли таки й справді, але не на небо, лише на землю, розбиваючись на смерть .
Навіть тютюну на Московщині невільно було вживати під загрозою нелюдських, суто-московських кар! За вживання, наприклад, нюхачки «винуватців» били спочатку батогами, потім обрізували носи.
Од цих відомостей іще тяжче стало Миколі на серці. Він бачив, що всі знають дикунство Московщини, повсякчасне ламання присяги, зрадливість та азійський деспотизм. Отже не можна було сподіватися для Вкраїни добра від цеї злуки. Тому смутний, хоч і вольними ногами, простував Микола через Німеччину.
Увесь оцей час Микола йшов узберіж, держачись р. Ельби. Наприкінці, після більш як місячної мандрівки, вступив він на землю Чехів .
Сумне враження справила на Миколу ця найдальше висунена на захід слов’янська земля. Тільки по селах чув чеську мову. Міста давно опанували німці. З глибоким сумом перейшов він через Прагу. З високої Градіни оглянув місто. Перед Миколою взносилися старовинні башти, стрімкі катедралі та пишні палаци чеських королів. Але це тільки й нагадувало минулу славу Чехії. Найкультурніша колись після Вкраїни слов’янська держава була тепер упосліджена, поневолена. Нащадки великих батьків понуро хилили голови в чужинецькім ярмі. Серед страшної убогості та німецького гніту давно забули свою мову, втратили національну гідність та жадобу волі. І Миколі здалася Прага сумним цвинтарем чеської долі…
Спиняючись тільки для відпочинку, Микола простував далі й перейшовши Моравію та Австрію, вступив на Угорщину.
До цього часу стрічав наш мандрівник самі височини та взгір’я й тут уперше ро[кинувся перед ніш степ у всій своїй дикій красі. Подекуди погорблений, всюди оздоблений він був хуторами, гаями та левадами. Усе вже це віщувало близькість Батьківщини. І Микола жадібно вдихав степове повітря, милуючи цим рідним – безмежним краєвидом.
А тим часом усюди вже помітні були українські культурні впливи: і біленькі хатки, й журавлі біля колодязів, і круторогі воли в ярмах. А самі мадяри – високі, чорняві, з голеною бородою та довгими вусами, здалека зовсім скидалися на українців.
І зрадів близькості рідного краю козак! Іще швидче простував та й простував, прямуючи до Карпатів. По дорозі перейшов через столицю Угорщини – Будапешт, гарний як Київ, що пишно розкинувся на високих берегах смарагдового Дунаю.
І отак не один іще день мандрував Микола. А коли опинився нарешті біля вкраїнської землі, серце здавалося вискочить із грудей. Перед ним тихо плинула Тиса… Тут була ще Угорщина, там розкинулась Україна. І сльози покотилися козакові з очей…
А як уже ступив на вкраїнський берег, ницьма припав до рідної землі й беззвучно ридаючи, пригортатися почав до її матернього лона. І сонце вже повернуло над вечір, а він усе тулився до рідної землі, немов беручи з її глибин виснаженим тілом цілющу силу.
А як споночіло й вогкістю потягнуло з річки, устав у надмірі щастя, що ступає нарешті вольними ногами по вкраїнській землі. І зненацька захотілося почути рідну мову й це бажання було непереможно-щемляче мов фізичний біль!.. І Микола прискореною ходою попрямував до найближчого села. Увійшов до першої хати й попросився на ніч. Це були убогі селяне, але прийняли мандрівника з звичайною вкраїнською привітністю та гостинністю. А що саме вечеряли, запросили й гостя. За вечерею запитали Миколу, хто він і звідки. Милуючи солодкими звуками рідної мови, Микола перебував у щасливо-радісним настрою. Охоче оповів селянам, що він козак з України, з-під Умані.
– «Е, то ви чужинець!» одказав господар, – «а ми з вашої мови та з лиця думали, що наш – мадярський чоловік.»
Щось стиснуло Миколі серце. Радісний настрій зник одразу.
– «А ви ж… хто ж ви такі?» спитав він глухо.
– «Ми? – здивовано повторив господар, – ми мадярські люди, руснаки .»
Видима річ, він зовсім не розумів Миколиного розстрою.
– «Але ж хто? Хто сказав вам, що люди з України вам чужинці? – Мадяри?» з глибоким болем вимовив нарешті Микола. – «Хіба ви не знаєте, що й тут, і на карпатських горах, і в Галичині, і в Буковині, і по всій Наддніпрянщині – живе один український народ? Говорить одною мовою, як оце ми зараз, має однакову вроду, ті самі звичаї, ту саму славну минувшину?»…
І раптом запорожець замовк у гіркій задумі, бо селянин очевидячки не розумів нічогісінько, немов Микола говорив до нього чужою, незрозумілою мовою.
– «Ні, ні!» повторив руснак по хвилині намислу знову – «наша земля тільки до Карпатів: далі живуть чужинці.»
Проминуло кілька хвилин тяжкої мовчанки. Глибока журба-гризоти посіли Миколину душу. Почував себе немов вигнанець, що знеможений прийшов до порога рідної хати, та найближчі родичі не признають його за свого по крові.
– «Та ж бо чоловік правду каже!» почувся зненацька старечий голос з печі. – «Од старих людей я ще хлопцем чув, що колись не було тут мадярів. Ми руснаки жили вільні та щасливі, а держава наша тяглась аж на той бік гір, ген-ген за Дніпро й столиця її була в Києві, чи у Галичу… от не пам’ятаю… іще хлопцем малим чув…»
– «Та цитьте, діду! Це все вам приверзлося!» – з пересердям та нетайним острахом перебив господар. – «Ніколи цього не було! Ми мадярські люди були й будемо.»
Микола з здивуванням дивився на обичайного та здержливого до цього часу господаря, не розуміючи причини ні цього остраху, ні гніву. Кілька хвилин тяглася прикра мовчанка. Потім господар, якось не глядячи на Миколу, почав несміливо та ніяково:
– «Вибачте, чоловіче… та, бачте, я вбогий селянин… жінка, діти маленькі… Мені не можна…»
– «Що не можна?» запитав Микола, нічогісінько не зрозумівши.
– «Та ж прийняти вас на ночівля.» – відповів господар.
– «Жінка, діти дрібні… а мадяри не милують руснаків. А найбільше не люблять вони людей з-за Карпатів, отаких як ви… Вибачте, будьте ласкаві…»
Проте вбогий руснак ніяк не згодився взяти заплати за вечерю, весь час просячи вибачення за те, що супроти звичаїв гостинності, випроваджує проти ночі гостя.
Тепла вкраїнська ніч оповила незабаром Миколу. Кілька хвилин ішов він поспішно, схвильований, не можучи заспокоїтися. А думки летіли гіркі, безпорадні.
– «Нещасний, поневолений люд одірваний од Матері-Вкраїни. Душу вийняв йому проклятий мадяр і мов худобу нечувственну залигав у ярмо. Цей невольник-народ забув історичні перекази, забув славні діла наших предків, мов з чужинцем говориш із ним. Умре отой дід на печі й може в усій оцій поневоленій землі не лишиться більше спогадів про єдину й велику колись Українську Державу Романа Великого та Ярослава Осмомисла»…
І він ішов схвильований серед ночі далі й далі простуючи до Карпатів…
– «Але ж що?… що робити?»… думав Микола смутно,
– «Як вернути їм утрачену вкраїнську душу? Як полуду зняти з незрячих очей?… 0 прокляті гнобителі-Мадяри!»
– «Тільки один є спосіб – саможертва!» сказав він сам собі трохи згодом. – «Кров’ю нашою гарячою бризнути їм у вічі – і вони отворяться, вмити їм нею лиця – й вернуться їм душі. – «Так, так! Вони самі не визволяться: ми мусимо їх визволити. Залізні полки Богданові докотилися вже до Галичини: іще трохи розгону й вони, перекотившись через Карпати, визволять оцей нещасний, споконвіку вкраїнський край.»
– «Нашою кров’ю поллємо його – і в цих рабах викличемо жадобу волі. А коли вона в них хоча раз спалахне, не згасне вже ніколи. І поломенітиме в них кривавою тугою, аж поки не з’єднаються з Матір’ю-Вкраїною!»
І Микола всю коротку літню ніч не спиняючись мандрував туди, де вже в сяйві досвітніх огнів синіли Карпати…
І отак не один, і не два дні мандрував Микола. Перейшов через Мукачів, старовинне вкраїнське місто тепера засмічене Мадярами та Мадяронами . Лише будівля церков указувала на його вкраїнське походження. І вже було передгір’я, потім почалися Карпати. Гірськими плаями , через смерекові ліси простував він усе вище й вище. Мандрував через дикі недеї й кичері, понад проваллями й безоднями, де шуміли грізно потоки, перейшов через верховину й почав спускатися в підгірянські полонини.
На полонинах уперше зустрів наших верховинців: пасли отари овець. У верховинців уже не було невольничого пригноблення. Ні, в Карпати не смів іще ступити чужинець! З мушкетом в одній руці, з барткою в другій, гордий верховинець завзято боронив одвічно-вкраїнські гори.
І тут багато вже чув Микола про війну з Польщею. Сотні легінів зійшли з своїх гір, щоб приєднатися до військ Хмельницького. Тисячі їх було серед загонів опришків, що на власну руку вигонили звідусюди гнобителів-ляхів.
І тут спочивав Микола душею. Відчував незримі, кровні зв’язки з цими завзятими верховинцями. А ті, дізнавшись, що Микола запорожець, мов рідного брата проводжали його з полонини до полонини, передаючи там кожного разу під опіку ватагові . І отак по кількох тижнях спустився Микола в Галичину. Тут усей край нагадував недавню війну за визволення. Українська людність Галичини повстала була як один. І Микола зустрічав усюди тільки одну душу, єдине всенародне бажання: битися до загину з ненависними ляхами, за яку будь ціну одвоюватися й після трьохсотлітнього поневіряння в чужинецькім ярмі, знову пригорнутися до Матері-Вкраїни.
І Микола чув од людей, що торік іще облягали Львів україно-московські війська й сам гетьман був при них. З ненавистю оповідали також усюди, як Московщина зрадила Вкраїну, вивела несподівано з Галичини помічні війська й Хмельницький мусів був теж одійти відо Львова.
– «Але чому ж це так? Що ж це за гемонський спільник та Московщина? – Це добрий союз!» З обуренням та ненавистю розпитував Микола в гуртка людей, що зібрався в однім селі біля церкви.
– «Та ж бо, чоловіче, Москва не хоче визволення й з’єднання всіх українських земель!» пояснив йому поважний, кремезний дід. «Вона боїться єдиної, Великої України. Аджеж Москві легше буде звісти нас пошматувавши. Отож і веде тепер проклята невіра переговори з ляхами, щоб поділити Вкраїну»…
І сумно похнюпила голови вся громада. Що то буде? Що то буде? Журно думало кожне. І шкода стало Миколі бідолашних братів.
– «Не журіться, панове-громадо!» промовив він зі співчуттям. – «Не так буде, як ненажерлива Москва думає, а так як Бог дасть: Він не попустить хрещених людей поганому москвинові на поталу. З турком з’єднаемось, а віддячимо проклятій Москві!»
– «Присягаюся вам браття», додав він на відході, «що наддніпрянські українці ніколи не забудуть українців наддністрянських: Галичина й Карпати побачуть іще наші війська. Кров’ю своєю з’єднаємо пошматовану ворогами Вкраїну!»
– «Амінь!» одноголосно промовила вся громада, побожно скидаючи шапки.
Та Микола вже відійшов, простуючи туди, звідки мали прийти поміч та рятунок поневоленим прикарпатським братам…
Кінець третьої частини.
Примітки
68. Світіння моря – думають, що причиною його є не видимі оку морські звірятка, так немов наші світляки.
69. Тепера цих сект на Московщині розвелося ще більше. Щоб їх тільки перелічити, потрібно списати кілька сторінок!
70. За тих часів, коли Микола переходив через землю чехів, чеський народ був дійсно цілком зденаціоналізований. Відродження Чехії почалося тільки на початку XIX ст. й поступало незвичайно швидко. Ще 100 літ тому ніде у Чехії не чутно було чеської мови, нині чехи навіть загально європейські слова (як «театр») позаміняли на чеські! Зараз Чехія – самостійна держана, а чехи – один із найкультурніших народів Європи. Градіна – старовинний замок чеських королів у Празі.
71. Річка Тиса відграничує й нині українську землю від Угорщини.
72. Руснаки – так називають себе закарпатські українці, що жили дуже довго під чужинецьким пануванням. Це найбільш пригнічений та темний люд з-поміж українського народу. Недавно, рятуючись з-під мадярського ярма, руснаки приєдналися до чехів з правом для своєї землі (т. зв. Руська Країна або Русинін) незалежності!..
73. Мадярон – змадярщений жид.
74. Плай – гірська стежка. Смерека – високе та гарне чатинне дерево, що росте п Карпатах; схожа на ялину. Недея – малодоступна гора, вкрита непролазним пралісом. Кичери – шпичаста гора. Потік – гірський струмок. Полонина – високорівень у Карпатах; на полонинах пасуть улітку вінці. Бартка – патик з маленькою сокиркою вгорі; з барткою верховинці ніколи не розлучаються
75. Легінь – парубок. Опришки – галицькі гайдамаки.
76. Ватаг – так зветься головний чабан у карпатських полонинах.
Епілог. Лицарі самостійності
Вал. Злотополець
Переддень Хмельниччини. Під хоругвою Богуна. Причина смертної слабості Хмельницького. „Браття! напоїмо конотопські лани московською кров’ю!” На полі слави.
Щонайменше рік минув з того часу, відколи Микола Наливайко вернувся до Рідної Землі. Ні матері, ні батька не застав він уже живими. Батько Миколи вмер мученицькою смертю. Це сталось якраз напередодні Хмельниччини. Ніколи ще так не знущався чужинець над нашим народом, як того часу. Повстання Острянина було здавлено . Страшні кари впали на борців за самостійність. Не було хати, куди б не завітала смерть од мстивої руки гнобителя, бо ж не було родини, яка не дала б борця за визволення й не принесла б кривавої жертви за самостійність Вітчини. І од невіджалованих утрат смуток узяв одних, безнадія других, інших поняв жах великий. Чорна, безпросвітня ніч нависла над Українською Землею. Повітря було немов насичене випарами-мрякою з крові мучеників. І та пролита кров кликала до помсти. І її таємничі відблиски червонястими блискавками прорізували мряку. Незрозумілі для гнобителів, віщували вони закутому народові переддень Великої Громовиці. І напруженим слухом ловили діти поневоленої землі майбутній грім. А той грім уже справді гуркотів у степах: то йшов Хмельницький!
Гуркіт Великої Громовиці докотивсь і до родини Наливайків. Втративши синів, перебувала вона у великій тузі. Цілими днями не чутно було навіть розмови й хата здавалася пусткою. А коли наболіле серце сотника вчуло Громовицю, дивне сталося щось із старим вояком. Останнім вогнем спалахнули очі. Підійшов до зброї здобутої кров’ю поколінь і взяв шаблю; блискучим лезом кілька разів прорізав повітря. Та незабаром перемогла старість: барвисті смужки попливли перед очима й безсилий опустився на ліжко. Безвладно опали йому руки, з брязкотом покотилася на підлогу смертоносна колись у сотникових руках зброя й ридання потрясли немічне тіло.
Довго, довго сидів отак старий сотник. Тисячі гадок та дивовижних планів промайнуло йому в голові. То хотів він, переоравшись за старця, ходити по польських дворах і труїти криниці. То знову прокрастися до порохового льоху ренегата Яреми Вишневецького, кинути туди іскру й ціною життя знищити тисячі гнобителів. І він розтікався гадками, божеволіючи від жадоби помсти, безсилля та гніву. Раптом погляд сотника впав на кобзу. Дивний вогонь заблис у старечих очах. Підвівся, зняв її, вмів порох. А за хвилину, в хаті Наливайків, де вже мало не десять літ не чутно було навіть гутірки. розітнулися звуки музики та голос пісні. А коли притягнута незвичайними звуками, підійшла до кімнати стара сотничиха, спинившись на порозі, отак і закам’яніла з жаху: на постелі, з божевільним огнем у очах сидів сотник, а з уст йому пливла страшна, гнітюча мелодія надлюдської ненависті та помсти…
Дивний кобзар з’явився наприкінці року 1647. на Київщині. Мовчазний і суворий простував він до Дніпра. Йшов, сливе ніде не спиняючись, немов боячись, що не вистачить старечого життя на виконання якогось великого призначення. Удень з’являвся на хуторах, уночі по селах. І там, де він проходив, чоловіки, парубки, навіть малі діти – кидали жінок, наречених, батьків і в дивному екстазі лавами сунули на Низ.
В чім була його сила?
Чи у величній постаті? Чи в печаті страждання на лиці? Чи в божевільній ненависті до гнобителів?
Але ж коли він перед відходом закидав на плечі кобзу, обпалюючи очима мовчазну, опановану юрбу, – ніхто не міг опертись його поклику.
Напружений, занімілий люд ждав лише наказу. Хлібороб одразу ставав вояком, навіть більше того : лицарем і мучеником за визволення.
І кобзарь розумів свою силу.
– «Туди!» владно промовляв він, простягаючи руку на південь.
Потім проходив через натовп, що з пошаною розступався перед ним, і за хвилину зникав у нічній пітьмі.
І вже пройшов кобзарь усю Київщину й дійшов до Дніпра. Біля Черкас переправився через Святу Ріку й пішов до Лубен.
Там напував страшний кат-недоляшок – Ярема Вишневецький. З діда й батька Українець, зрікся він для багацтва свого народу, за розкоші продав Батьківщину й панував за це на Вкраїні мов король. Як ренегат-відступник, Ярема не міг навіть чути вкраїнської мови, ненавидів усе, що вкраїнське. Палями, шибеницями та вогнем ополячував він рідний народ, мученицькою кров’ю гасячи душевний вогонь нечистого сумління. І горе тому, хто посмів би в володіннях недоляшка піти проти Польщі! – Одного імені його жахалися малі діти!
Сюди, до найбільш поневоленого люду, прямував таємничий кобзар…
У Лубнах саме кінчався ярмарок. Поз’їздившись з найдальших околиць на торг, люди забули здається того часу й про чужинецький гніт, і про ярмо невольництва. Безжурно метушилася барвисто-мінлива юрба. Безупинно сновигали верткі Жидки та безсоромні Цигани. Ревіння худоби, вигуки крамарів та галас юрби змішувалися в один веселий, ярмарковий гамір.
Зненацька серед цього гамору пролунало кілька звуків, наче стогін конання. Пролунало й обірвалось… І раптом все стихло. Всі лиця звернулися до кобзаря. А пісня відчаю гриміла вже мов вода на Дніпрових порогах. Всі муки невольництва, всі болі під’яремного народу перелив, здавалося, кобзар в цю мелодію.
І молодиці, підперши руками голови, так і закам’яніли мов утілеснений відчай. Похмуро дивилися чоловіки. Матері тулили до себе немовлят. Наче згуба якась нависла над безжурним перед хвилиною натовпом.
І незримі зв’язки були вже межи кобзарем та цими людьми. Він проводив по струнах – і кривавив їм серця. Мстиво блискав очима – і вже відблиск цей горів у їхніх зорах. Видно було, як тяжко опадали груди чоловікам, як тягнулося до боку, де мала висіти шабля, парубоцтво, а діти мов вовченята блискали оченятками.
Ще один акорд-стогін і, мов по осиковому листю, тремтіння пройшло по юрбі. В неї вже не було розбіжності в думках: увесь люд мав тепер одну душу, один біль, одну ненависть і одну жадобу – помсти. Рух правиці кобзаря – і вони б кинулися на Яремин замок!
Але кобзарь стояв мовчазний, в почуттю своєї безмежної сили, обпалюючи юрбу вогнистим зором.
– Туди!.. – тихо і владно вимовив він, вказуючи на Низ. І мимохіть всі зори й думки полинули на Січ. А кобзарь пройшов серед мовчазної юрби, далі й далі простуючи, мов апостол Великої Ненависті…
Ніхто не посмів його спинити, ніхто не зважився взяти його вдень з-поміж цеї юрби!
Аж як звечоріло й самотний, битим шляхом, виходив кобзар із Лубен, мов злодійська ватага, оточило його поночі хоробре польське військо Ні хвилювання, ні здивування не відбилося на гордім обличчі кобзаря. Високий як дуб, спокійно стояв він межи ворогів.
І того вечора ніхто надісь із стрічних лубенців не подумав дивлячись збоку, що цього величного діда ведуть до замку на муки, але кожне вважало мабуть озброєне військо за його почет…
– «Хто ти?…» мимохіть здригнувшись запитав Ярема, віч-на-віч опинившись з кобзарем посеред високої залі.
І випростався старий вояк. Був на цілу голову вищий за Ярему. Гордо глянув на князя вгори, немов не Ярема над ним, але він над Яремою прийшов робити суд та допит.
– «Хто я?» повторив він, гордо підводячи голову. – «Я сотник Наливайко! Той, в чиїм роду не було відступників. Той, всі діти якого криваву спокуту склали за ренегатів і зрадників з-поміж українського народу!»
– «Але ж ти хто?» з невимовною огидою продовжував він, і погрозою залунав відгомін цих слів під високим склепінням.
– «Відступник! Ренегат! Кість з кості нашої, кров з крові нашої і… лях! Запроданець гнобителів-чужинців… Я не прошу твоєї ласки, недоляшку, я плюю на тебе, гадино!»
– «Гей, варто!» задихаючись скрикнув Ярема, мимохіть одступаючи й жахливо затулюючи руками обпльоване обличчя від зору мученика, що мов огнем пік відступника.
– «Тремти ж, ренегате!» з диким злорадством скрикнув тоді сотник. – «Іще трохи – і впаде проклята Польща! Притули вухо до землі! Слухай-но! – Земля гуде од тупоту коней: то Хмельницький іде!… Що тремтиш? Мінишся на лиці? – Тремти ж, ренегате!…»
Тут якраз убігла до залі варта й потягла сотника. Але ще кілька разів він виривався.
– «Горе Юдам! Горе відступникам!» дико лунав тоді по залах його злорадісний голос…
…Сотника Наливайка замордували ляхи тої ж ночі…
Про мученицьку смерть батька дізнався Микола в свойому селі від нового пан-отця. Старий священик іще на початку Хмельниччини зібрав на селі все парубоцтво й з хрестом в одній руці, з шаблею в другій, – пішов вигонити зайд із Рідної Землі. Од священика дізнався Микола й про смерть матері: туга за синами та чоловіком укоротила їй віку.
Смутний вислухав Микола оповідання пан-отця. Потім пішов на цвинтар і аж до пізнього вечора нерухомий, мовчазний, у безмірнім жалю, перебув над дорогою могилою. Перед ним уставали дитячі літа й мов живу бачив Микола матусю, а в ушах все бриніли її скорбні слова: – «І ти йдеш… останній…»
А коли виходив із цвинтаря, відчув, що ніщо вже тепер не зв’язує його з рідним селом.
– «Піду світ за очі,» подумав він. – «Мушу виконати до кінця батьківський заповіт. І то вже треба спокутувати великий, хоч і невольний гріх, що не брав я участі у великих війнах з ляхами за самостійність.»
І він пішов до пан-отця й попросив забрати все майно, хату й грунт на сиріт козаків, що полягли в боях за незалежність. А сам, того ж таки дня, виїхав до Вінниці, щоб вступити до полку славетного Богуна.
Іще як мандрував Микола через Європу, постать Богуна притягала його з непереможною силою.
Це був той Богун, що з лицарською одвертістю не допускав ніяких угод з ворогом України, не раз накликаючи на себе гнів самого гетьмана.
Це був той Богун, що на Генеральний Раді в Переяславі гостро виступав проти Хмельницького, за спілку з москвинами. А коли прот. Гурський в імені митрополита й духівництва всея України палко застерігав Раду від спілки з некультурною Московщиною, це був полковник Богун, що привселюдно скрикнув:
– «Слухай, Висока Радо, і ти, гетьмане! Правду пан-отець та владика кажуть: горе й руїни принесе Вкраїні оця злука. Буде тоді каяття, та не буде вже воріття. Не намовляй же, гетьмане, народ до ненависної злуки, бо відповідь даси перед Праведним Богом!»
А коли таки за порадою Хмельницького, вирішено було скласти спілку з москвинами, це був Богун, що зламавши свою шаблю, кинув її гетьманові під ноги.
І спалахнув гнівом Богдан, та здержався. Нікому б здається не подарував цеї зневаги, але ж на Богуна, що не раз рятував Україну, не звелася рука.
А Богун пробував усей той нещасний день – 8 січня р. 1654 – мовчазний та суворий, немов бачучи вже в сніговій імлі напророковані ним Україні біди. Один раз тільки в Соборі заблис йому в очах вогник надії. Він почув зухвалу відповідь череватого московського посла Бутурліна, коли гетьман звелів тому заприсягтися в імені Московщини на вірність союзові.
– «Наш гасударь самодержец і нікому не прісягает: гасударю веріть нада на слово. Ефто ти, гетман, должон ему прісягнуть.»
А другий москвин додав учительним тоном:
– «А тебе, гетман, а гасударьовой присягає і гаваріть то не гоже.»
І спалахнув од ції мови гетьман. Богунові здалося, що була така мить, коли Хмельницький міг навіть ударити московського посла й тільки пошана до святого місця його вдержала. Повернувшись зненацька спиною до москвинів, гетьман вийшов із церкви. А коли проходив він поуз Богуна, тому почулися невиразні слова:
– «Так, так: дикіші від бусурмен… з брехливих уст їх тече азійська зрада»…
Кілька часу перебув отоді Богун між острахом та надією. А коли з’явився нарешті полковник Тетеря й сказавши послам, що гетьман заслаб і доручив йому та всій старшині підписати умову, Богун зблід на лиці. Щось наче стогін вирвалось йому зі зціплених зубів. Мов божевільний вибіг він із церкви, впав на коня п зо всім полком вирушив ні своє Побожжя.
Отакий був полковник Богун, під корогвою якого мав битися Микола.
Не помилився, ой не помилився Богун! – москвини зрадили Вкраїну. Уся їхня поміч підчас україно-польської війни була нечуваним, азійським лицемір’ям. Москвини не хотіли визволення Вкраїни. А року 1656 (якраз рік повороту Миколи до Європи), Московщина злигалася потай з Польщею й заключила з нею у м. Вільні союз, щоб не допустити з’єднання всіх українських земель та поділити їх потім проміж себе.
Гетьман був тоді якраз слабий, але дізнавшись про московсько-польські таємні переговори, негайно вирядив до Вільнії послів і від України, та москвини не згодилнся допустити їх на засідання. За кілька день наші посли довідалися, що зрадлива Московщина склала вже з ляхами союз проти Вкраїни…
Биті тугою вернулися вони до Чигирина й з розпачливим криком:
– «Пропали ми, батьку! Москва запродала нас ляхам!» кинулися Богданові до ніг.
Мов громом побитий захитався недужий гетьман і непритомний опустився на руки свого джури. Перелякані посли кинулися давати Батькові поміч. А коли він очутився, жаль до подвійно засмучених послів стиснув йому серце.
– «Не журіться, дітки!» слабим голосом розважав своїх бойових товаришів тяжко недужий гетьман. – «Не проковтне нас ненажерлива Москва! Найдемо собі вірніших – незрадливих спільників.»
Далі він не міг одначе говорити й знову втратив притомність. Московська зрада заподіяла недужому Богданові ту слабість, яка поклала його передчасно в домовину.
Про це все дізнався Микола вже підчас перебування в Вінницькому полку. І тому він добре розумів, що не про заокеанські колонії треба тепера думати Вкраїні, але ж про те, як одсіч дати двом ворожим сусідам.
Тяжким болем одбилася чутка про слабість гетьмана в кожнім українськім серці…
Геніальний Богдан, і тільки він один, міг урятувати Вкраїну та ввести її яко рівнорядного члена в сім’ю європейских держав. І він розуміючи це, вже на смертному ліжку розтікається думками, як одсіч дати ворогам і де знайти собі нових спільників…
І він їх таки знайшов! Супроти польсько-московського союзу геніальний гетьман виставив україно-шведо-семигородську коаліцію. Хмельницький вирішив із лиця землі змести московинів та ляхів!
Року 1657 з півночі побідно почали наступати шведи, з заходу йшов семигородський князь Юрій Ракочій, у Чигирині, готовий до походу, з 30.000 військом стояв полковник Жданович.
І серед цього війська найкращу сотню вів сотник Микола Наливайко!
Ждали тільки гетьманського наказу рушати. І гетьман вийшов. Був страшенно блідий, але з’явився до своїх дітей, щоб перед походом востаннє могли глянути Батькові в очі. І Микола вперше побачив Великого Гетьмана зблизька. Не чув правда його тихого, слабого голоса, але серцем зрозумів промову. А вкінці, коли сталевим полиском блиснули Гетьманові очі й на Північ вказала владна рука, щось незнане війшло в Миколину душу. Стільки влади й міці було в гетьманськім наказі, що Микола відчув, як залізними ставали ряди вояків, як на його очах виростають їм орлині крила. А коли залізною стопою рушило військо, Миколі здалося, що від одного тупоту в руїни обернеться ненависна Московщина !…
Не судилося Миколі битися під корогвами Хмельницького…
Не минуло й двох тижнів, як орлині крила підтяла страшна звістка: не стало Великого Богдана…
Сумно гудуть дзвони в Суботові, журно в Чигирині дзвонять, туга пішла по вкраїнській землі: в домовину кладуть Великого Богдана… І кожне відчував цю страшну втрату, кожне знає, ой знає, – в домовину кладуть долю Вітчини… І діти Вкраїни з німим запитом і відчаєм дивляться на труну, немов востаннє шукаючи в мертвого Богдана поради й оборони. Та не було вже від нього ні відповіді, ні поради, й передчуття чогось страшного поняло душі.
– Що буде? Що буде? бліднучи й тремтячи думає юрба. І зненацька серед отаких мовчазних запитань розітнувся розпачливий голос військового канцеляристи Самійла Зірки.
– «Озвися до нас, Батьку! Промов же хоч одно слово!…» І він зупинивсь, захлинаючись од ридань, немов чекаючи від Богдана останнього слова. Та не було вже од небіжчика ні відповіді, ні поради…
– «Хто поведе військо на бій?… Хто оборонить нас од Москви? Хто одсіч дасть ляхам?…» продовжував промовець безпорадно.
Ридання потрясали повітря. Народ холодів од жалю та жаху. Щось страшне піднімалося з Півночі. Обида вставала з Московської землі, кривавою марою насовуючись на безборонну Вкраїну…
О, стогнатимеш, два століття стогнатимеш під п’ятою чужинця, Земле Українська, що не вміла причарувати Богдана на віки до Дніпрових гір!…
Минуло ще два роки. З цього часу щонайменше рік відбувалася вже запекла війна України з Московщиною.
Це була страшна боротьба двох націй, двох світів, двох культур та протилежних ідей. Тут зійшлися на бій: слов’яни – з фіно-татарською покруччу, Європа – з Азією, культурна республіка – з диким царатом. І в розумінні страшної небезпеки, закривавлена Вкраїна на життя й на смерть боролася за свою самостійність.
Багато лицарства виявило тоді українське військо. Але серед усіх полків найкращим був полк Миколи Наливайка, і не раз сам Гетьман Виговський відзначав його хоробрість.
Микола не знав слова назад, він не брав зрадливих москвинів у полон. Його клич був вперед, помста за передчасну Богданову смерть, помста за московське віроломство. І куди рушав полк Наливайка, нестримний жах обгортав москвинів. А він ішов у голові війська.
І вже побідні українські війська, вигонячи ворога, далі й далі йшли, посовуючись до Конотопа. Цю твердиню завзято боронив полковник Гуляницький од численних московських військ.
На конотопських ланах мала вирішитися доля Вкраїни: або стануть вони полями слави й традиції для майбутніх поколінь, або ганьба й довічне ярмо впаде на Батьківщину. На конотопських ланах після чотириста д’евяносто літньої перерви знову мали зустрітися в смертнім бою Україна з Московщиною…
Військова Рада старшини напередодні Конотопського бою була коротка й немногословна: усі відчували вагу й відповідальність моменту. Гетьман Виговський сидів трохи одсторонь, але як помітив Микола, мовчазно керував Радою. Головував наказний Гетьман Іван Богун . Своїм звичаєм коротко й енергійно викладав план завтрішнього бою. Найтяжче завдання випало Миколі: він мав іти на пробій, а проламавши ворожий фронт і опинившись у московськім запіллі, загнати праве крило москвинів на зумисне затоплену низину.
– «Браття!» промовив на останці Богун. – Напоїмо конотопські поля московською кров’ю! Смерть, або перемога! Наказу назад нема. Хто його дасть – зрадник! Ідіть сповістіть про це свої полки. Помстимося ж за передчасну смерть незабутнього Богдана! Боже Вас благослови!»
І він урочисто перехрестив побожно схилені голови старшини. І оці сини України відчули одночасно кровний зв’язок братерства та незнаної долі. Зворушено підходили, старовинним українським звичаєм, спочатку до Гетьмана, потім до наказного Гетьмана, далі одно до одного й, мовчки вклонившись, наче перепрошуючи за можливі провини, в-останнє цілувалися перед смертним боєм.
А коли Микола впав у обійми Богуна, обом стиснулося серце… Обидва відчули якось, що це вже їхнє останнє побачення…
– «Ти, або я!»… стиха промовив Богун, дивлячись у вічі Миколі.
– Я батьку! – просто відказав Микола. І Богун помітив, як дивний, несьогосвітній вогонь заблис йому в очах.
– «Прощай брате!…» через силу відриваючись, засмучено вимовив Богун.
– «Прощайте, батьку!» спокійно-радісно промовив Микола. І Богун бачив, як щаслива, неземна усмішка заясніла йому на устах…
Року 1659, червня в 27. день, конотопські лани стали для нашої нації полями слави. Кривавий бенкет справила Україна московським сватам: 30.000 ненажерливих зайд лягло трупом!… А недобитків московських гнали наші війська аж до українського кордону. Ворожий табір, гармата, вся московська старшина й безліч рядових вояків попало в полон.
І треба було б скарати на горло зрадливих спільників (бо ж за зраду у всіх цивілізованих народів одна є кара: смерть!), та серед українського війська не знайшлося б виконавців цього вироку: всі присуди смерті завжди виконували на Вкраїні наймані кати – москвини, ляхи або татари. Тай гетьман змилосердився над півдиким народом:
– «Досить московської крові! Дарую полоненим життя!» – промовив він до наказного гетьмана, та й звелів оддати всіх бранців татарам у неволю.
І мабуть би не зробив цеї ласки Гетьман, як би знав, що на великім святі Вкраїни не буде вже Миколи Наливайка!…
А тим часом, обгорнутий тяжким передчуттям, ніде не бачучи Миколи, Богун розіслав недобитків Миколиного полку шукати на бойовищу свого полковника. Нарешті козаки знайшли Миколу: він лежав неживий на березі річки Сосниці. Смерть не споганила лицареві обличчя. Стискаючи в руці шаблю, він лежав горілиць прекрасний та спокійний. Недалеко навалена була ціла купа московського трупу.
Довго, довго стояли козаки, журно дивлячись лицареві в очі.
А Микола лежав перед ними з печаттю несьогосвітньої краси й щаслива усмішка застигла йому на устах…
Кінець і Україні слава!
Примітки
77. Повстання Острянина було р. 1638.
78. Недоляшок – так називають у нас спольщених українців. Обмосковлених українців називають у нас недоламками московськими або сміттям московським. Відступників, що потурчилися – звали в нас потурнаками; ренегатів зтатарщених – тумами.
79. Полковник Богун дійсно був у бою під Конотопом (Див. історія Бантиш-Каменського); так само історичний факт ласка гетьмана полоненим москвинам.