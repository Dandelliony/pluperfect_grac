СВЯТО ПЕРШОГО СНОПА
Як тільки почало золотитися поле і важкі колоски схилилися до землі, в дитячій колонії ім. М. Горького під Харковом всі стали готуватися до жнив і до свята „Першого Снопа". Багато праці і сил поклали вихованці, щоб обробити поля. Високі трави і повні, один в один, колоски свідчать, що всю весну працювали вихованці не марно. Жнива. Ранок. Вихованці гострять коси, мастять косарки, готують До Виїзду в поле трактора. Сигнал. Хутко побігли вихованці до корпуса переодягатися в парадну форму і займати свої місця в строю. Вишикувавшись стрункими лавами, з прапорами і зі своєю оркестрою, після промов, сказаних на дорогу, колоністи вирушили за ворота і довгою стрічкою потяглися шляхом на свою землю в поле, де золотився спілий хліб. Похід замикали машини. Могутній трактор, кінь нашої доби, тяг за собою косарки. Перший сніп, скошений під звуки «Інтернаціоналу», радісні вихованці урочисто віднесли під прапори. Першу десятину було скошено за яких небудь півгодини, а дальша робота пішла ще жвавішим темпом. Селяне-гості, що прийшли на свято, з задовленням і здивуванням дивилися, як моторно працюють підлітки. Радість була справжня, щира. Скінчивши косити і склавши скошений хліб у копи, колоністи пішли назад до колонії. Йшли, як і раніше, стрункими колонами в супроводі оркестри та машин. Йшли під пекучим промінням сонця, але, як і раніше, бадьорі і веселі: Іще б пак. Дома їх дещо чекало.
На воротях нового цегельного сараю-хліва, спорудженого руками вихованців — надпис: „Побільше англійських свиней, поменше англійського свинства".
Вишикувавшись шпалерами вздовж дороги, що веде до хліва, колоністи і гості напружено чекають: Оркестра заграла марш. Під звуки його з старого сараю до нового, похрюкуючи важно пройшов перший довгомордий Йоркшир у циліндрі.
Всі присутні вітали англійського джентльмена веселими криками. Справжня чемберленівська порода. За кнуром пішло чимале стадо свиней голів у сто.
Цим закінчилося свято, але довго ще вихованці колонії ділилися вражіннями минулого дня.
