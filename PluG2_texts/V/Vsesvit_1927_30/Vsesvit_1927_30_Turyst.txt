ПЕРЕТВОРЕНИЙ ЖАНДАР
Анемподист Семенович надів на свій картопляний ніс круглі німецькі окуляри, обережно зав'язав на потилиці чорні зав'язки, щоб окуляри не пересовувались на глибокому переніссі, витер піт з червоного лоба і важко зітхнув. В сарайчикові, де він стояв випроставшись майже до стелі, чи до даху, зробленого з маїсових снопів, покладених на поганенькі кроквочки, скрізь прокрадалося зле проміння малоазіятського сонця. Куди достане, чи в голову, чи під ребро, або ще в яке інше місце, золотий промінь сонця, там і пече живий вогонь та пече неможливо. Анемподист Семенович обдивився свій сарайчик, тяжко зітхнув і почав влаштовуватись.
 
В сарайчику взагалі було порожньо. На підлозі валялись залишки торішньої макухи, макуху було зібрано до купи і прикрито дивним у цьому далекому краї Малої Азії руським дрантям: ковдрою, пошитою з ріжнокольорових ситцьових клаптиків. Але були й де які меблі: бочка спід цементу і ящик спід померанчів. Анемподист Семенович розстелив на землю газетний аркуш, де хитро переплітались арабські літери, чепурно розставив на газету чорнило, ручку з пером, чомусь позолоченим, і росклав листа почтового паперу. Підсунув померанчовий ящик, сів на нього, зітхнув і пучками, що вже кепсько згинались, взяв блідо-зелену ручку, вмочив золотисте перо в чорнило і почав писати... Великі краплини поту виступали на круглому засмаленому лобі старого волохатого чоловіка. Він сопів і обливався потом. Обличчя його, часом освітлене соняшним промінням то світлішало ярким блиском, то тухло в неясній темряві. Ось що він писав: „Його Імператорській Височности Великому Князеві Миколаю Миколаєвичу, Головнокомандуючому Російськими Арміями і Блюстителеві Російського Престола.
Ваша Імператорська Височність! Всепіддано доносю, що я, Анемподист Семенович Тарарикін, вахмістер московського жандарського дивізіону безвинно од свого власного вірнопідданства пропадаю на утриманні турецького купця Ізмаіл Хакібея, що експлуатує мене за 8 лір на місяць, заставляючи з четвертої години ранку тягати воду на поливку його виноградника, і взагалі навіть на прання, навіть, совісно признатись, жіночої білизни.
При повнім нехтуванні всяких минулих заслуг моїх, що я багатьма роками за собою маю за приказами та рапортами начальників московського жандарського відділу, зазначений Ізмаіл Хакі-бей кожного дня погрожує мені, що всякий опір мій, от як недогляд у пранні панчох його жінки, що їх треба прати в воді з оцетом, та других панчох, що їх треба прати тільки в гарячій воді, погрожує, коли переплутаю, послати мене назад до Стамбулу, де ми вмірали в вошах, коли нас вмістили в старій султанській конюшні і при повній, можна сказати, байдужості турецької поліції та жандарського відомства.
Перебуваючи в такому пригніченому стані і не маючи вже взуття, бо за 8 лір та при харчах з кислого молока та зеленої цибулі придбати нового неможливо, всепіддано прохаю Вашу Височність про виплату належних мені по зберігательній книжці № 3733911 семисот сорока трьох карб. 74 коп. з процентами з 28 лютого 1917 року.
Копію книжки завірену за турецьким законом при цьому прикладаю. А що до іншого мого майна, на службі придбаного й залишеного мною при прискорбному втіканні від революціонерів, то поки до благополучного повороту Вашої Височности, чи кого там Ви з Великих князів надішлите на Імператорський Престол, я згоджуюсь зачекати. Але життям і смертю єдин Бог володіє, а тому за вірнопідданий обов'язок свій вважаю довести до відому Вашої Височности, що дочка моя Ганна зовсім не комуністка, хоча й працює в Ростові на Дону вбиральницею при тамтешнім військовім комісаріяті.
Дочці моїй Ганні залишаю все своє майно, що буде після благополучного повороту на престол оддане. А майна того є: 1) Одна перина гусиного пера ціною в 17 карб. 50 коп. рахунок з причини революції загублено. 2) Простирадел сірого полотна троє ціною по 1 карб. 65 коп. — всі ціни до революції, а тепер, гадаю, дорожче. 3) Подушок пухових 2 в червонястих ситцевих наволочках, ціни не знаю через те, що покійною жінкою од празникових гусей та курей пух за довгі роки було зібрано, але гадаю, що ніяк не менше ніж по 4 карб, за подушку, крім наволочок, що по шість гривень платив без роботи.
4) Ще залишив при моєму втіканні в лютневу революцію з казарми московського жандарського дивізіона носильного одягу: штани жандарського сукна поношені, другі штани такі самі третього строку, мундирів три ріжних строків, ношені, однак без латок і ще пару казенних чобіт ношених, але лагоджених на власний кошт, завіщо чоботареві за підметки було заплачено 2 карб. 45 к.:
5) Боже благословіння, ікона Христа Спасителя в срібній ризі, виміняна за 3 крб. 75 к., ікона. Почаївської Матер-Божої - благословіння тестя: скільки він платив невідомо, але риза, хоча й було сказано що буде срібна, на серебро не вийшла, а через те згоджуюсь на будь-яку ціну; Серафима Саровського ікона середня, що дістав через генерала Птіцина, командира, дивізіону по службі з нагоди прославлення оного Серафима од Государині Імператриці. 6) Закордонного шовку спідню білизну, подаровану штабротмістром Вантом з нагоди співання мною селянських пісень на свадьбі його своякині. Про посуд й інші дрібниці не смію, Ваша Імператорська Височність, турбувати Вас, але всього при моєму втіканні залишилось не менш, як на 22 карб.
В надії на швидке одержання зазначених 743 крб, 74 к. з процентами з 28 лютого 1917 року, залишаюсь Вашої Імператорської Височности відноповідданий вахмістр жандарського корпуса, а нині робітник на виноградникові купця Ізмаїла Хакі-бея Анемподист Семенов Тарарикін". Сонце вже заходило, коли на позолочений останнім промінням папір непевне перо Анемподиста Семеновича нанесло піпис. Він глибоко зітхнув, витер піт з темного лоба і почав заліплювати лист у раніше приготований конверт.
Другого дня старий сам пішов за 15 кілометрів у місто і, суворо дивлячись на поштового чиновника, роспареного за дротяними гратами — дебелого турка, здав свого конверта, адресованого „Його Імператорській Височності Миколі Миколаєвичу". Виноград уже встиг налитись темно-бузковим соком: поважчали грона і притягли зелені лози до червоної землі. Вигоріли гори, і гаряча імла зранку до пізнього вечора мріла над малоазіатською землею.
Старий обідраний жандар бродив по турецькому виноградникові і доглядав, поливаючи своїм потом виноградні гронаїм бо належало виспіти для задоволення та слави Ізмаїла Хакібея, купця-депутата. Дні йшли за днями. Час завмер. Його нещадний біг неначе б припинився в нестерпучому повітрі непотрібної спеки, що нищила все, нічого неродючи. Спіли тільки виногради. Старий руський жандар бродив по винограднику Ізмаіл Хакі-бея з ранку до півночі і думав свою чужу горам, рослинам та небу думу. І ось одного пекучого дня прийшов на його ім'я лист. Сам Ізмаїл Хакі-бей покликав його з балкону свого гарного дому: „Гей, іди-но сюди. Тобі в лист з великою печаткою".
Анемподист Семенович тремтячими руками прийняв конверта, запечатаного гербом, оздобленим великокнязівською короною. В конверті, з морокою роспечатаному й розірваному його раптом обледенілими пучками, був лист грубого лискучого рудуватого паперу. На папері було написано:
„Вахмістрові Тарарикіну А. С. Його Імператорська Височність з задозволенням довідались, що в глибині Малої Азії в тобі ще б'ється вірнопіддане серце щиро-руської людини. И. І. В. наказали повідомити тебе, що коли прийде час і вони знайдуть слушним покликати всіх вірних синів до виконання своїх обов’язків, то й ти без сумніву станеш під прапор Й. І. В. В цю ж хвилину повідомляю тебе, що всі вірнопіддані„ вносять у фонд Й. І. В. частину свого заробітку, не менше як 10% кожного місяця". Після цього йшла докладна адреса і підпис якогось генерала.
Нахмурився старий. Довго стояв із листом в руках, плямкаючи губами. Потім пішов у свій сарайчик. Дні йшли. Анемподист Семенович і далі бродив по виноградникові Ізмаїл Хакі-бея, підвязуючи темні грона, що загнивалися від сусідства з сирою землею. Темний лоб його перетинали тепер незвичні зморшки. І прийшов святковий день п'ятниця, коли він знову просидів з ранку до заходу сонця в глинянім сарайчикові над цементною бочкою, виводячи рядок по рядкові на жовтавому листі паперу.
Цей лист він одіслав у Стамбул, сам одніс на пошту. На листі кривими літерами було виведено: „Його високопревосходительству господіну товаришу советскому генеральному консулові.
Ваше Високопревосходительство! Через те як я зараз зненавидів усіх монархістів і як бувший жандарський вахмістр можу виявити всю їхню підноготнюю до самого великого князя Миколи Миколаївича, який є останій стяжатель даже з моєї восьмирубльової платні, то через те прохаю опреділити мене додому.
Я готовий землю їсти і од всіх царів одрікаюсь, тільки поверніть мене додому, де в мене і дочка служить у Ростові на Дону — Ганна Анемподистовна."
