ВСЕУКРАЇНСЬКА АРХІТЕКТУРНА ВИСТАВКА
Слово и жест звязані нерозривним логічним звязком. Не можна сказати „так" і зробити заперечливий жест. Слово диктує жест, що є наче б зовнішнє оформлення його. Так само доба диктує стиль. Не є можливим середнєвічний замок в 18 віці або вигадливий рококо на нашу сувору й тверезу добу. Зміна історичних умов — неодмінно викликала новий мистецький стиль, що для кожної доби був майже універсальний, властивий усім культурним народам Европи, лише з певними національними ознаками. Так маємо ми в історії культурного світу Европи романо-візантійську мистецьку добу, ґотицьку, ренесанс, барою, рококо, ампір або поворот до класичности.
Стиль кожної доби приймає всі боки культурного життя, — він однаково виявляється і в жіночій моді і на величній архітектурній будівлі. В якомусь гумористичному журналі було вміщено таку влучну паралель в кількох карикатурних малюнках: архітектурний фрагмент з покручених ліній рококо й поруч жіноча зачіска того часу в локонах, надзвичайно вигадлива й складна. Класичний силвет ампірної колони, що в ній кохалася ампірна доба — і жіноча постать у довгій сукні початку 19-го віку з високою талією, простими зморшками матерії, що наче наслідують канелюри колони.
З усіх мистецтв архітектура найтісніше звязана з умовами життя народу, соціяльними й економічними, з побутом його. Архітектура, створивши житло й місто, дала ту форму, де лише могла розвиватися культура. Своїми формами вона відзеркалила ті внутрішні зміни, що їх протягом віків зазнав нарід, і ми читаємо його історію, листаючи на каменю вибиті сторінки наших міст.
Ми можемо простежити розвиток архітектури від тих часів, коли людина потрібувала примітивного житла для притулку від холоду й звірів, ми знаємо місто середньовіччя, оточене міцним муром, де кожний будинок з грубими стінами й малесенькими віконцями нагадує фортецю, ми знаємо роскішні палаци, багато оздоблені колонами й орнаментикою часів росквітку буржуазно-поміщицького ладу, нарешті ми знаємо добу, що її можна назвати добою еклектичного стилю, коли джерела творчости черпаються враз із усіх стилів і від усіх народів, бо головна риса цієї доби е меркантильність і типова будівля „прибутковий будинок".
Говорити про архітектурний стиль сучасної доби — зарано. Можна лише сказати про напрям, що ним він має розвиватися- Гасло, що його висуває наше життя — доцільність! І умова моменту — економія. Це ставить певні межі і в сполученню з сучасним станом будівельної техніки та загальними умовами життя — дасть новий архітектурний стиль. Вимоги обивателя до архітектури більше ніж скромні — аби чотирі мури та дах над головою. Сучасні економічні умови обмежили й наші будівельні організації майже тими самими скромними вимогами. Все що зроблено протягом останніх 2-З років у царині житлового будівництва не може претендувати на щось більше, ніж задоволення найістотнішої потреби поширити житлову площу. І робити за цими зразками висновки про сучасний архітектурний стиль, звичайно, ще не доводиться.
Але разом з тим жива творча думка шукає нових форм втілення нових ідей у новому матеріялі. Сувора вимога доцільности й економії, позбавивши будівлю всього „зайвого", всякої „оздоби", тоб-то саме того, що зрештою давало „стиль", як його звичаєм розуміють, залишила її цілком голою, в первісній красі конструктивної геометричної маси. Саме в цьому напрямові — знайти гармонійне сполучення геометричних мас та ритм площин, цілком і логічно звязаних з конструкцією — працює архітектурна думка. І ця творча архітектурна думка, почасти ще не втішена в життя, знайшла своє місце на архітектурній виставці влаштованій у Харкові в середині червня, що закінчилася 10-го липня.
Велике значіння цієї виставки, до речи першої в УСРР після революції,- безсумнівне, і говорити про це зайва річ. Ця виставка — підсумок у царині будівництва, як житлового так і промислово-заводського. Експонати Південно-Стали, Індустроя та ЮМТ'у заповнили чимале помешкання Ділового Клубу. Тут було подано також роботи наших індустріяльних і художніх вузів, роботи молодих архітектів, що тільки почали самостійно працювати, але дали вже кілька серйозних робіт, от як Богомолов, за чиїм проектом збудовано великі комунальні лазні в Харкові, Яновицький, Полупанов. Тут зустріли ми добре відомого Харкову (ним побудовано Біржу праці, Новий Пасаж) архітекта Ліннецького, роботи теж відомого архітекта Кравеца (один з авторів проекту Будинку Промисловости). Численну кількість проектів і по мистецькому зроблених акварельних архітектурних етюдів дав архітект Покорний, звичайно взяв участь і академік архітектури Бекетов. Взагалі треба сказати, що виставці пощастило зібрати чимало імен, тому виставка була ріжноманітна, цікава і діапазон мала широкий — від малесенького типового робітничого будинку до грандіозного проекту динасового заводу, пишного столичного театру і Академії Мистецтв. В коротенькому нарисі не можна подати опису всього, що дійсно варте уваги, і доводиться обмежитися лише кількома експонатами, що фотографії з них подаємо.
Архітект Покорний дав проект трьохкімнатного двохповерхового робітничого індивідуального будинку. В плані він являє собою коло. Власне цим він лише й цікавий. Це тип Грейцеровського круглого будинку, але з плескатим дахом, що надає йому вигляд циліндру.
Помешкання в такому будинку цілком зручне, але вимагав спеціяльно пристосованих меблів. Ідея такого плану — максимальна економія матеріялу. Коловий план дає найбільшу площу при найменшому периметрі стін.
Житлобудівництво розгортається також у бік багатоповерхового великого будинку. Архітект Ліннецький дав проект саме такого типу. Будівлю його передбачено в райні „Будинку Промисловости" і його „американізований" характер буде тут цілком до речи, не порушивши певного стилю цього майбутнього промислового центру Харкова.
Цілком осібно стоїть заводське будівництво. Маштаб і призначення такого типу будівель надають майже хімерного характеру архітектурі їхній. За яскравий зразок може бути проект «Динасового заводу» інж. Ейнгорна в художньому оформленні молодого архітекта Яновицького. Влучно використано заводські устатковання, як архітектурний мотив фронтону. Від сухих огидливих будинків-коробок звичайних цементових заводів капіталістичного світу, радянське розуміння творчої бадьорої праці знайшло в цьому проекті щасливий архітектурний вислів.
Наші будівельні органи не лишили також без уваги справи планування міст і селищ. Виставка подала кілька проектів і в цій галузі. Справа це у нас молода і тому ще більше заслуговує на увагу, а наші міста, що досі будуються без жодного попереднього плану, являючи такі сумні приклади, як скажемо, наш недоладний і хаотичний, стихійно побудований Харків, вимагають хоча б часткового переплановання, а в новій своїй частині доцільного, архітектом-фахівцем розробленого плану. Лише доцільне планування, що ідеалом його е місто-сад за ідеєю англійця Говарда, може уздоровити наші міста і надати їм так потрібної для людської оселі краси. Бо для того, щоб мати фізично-здорове покоління – посамперед потрібно уздоровити людське житло.
Виставку безперечно треба вітати, а зазначати хиби, яких і не могло не бути при першій спробі, просто не випадав. Популяризация нових ідей архітектурі способом влаштовання виставок звернувши сюди громадську увагу, мусить допомогти нам зрештою позбутися такої «архітектури», що нею забудовує нашу столицю Комунбуд, До речи, певно „з скромности" він участи в виставці не взяв.
