
ВЕСНА
... Весна сонячними кроками нечутно ступала...— так звикли в старовину писати про весну поети... ... А галошами як торгував Резинотрест! так пишуть тепер. 
Розсупонилась ліра поета.. 
Реалізм взяв перевагу... 
Бо не «сонячними кроками нечутно ступала» весна по землі цей рік, а досить виразно шльопала по болотюці, не лоскотали стріли сонячні землю, не парувала запашним подихом земля... Весна затуманювала голову подихом грипа, «небесна блакить», що-вечора випльовувала на землю, за комір перехожим, порядну порцію слякоти, а весняний вітер чарівний навівав ангину, нежить, млосний же шопіт весняний на чарівних устах перетворився в розлютовану гримасу, сичання гурії... 
Сонце мов скупердяга... На хвилинку слало землі своє проміння, тоді знов ховалось за хмару надовго...
Не встиг було кіт, як слід, примоститись на вікні, солодко очі примруживши, як вікно заліплювали великі, білі, мокрі клапті снігові... 
Не встигла наймичка і радісна мати запеленати тепло дитину, щоби на сонце винести, як вся вулиця, раптом, білим рядном вкривалась, в калюжах втопала, а мамаша світ божий і радянську владу проклинала... 
Ждали весну давно, всі нетерпляче, але кожен по своєму Околиці раділи, що палива скоро не треба буде, не пронизуватиме холод кісток, одежиною плохою прикритих... 
Непман дратувався: скоро міль поїсть, або застаріє весь гардероб, новий модний, весняний, не доведеться блиснути по Сумській лакірованими «шіммі», каверкотіковими пальто... Село вже давно підклепало борону, жде... Селянка прискорено полотно тче, на клуночки з насінням за піч поглядає... А весни все нема... Обиватель, щоранку в вікно—зирк... А весни все не видко... Зневірився обиватель, навіть прислів'я склав: «Бреше як обсерваторія»... Але хто найкраще відчуває весну, то це діти. 
Ванько, або Мишко вже давно у вікно позирають, з під стріхи, на болотяне подвір'я, ждуть не дождуться коли воно протряхне, коли то можна буде в «свиню» смальнуть... 
Зате міська дітвора вже давно бовтається в сонячних калюжах, у «стіночку» «орлянку» мідяками смалить... дівчатка розграфивши асфальта грають в «скакалку»... 
Вже давно фіалка кримська дратує ніздрі горожанина... 
Беспритульний бадьоро дефілює босяком по асфальту, згорблений, посинілий і... з весною в очах!..
Повідь на Журавлівці. 
Похмурий, сірий ранок квітня. 
Вся низина широченна журавлівська в тривозі... 
Що-йно прибуває каламуть дощова, бурлить річкою, виступа з берегів, заливає луки, все ближче підступає до хаток, низеньких обдертих «мазанок», що зрідка вкрили широченні береги літом немічної, сохлої річки «Харків». Мешканці Журавлівки через кладку переходять річку літом, тепер же ріка й луки цілковите озеро, яким флегматично повзуть човни, маячать кашкети з червоними обідками....
Все ширше и ширше розливається вода й опівдні заливає всю низину. 
Одрізані від землі хатки маленькими віконцями тупо позирають навкруги,—не первина це для них,— чекають—прибуватиме вода, чи спадатиме? 
З давніх-давен низину Журавлівську заселяв приблудний люд, будував маленькі хатки, копав городи, садив картоплю, капусту добре річка близько, «ванькував», майстрував ... З давніх-давен низину цю заливало водогю — повідь по весні, дощі літком, звиклися, скорилися своїй долі, не боялись, терпеливо чекали поки вода спаде... 
На березі навтоп стоїть, на лодку чекають...
Гомонять... 
— О боже ж мій боже, як живуть вони тут? 
— Ось, спадає,— нахиляється дядько,— 
— Од палочки дальше... 
— І чого б воно стільки набігло?
— А гляньте-но гляньте, як качки радіють! 
— Земля мерзла була ... сніги, дощі в землю не пішли, а на низ збігли... На цім, здавалось, мовчки всі погодились... 
Аж раптом, на тім боці, метушня спинилася— якийсь чолов'яга хиткими кроками вибіг з хати, на ходу роздягався, — в пяну голову манія величности вдарила,— не встигла жінка підбігти, як він вже у воді бовтався, пяно розмахував руками, на середину прямував. Дружній регіт залунав з насипу, раптом стих, бо й чоловяга зник під водою. Коли ж течією винесло його на міль, він зафиркав мов бегемот, пустився на «розмашку» назад, червоний мов рак, а насип знов зареготала... 
Кожен по своєму весну зустрічає... 
Кожного по своєму і весна. 
