Одеський роб-сель-театр імени В. Блакитного
В періодичній пресі декілька разів вже проскакували інформаційні відомости про працю Одеського пересувного роб-сель-театру ім. В. Блакитного, велика культурна робота якого находить зараз відгук серед широких мас селянства та робітництва Одеської округи. Організація цього театру —це чи не перша на Україні серіозна спроба шляхом культурного єднання робітників міст—укріпляти на ділі змичку міста з селом.
На протязі всього 2-х місяців праці цього театру на районах Одещини—наслідки цієї праці вже зараз можна назвати величезними. Театр проводить не тільки театральні вистави, він являється живим інструктором театральної, хорової, та иншої культурної справи на селі, він організує розмови на сучасні теми, улаштовує “живу газету”, студіює новий побут села, записує народні пісні, то-що. 
Селянство зрозуміло велику вагу для себе такої організації і з великим ентузіязмом приймає „свій театр“, своїх працівників,— робота яких йому не тільки близька, але й корисна. Безчисленні привітання, одзиви, адреси, що їх за короткий час театр має в свойому активі, врешті червоний прапор, піднесений театрові Тарасо-Шевченківським районом, не тільки свідчать про те, що селянство як слід оцінює працю своєї культурної організації, але й показує всім, яка велика потреба в подібних організаціях у нашому селі. 
Репертуар театру не громоздкий, пристосований до скорого й легкого пересування, складається із п'єс: “Овеча криниця”, “Гайдамаки”, “97”, “Комуна в степах”, “Сорочинський ярмарок”.
За 1 місяць роботи театр пропускає більш десяти тисяч глядачів, при чому головну увагу театр звертає на незаможника та батрака, більшості яких, за їх бідністю, дає теж змогу попасти в театр безплатно.
Театр організовано Одеською політосвітою при енергійній участи Завідуючого Політосвітою тов. Клочка. Художньо роботою театру керує артист тов. Предславич.
