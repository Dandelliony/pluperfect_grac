Бойовий шлях молодої патріотки
Маруся кінчала Вінницьку медичну школу. Скільки прекрасних мрій! Скільки ясних надій, сподіванок! Вона обов’язково буде лікарем. Тільки лікарем! І хто б сказав два роки тому, що дочка наймита Лук’яна Шпуляка з села Соснів, Золотниківського району, буде вчитися на лікаря! Так, за панської Польщі то було неймовірно, то було не для дочки селянина-бідняка, який з восьми літ служив у пана за шматок хліба. А от тепер, за радянської влади, Маруся вчиться. Тепер це так просто, звичайно. Радянська влада, як рідна мати, піклується про неї, вчить, в люди виводить. Вона вирвала із злиднів її батьків, землю дала. 
Та раптом війна. Ворог хотів вирвати щастя в радянських людей, в тяжке рабство їх повернути.
Через кілька днів Маруся разом з подругами була у військоматі, а незабаром військовий поїзд мчав її, молодого фельдшера, на захід, де кипіли жорстокі, криваві бої. Марусю зарахували медичною сестрою в артилерійський дивізіон.
Радянські війська з боями відходили на схід. Разом з ними, підбираючи поранених, йшла медсестра Маруся Шпуляк.
Фашистські банди дійшли до Харкова. Бій розгорявся. Артилерійський дивізіон капітана Калінка, в якому служила Маруся, вже другу добу веде нерівний бій. Під шквалом ворожих снарядів, під мінометним і кулеметним обстрілом Маруся підбирає поранених радянських бійців, виносить їх з поля бою, перев’язує. В цьому бою Марусю було тяжко поранено.
Довгі, нудні шпитальні дні. А потім знову фронт, знову бої. Командування посилає Марусю Шпуляк фельдшером у військово-санітарний поїзд до міста Леніна, а згодом під Сталінград.
…Санітарний поїзд зупинився на станції Курськ і став у тупик, пропускаючи на фронт ешелони з бійцями і технікою. У вагоні фельдшера тяжко поранені воїни, яких їй належить згодом повернути на фронт для захисту Батьківщини.
Фашистські стервятники помітили санітарний поїзд і тонни бомб посипалися на станцію. Поїзд запалав одночасно в кількох місцях. Тяжко пораненим, немічним бійцям загрожує небезпека. Де сила взялася, де страх подівся. Під вибухами бомб, під зливою кулеметного вогню з ворожих літаків, Маруся з санітаром за кілька хвилин винесла під укриття всіх поранених бійців, врятувала їхнє життя. 
Високо оцінив уряд подвиг славної патріотки. Її нагороджено орденом Вітчизняної війни ІІ ступеня. Приймаючи з рук генерала бойовий орден, Маруся поклялася бути гідною високої нагороди, всі сили віддати справі боротьби з лютим ворогом.
…Червона Армія невпинно просувалася до лігва фашистського звіра — Берліна. В передніх лавах воїнів крокує вірна дочка Батьківщини, орденоносець Марія Шпуляк. Надходить година розплати, година остаточної перемоги. Та ворог продовжував огризатись. Він побудував тут численні укріплення, загороди, які доводилося переборювати в жорстоких боях.
Одного разу боєць Габулдаєв дістав наказ ліквідувати вороже кулеметне гніздо. Та не досяг ще безстрашний воїн мети, як німці помітили його й відкрили шалений вогонь. Біля третьої лінії дротяної загороди боєць Габулдаєв був поранений. На допомогу йому відправилася Маруся. Густіше рвуться ворожі міни, безперервно б’є кулемет. Але ось вона досягає мети. Її гранати полетіли в кулеметне гніздо ворога. Кулемет замовк. Цим скористалась Маруся і винесла пораненого бійця.
За проявлений в боях героізм і відвагу Маруся Шпуляк одержала другу високу урядову нагороду — орден Червоної Зірки.
Суворий бойовий шлях пройшла за чотири роки відважна дівчина, вірна дочка своєї Батьківщини Марія Лук’янівна Шпуляк. Її груди прикрашують два бойових ордени і п’ять медалей. Нещодавно вона повернулась до мирної праці за своєю спеціальністю. Вона тепер член дільничої виборчої комісії по виборах до Верховної Ради СРСР. 
