У підготовці до сівби врахувати все до дрібниць
Нещодавно відбувся черговий Пленум ЦК КП(б)У, який заслухав і обговорив питання: про підсумки 1945 сільськогосподарського року і підготовку до весняної сівби 1946 року та про стан внутріпартійної роботи в Дніпропетровській, Полтавській і Дрогобицькій обласних партійних організаціях.
Пленум відзначив, що в минулому році колгоспи, радгоспи і селянські господарства України домоглися значних успіхів у відродженні сільського господарства. Більше освоєно орних земель у порівнянні з 1944 роком, в багатьох колгоспах і радгоспах здобуто високий урожай сільськогосподарських культур.
Рішення Пленуму націлює партійні, радянські організації і земельні органи на здійснення вказівок товариша Сталіна про відбудову сільського господарство. «Основним завданням партійних і радянських організацій та земельних органів у 1946 році, — говориться в постанові Пленуму, — є максимальне освоєння довоєнних посівних площ, піднесення врожайності і збільшення валового збору всіх сільськогосподарських культур у колгоспах, радгоспах і селянських господарствах УРСР».
Виконання цього завдання в значній мірі залежатиме від успішного проведення весняних польових робіт. Адже недарма мудре народне прислів’я говорить: «Весняний день рік годує».
Успіх весняної сівби вирішує добра підготовка. Від того, як буде відремонтовано інвентар, машини, організована взаємодопомога, підготовлено насіння, використане живе тягло залежить проведення весняних польових робіт в стислі агрономічні строки.
Значна частина районів Тернопільщини вже готова до весняної сівби. Сільськогосподарський інвентар тут відремонтовано повністю, трактори в МТС стоять напоготові, насіння очищене і перевірене на схожість, організовано супряги і до них прикріплено безкінних господарів, привчаються до роботи корови. В колгоспах передових районів складено робочі плани, в яких зазначені причіплювачі, водовози, підвозчики пального та тракторів, куховарки.
У Скалатському районі, наприклад, своєчасно подбали про те, щоб селяни тих сіл, які в минулому році потерпіли від градобою, одержали в позику насіння. Добре зробила також земельна громада села Постолівки, Гусятинського району, яка організувала взаємодопомогу тим хліборобам, що не мали посівного матеріалу.
По- господарському зробили підрахунки керівники партійних і радянських організацій Зборівського та Велико-Борківського районів. Вони підрахували, скільки на кожну машину і на кожного коня припадає землі. Це своєчасно наштовхнуло їх на підготовку до весняних робіт корів. Цим вони одержують велику кількість додаткового тягла.
На використання корів слід звернути увагу і в інших районах. Треба з олівцем в руках доказати селянам-одноосібникам і колгоспникам вигідність праці коровами. Водночас необхідно порадити їм, як навчити і як краще використати корів. 
Пленум ЦК КП(б)У звертає увагу працівників сільського господарства на розширення посівних площ. Щоб виконати цю вказівку, треба в першу чергу навести повний порядок в землекористуванні. Земельні громади повинні розподілити так звану безгосподарську землю між селянами з таким розрахунком, щоб кожен двір мав поля до норми, встановленої урядом. Районні земельні відділи повинні подбати про ліквідацію черезсмужжя, надавши селянам землю в одному місці. Адже це дасть можливість господареві швидше обробити своє поле. Необхідно також прискорити вручення хліборобам посвідок на право користування землею.
Особливу увагу в підготовці до весняної сівби слід звернути на звершення ремонту тракторів і причіпного інвентаря у відсталих МТС. Керівникам цих машинно-тракторних станцій варто повчитися в керівників Вичулківської, Мушатівської, Колодіївської, Підволочиської та багатьох інших МТС, які вміло очолили велике патріотичне піднесення своїх колективів, викликане виборчою кампанією і передвиборною промовою товариша Сталіна. Чортківська і Підволочиська МТС не лише достроково закінчили ремонт машин і причіпного інвентаря, а й допомогли іншим машинно-тракторним станціям.
Проте, відремонтувати трактори — це ще не все. Треба ще раз перевірити якість ремонту, виготувати достатню кількість запасних частин, забезпечити кожного тракториста інструментом, необхідним для проведення профілактичного ремонту в полі, а кожну бригаду — тарою для води, пального і мастива. Необхідно зараз же укласти договори з колгоспами, земельними громадами на тракторні роботи і тим, щоб можна було заздалегідь спланувати розстановку тракторів. Добре зробить та МТС, яка приготує для кожної тракторної бригади польовий вагончик для культурного відпочинку трактористів і людей, що їх обслуговуватимуть.
У виготовленні запасних частин машинно-тракторним станціям повинні допомогти підприємства місцевої промисловості. Пленум ЦК КП(б)У зобов’язав керівників підприємств у першу чергу виконувати замовлення МТС.
Пленум ЦК КП(б)У зобов’язав партійні організації закріпити рівень масово-політичної роботи, досягнутий під час виборчої кампанії, і забезпечити в період підготовки і проведення весняної сівби систематичну агітаційно-масову роботу серед колгоспників, робітників МТС і радгоспів, серед селян-одноосібників. Агітаційно-масову роботу треба скерувати на розгортання соціалістичного змагання за швидшу відбудову сільського господарства.
Резолюція Пленуму ЦК КП(б)У про підсумки 1945 сільськогосподарського року і підготовку до весняної сівби 1946 року озброїла партійні і радянські організації та земельні органи широкою програмою дій. Виконати цю постанову — значить врахувати все до найменших дрібниць, на відмінно підготуватись і провести весняні польові роботи і тим закласти основу високого врожаю першого року Четвертої Сталінської п’ятирічки. 
