	Народження колгоспу
 Журиться Микола Додь, нудьгує. Весна йде, а в нього ні плуга, ні борони, ані коня. Землю радянська рада дала. А що ж з нею робитимеш? "Допоможемо", - кажуть. "Та хіба ж я один такий в селі, - думає він, - є кому і без мене допомагати. Он жінка з дітьми маленькими залишились, їм треба допомагати. А я й собі буду надокучати... Совість треба мати. Як усі посідаємо на шию владі, то що ж воно вийде? Друга справа, коли б ту земельку та не ділити на смужечки, а гуртом обробляти, колгоспом, як до війни ото було. Тут не треба було б просити в одного господаря плуга, в іншого коня. МТС під боком, тракторами швидко зорали б..."
 Вийде на подвір'я Микола, гляне, як парує земля, вдихне весняного повітря, і аж серце залоскоче, руки защемлять. Взяв би, здається, і руками копав цю пахучу землю. А вона лежить, господаря жде.
 Мовчки сідав за стіл, знаходив на підвіконнику огризок олівця, брав листок паперу і в десятий раз вираховував. До війни в селі був колгосп. 300 гектарів землі, 60 корів, 70 коней, 150 бджолосімей, 16 ставків зариблених, птиця, свині. По 6 кілограмів хліба і по 6 карбованців грошима одержували члени колгоспу на трудодень. І це ж було в перший рік колективної праці. Тільки в пір'я, як кажуть, почав вбиватись колгосп. Коли б тепер у нас був такий колгосп, скажемо, не по шість, а по чотири кілограми припало на трудодень, то й то б можна було заробити з дружиною не менше 200 пудів.
 - Чого ти, Миколо, голову повісив, чи загубив щось? - питала дружина.
 - Загубив, Кароліно, загубив. Та й не тільки я. 300 гектарів он якої землі-годувальниці гуляє, обробити не сила. - І Микола розповідав дружині свої думи, переживання.
 - То хто ж забороняє і тепер відновити колгосп? У інших районах організували ж. А мене, Миколо, не питай, куди ти, туди і я.
 Такі думки хвилювали не тільки Миколу Додя. Про це ж мріяли Іван Качура, Григорій Сідак та багато інших селян-бідняків, що тільки в колгоспі бачили вихід із злиднів і нестатків. Ці думки й прагнення поріднили бідняків. На весні 1945 року в селі утворилася ініціативна група. До неї ввійшли Микола Додь, Йосип Рудик, Павло Будний та Марія Іванків.
 Коли Микола та інші селяни в розмовах висловлювали свої наміри організувати колгосп, куркулі засичали, мов гадюки. Організовуйте, мовляв, організовуйте, та глядіть, щоб не прийшли з торбами просити.
 Чи то в сільраді, чи в клубі, чи навіть у селянській хаті, де тільки зберуться селяни, розмови заходять про колгосп. Люба Терлецька, літній селянин Гринь та інші бідняки, доводячи вигоди колективної праці, наполягали, щоб організувати колгосп не гаючись, напередодні весняних робіт.
 - Що тут довго думати, - говорили вони. - Був же колгосп у нас до війни, не забули, як жили тоді. Все в нас тоді було, ні в чому нестатків не відчували.
 Павло Тимчишин, Онуфрій Москалюк та ще декілька селяни уважно прислухалися до розмов. І коли їх запитували члени ініціативної групи, що вони вирішили, відповідали: поміркуємо. А Тимчишин завжди добавляв "Сім раз відміряй, раз відріж". То, мовляв, правда, що до війни добре в колгоспі жилося, але ж тоді все було, а тепер інша справа...
 Так минув 1945 рік. Все частіше в село доходили вісті про успіхи молодих колгоспів "8 березня", "Червона Зірка", імені Тимошенка, де колгоспники за свою чесну працю одержували по 100-200 пудів хліба.
 - Не повірю, ніколи не повірю, щоб по 200 пудів, - говорив селянин Онуфрій Москалюк. - Як же це? Чим вони землю обробляли, урожай збирали?
 Якось було поїхав Микола в Бучач і зустрів свого знайомого з Великого Глибочка. Розговорились і з розмови цієї довідався Онуфрій, що навіть по 300 пудів одержали деякі члени колгоспу "Червона Зірка".
 Повернувшись додому Онуфрій Москалюк першим вніс пропозицію скликати збори селян і розглянути питання про організацію колгоспу.
 Звістка про те, що 3 лютого відбудуться збори селян, присвячені організації колгоспу, швидко облетіла кожну хату. На зборах членам ініціативної групи було подано 34 заяви селян з проханням прийняти в члени колгоспу.
 Того ж дня було обрано правління. Рудика Йосипа Гнатовича - головою, Олекса Гриня та Марію Іванкову - членами. Колгосп назвали іменем великого Сталіна.
 Молодий колгосп прийняв від держави у вічне користування 360 гектарів землі, 2 млини, 20 гектарів лісу, 15 ставків, 2 жилих будинки. Для організації тваринницьких ферм колгоспники вирішили взяти 70 тисяч карбованців кредиту. Райземвідділ передав колгоспові 10 коней, 3 вози, 2 кінних молотарки, 18 борін, сівалку.
 В ці дні молодий колгосп ретельно готується до весняної сівби. Заключили договір з МТС на обслуговування тракторами. Колгоспники чистять насіння, ремонтують плуги, борони, сівалки, граблі, лопати - все, що потрібно в господарстві.
 Серед колгоспників, у їх дружній сім'ї, працює і Микола Додь. Мрія його збулася.
	Іван Янківський.
  Село Трибухівці, Бучачського району.