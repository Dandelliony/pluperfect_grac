Виступ Бірнса на прес-конференції
Вашінгтон. Виступаючи на прес-конференції і відповідаючи на запитання, що стосуються Курильських островів, Бірнс підтвердив, що угода, досягнута в Ялті, предоставила Радянському Союзові у володіння Курильські острови. Відповідаючи на запитання кореспондента, основане на заяві заступника державного секретаря Ачестона від 25 січня про те, що, на думку Ачестона, угода, досягнута в Ялті, передбачала надання Радянському Союзові остаточного права на володіння цими островами, державний секретар заявив, що угода, досягнута в останній день конференції в Ялті в лютому минулого року між Рузвельтом, Черчіллем і Сталіним, передбачала повернення Радянському Союзові південної частини Сахаліна, а також передачу Курильських островів Радянському Союзові. Бірнс зазначив, що він особисто залишив Ялту до того, як ця угода була досягнута, і що йому стало відомо про цю угоду лише через деякий час після капітуляції Японії. Тоді, зацікавившись цим питанням, він дізнався, що угода була досягнута і що документ, який фіксує його, перебував у розпорядженні Рузвельта в Білому Будинку.
Відповідаючи на запитання, чи визнає уряд Сполучених Штатів, що Курильські острови раніше були російською територією, Бірнс заявив, що в Ялті уряд Сполучених Штатів через посередність президента Рузвельта згодився підтримати повернення Радянському Союзові південної частини Сахаліна і Курильських островів. Бірнс відповів, що після його від’їзду з Ялти було поставлене питання про Курильські острови для прийняття певної угоди і що американський генеральний штаб в особі адмірала Легі, присутнього в Ялті, був обізнаний щодо цього питання. Бірнс зазначив, що представники Радянського Союзу вважали, що для переведення радянських військ з європейського театру воєнних дій на Далекий Схід для вступу у війну треба буде 90 днів і що Рузвельт, а також Сталін і Черчілль згодилися, що дуже важливо, щоб факт прийняття Росією рішення про вступ у війну зберігався, як військова таємниця. Отже, угода, що стосується Сахаліна і Курильських островів, також перебувала в найсуворішій таємниці.
Бірнс заперечно відповів на запитання, чи включала угода, досягнута в Ялті, пункти, згідно яких Сполученим Штатам надавалися б деякі острови на Тихому океані. Бірнс зазначив тим не менше, що угода стосувалася Порт-Артура і Дайрена. Питання про права Радянського Союзу щодо Порт-Артура і Дайрена згодом було оформлене Радянсько-Китайським договором. Бірнс підкреслив, що немає ніяких сумнівів у тому, що Рузвельт і Черчілль згодилися формально в Ялті підтримати при укладенні мирного договору вимогу Радянського Союзу щодо Курильських островів і південної частини Сахаліна. Бірнс заперечно відповів на запитання, чи була досягнута будьяка угода в Ялті щодо опіки, і відзначив, що питання про опіку розроблялося лише багато місяців після на конференції в Сан Франціско.
Бірнс відмовився коментувати становище в Ірані, зазначаючи, що це питання знаходиться на розгляді Ради безпеки і що тому він не може його коментувати.
