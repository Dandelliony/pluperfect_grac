МТС у підготовці до весни
Ремонт тракторів і сільськогосподарських машин у машинно-тракторних станціях нашої області проходить у відповідності х графіком обласної Ради депутатів трудящих та бюро обкому КП(б)У.
План осінньо-зимового ремонту тракторів на 10 січня виконано на 50 процентів. Значно перевиконано і плани ремонту причіпного інвентаря та молотильних машин.
Ряд машинно-тракторних станцій — Вичулківська (директор т. Гудзь), Підволочиська (директор тов. Уравльов) та інші вже закінчили осінньо-зимовий ремонт тракторів.
Перевиконали графік ремонту на 50-200 процентів Білобожницька, Трибухівська, Гримайлівська, Млиновецька, Загаєцька, Дарахівська, Плотичеська, Комарівська машинно-тракторні станції. Вони зобов’язалися відремонтувати трактори та інші сільськогосподарські машини до дня виборів у Верховну Раду СРСР.
Проте, за загальними показниками не можна не помічати відставання з ремонтом окремих МТС. Такі станції, як Грабовецька (директор т. Радіонов), Темногаєцька (виконуючий обов’язки директора старший механік тов. Кручко), Михайлівська (директор т. Рябокінь) дуже повільно розгортають ремонтні роботи.
Зовсім не розпочала ремонту моторів для прикріплених машинно-тракторних станцій Тернопільська МТМ, де директором тов. Андруша.
Одним з неприпустимих недоліків у підготовці до весняних польових робіт є й те, що окремі керівники МТС досі не дбають про забезпечення станцій нафтопродуктами. Вони не впорядкували нафтобази, не ремонтують нафтотари, не закінчили встановлення цистерн на фундамент тощо.
У Всесоюзному соціалістичному змаганні на честь виборів до Верховної Ради СРСР, що розгорнулося за ініціативою колективу Старо-Мишастівської МТС, працівники машинно-тракторних станцій нашої області взяли на себе почесні і відповідальні зобов’язанні: до 10 лютого вивершити підготовку до весняно-літніх польових робіт.
Щоб ознаменувати день виборів такою визначною виробничою перемогою, треба відсталим колективам підтягтися до рівня передовиків.
Посилення темпів і якості ремонту тракторів, причіпного інвентаря, збиральних і молотильних машин, виготовлення достатньої кількості інструментів і запасних частин для тракторів та молотильних агрегатів, підготовка баз для пального — ось невідкладні завдання кожної машинно-тракторної станції.
