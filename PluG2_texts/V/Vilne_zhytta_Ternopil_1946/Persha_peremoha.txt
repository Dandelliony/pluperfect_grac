Перша перемога
Коли стало відомо, що в селі Товстобаби організувався новий колгосп, бригадир тракторної бригади тов.Коржанівський попросив директора Вичулківської МТС послати туди його бригаду.
⸻ Хлопці в мене ⸻ орли, а машини теж не підведуть. Дві річних норми виконаємо.
⸻ Це слово вашої бригади?
⸻ Так!
⸻ Їдьте.
Перед тим, як почати першу борозну, бригадир Коржанівський зібрав нараду своїх трактористів і колгоспників молодої артілі імені Ворошилова. Зійшлися давні друзі по праці, досвідчені трактористи Бернацький і Насімук. Він їх знав, як самого себе, і вірив у їх сили, як у свої. Тут був і практикант Бернацького, переселенець з Польщі, Іван Коблах, який закінчив курси трактористів при МТС. Чекали, що скаже їм вожак бригади, що скажуть колгоспники.
⸻ Розмова буде коротка. Я за всіх вас дав слово директорові, що дві річних норми виконаємо...
⸻ Правильно! ⸻ схвально сказав Бернацький.
⸻ Для цього треба тільки на весняній сівбі не менше 40 процентів річного плану дати...
⸻ І дамо, ⸻ підтримав бригадира Петро Насімук. ⸻ До 1 Травня буде 40 процентів. Я змагатимусь за це з Бернацьким.
Робота закипіла. Змагання почалося. Закріплені за бригадою, колгоспники всіх сил докладали, щоб ні на хвилину не переривати чудової музики моторів.
⸻ Оце робота, гарна оранка! ⸻ милувався колгоспник Колодій.
⸻ А зорано та посіяно за день стільки, що й двома десятками коней не зробиш, ⸻ твердив колгоспник Деркач.
Не задоволені першим днем роботи були лише бригадир і трактористи. Бернацький виконав норму на 120 процентів, а Насімук ⸻ на 130.
⸻ За якість нічого поганого не скажу, а темпи ⸻ нікудишні. З такими темпами наше зобов'язання пустим словом залишиться, ⸻ сказав Коржанівський увечері.
На короткій нараді говорили всі по-діловому, викривали причини недостатньої продуктивності машин.
Другий день роботи дав кращі результати. По півтори денних норми виробили обидва трактористи.
З наближенням 1 Травня змагання в бригаді розпалювалось все з більшою силою.
⸻ Зробимо, Іване, на 30 квітня 40 процентів річного плану, та ще й поголитись до свята встигнемо, ⸻ говорив Бернацький Коблаху.
⸻ А вже ж, що так.
17 квітня сівба ранніх ярих на площі 100 гектарів була закінчена. Всі присутні на полі стежили за тим, як обліковець заміряв роботи цього дня. І коли він відміряв останній метр, кілька чоловік разом запитали:
⸻ Скільки?
⸻ Насімук ⸻ дві норми!
⸻ Бернацький ⸻ 240 процентів!
⸻ Значить, слова додержимо! 
Бригадир і колгоспники радо вітали трактористів з першою перемогою.