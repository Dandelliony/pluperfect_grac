«Нескорені»
Кінофільм «Нескорені» яскраво відтворює перед глядачем ті тяжкі роки, ту напружену боротьбу, яку так героічно і самовіддано вели радянські люди, відстоюючи свою Батьківщину від німецько-фашистської навали. Сюжет фільму небагато відступає від талановитої повісті Б. Горбатова «Нескорені», яка стала улюбленою книгою радянського читача. Герої повісті стали ніби нашими знайомими, і може тому глядач почуває таке хвилювання, коли на екрані з’являються перші кадри фільму.
В одне з міст індустріального Донбасу вдираються німецькі окупанти. Життя в місті завмирає. Стоїть завод. Люди відсиджуються в своїх квартирах, уникаючи зустрічі з нахабними загарбниками. Здається, ворог може святкувати перемогу. Але це ще не перемога, бо не скорилися радянські люди їх багато-багато, цих нескорених, і серед них — старий робітник, посивілий на заводі, Тарас Яценко. Тарас — один з тих старих кадрових робітників, що після Жовтневої революції на заклик більшовицької партії грудьми стали на захист радянської влади від білогвардійців та іноземних інтервентів. І не фашистській наволочі лякати старого пролетаря.
Німцям треба було налагодити на заводі ремонт своїх розбитих танків. Вони викликають старих досвідчених майстрів, але несподівано для себе чують глузливу відповідь: «Ми чорнороби». Німці загрожують. Майстри презирливо мовчать.
Так починається для Тараса Яценка боротьба проти німців. В цій боротьбі бере участь і вся сім’я Тараса. Його дочка Настя гине на шибениці. Нема нікому місця осторонь цієї боротьби. Син Тараса Андрій повертається з німецького полону до батька і сім’ї, але Тарас відвертається від сина, кажучи йому: «Ти зганьбив Росію». І нема Андрієві іншого шляху, як кров’ю спокутувати свою провину перед рідною країною. І він це зробив.
Багато жертв полягло під час священної боротьби проти німецьких окупантів. Ось старий лікар Арон Давидович. Його провина лише в тому, що він єврей. Лікар, ідучи на смерть, зустрічає Тараса «Вклоняюсь тобі і мукам твоїм» — говорить Тарас старому лікареві.
Цей кадр — краща ілюстрація до ідеї братерства народів радянської країни, братерства радянських людей, які разом боролися і разом гинули, гинули гордо, презираючи смерть.
А. Бучма, граючи у фільмі роль Тараса Яценка, створив незабутній образ старого пролетаря, патріота нашої Батьківщини. Фільм «Нескорені» — хвилюючий, глибоко правдивий фільм. Створення цього фільму є великим успіхом режисера Б. Донського.
