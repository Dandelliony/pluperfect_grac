Селяни села Суходіл, Гусятинського району, висунули кандидатом у депутати Ради Союзу тов. Компанця Івана Даниловича — секретаря Тернопільського обкому КП(б)У
2 січня клуб села Суходіл був переповнений виборцями. Понад 300 селян і селянок прийшли сюди, щоб висунути свого кандидата в депутати радянського парламенту.
Перше слово на зборах взяв селянин Григорій Андрійович Галиняк.
 — 	Товариші хлібороби! В Сталінському законі про вибори записано наше право висувати кандидатів у депутати Верховної Ради того, кого ми вважаємо за потрібне. Я вважаю так, що ми маємо висунути такого кандидата, який би вірою і правдою служив радянському народові. Вношу пропозицію висунути кандидатом у депутати Ради Союзу всім нам відомого політичного керівника області і депутата Верховної Ради СРСР Івана Даниловича Компанця.
Голова Суходільської сільради Онуфрій Захарович Бобров у своєму виступі підтримав пропозицію селянина Галиняка. Він заявив:
 — 	Я знаю тов. Компанця. Це дуже добра людина. Коли я був на обласній нараді голів сільрад, він розмовляв зі мною та з іншими товаришами про те, як скоріше відбудувати наше сільське господарство, як треба боротись за поліпшення добробуту трудящих мас. Закликаю всіх вас висунути кандидатом у депутати тов. Компанця і віддати за нього свої голоси.
Селянка Ганна Антонівна Галиняк у своєму виступі сказала:
 — 	Тільки за радянської влади таке можливо, щоб жінка на таких поважних зборах рівний з чоловіком голос мала. Великі права для жінок і для всіх трудящих радянський народ здобув під керівництвом партії Леніна — Сталіна, членом якої є тов. Компанець. Я пам’ятаю його по минулих виборах. Він виправдав наше довір’я. Тож ми вправі сподіватись, що тов. Компанець буде завжди вірним слугою народу.
Пропозицію тов. Галиняк підтримали також у своїх виступах селяни Осідак Тимофій Павлович, Михлевський Петро Павлович, Бондар Дмитро Остапович та Саска Ганна Петрівна.
Збори одностайно ухвалили від селян села Суходіл, Гусятинського району, висунута кандидатом у депутати Ради Союзу Верховної Ради СРСР тов. Компанця Івана Даниловича, секретаря Тернопільського обкому КП(б)У, просити тов. Компанця дати свою згоду балотуватися по Чортківській виборчій окрузі по виборах до Ради Союзу.
