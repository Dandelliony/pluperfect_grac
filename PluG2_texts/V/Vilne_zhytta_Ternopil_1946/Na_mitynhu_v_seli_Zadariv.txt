На мітингу в селі Задарів
На мітинг, присвячений зустрічі з кандидатом у депутати Ради Союзу Верховної Ради СРСР Дмитром Михайловичем Чубеєм, в село Задарів прибули селяни сусідніх сіл: Устя Зелене, Комарівки, Бобрівників, Баранів, Яргорів та інших.
Мітинг відкрив селянин села Задарів Іван Батіг. Після його короткої промови слово взяв найстаріший виборець села Красів тов. Тримбалюк.
 — 	Я коротко хочу нагадати вас, товариші виборці, про недавнє наше минуле про вибори за часів Австро-Угорщини і панської Польщі. Було це не так давно, і кожен з нас ще добре те все пам’ятає.
Чи питав хто нас, виборців-бідноту, кого ми хочемо обирати, або чи хоч раз зустрілися ми з тим «депутатом»? — Та ми його і ввічі не бачили ніколи. Тепер, при владі нашій радянській, зовсім не так. Нам тепер дають повне право обирати дійсно своїх представників до нашого народного парламенту, дають можливість, щоб усі виборці добре познайомилися з своїм депутатом.
Я знаю, що Дмитро Михайлович Чубей — це наша людина, до того ж людина чесна, розумна і віддана своєму народові. Про це свідчать його діла і нагороди, які він заслужив у боях з німецькими загарбниками. Я закликаю всіх виборців Бучачської виборчої округи одностайно голосувати в день всенародних виборів за кращого сина нашого — Д. М. Чубея.
Потім слово бепер вчителька Задарівської школи Ганна Василівна Глухенко, яка говорить:
 — 	Я щиро дякую нашому кандидатові тов. Чубею за згоду балотуватися по нашій виборчій окрузі й глибоко впевнена в тому, що товариш Чубей виправдає велике довір’я народу, а виборці наші в день виборів 10 лютого всі, як один, віддадуть за його свої голоси.
 — 	Я дуже задоволена, — говорить у своєму виступі селянка села Устя Зелене тов. Бородайко, — що тепер ми будемо обирати такого простого чоловіка в парламент. Я розумію, що це дійсно наші народні вибори. Щиро вітаю нашого кандидата в депутати Верховної Ради СРСР Дмитра Михайловича Чубея. Він розповів свою біографію та запевнив виборців, що високе народне довір’я, виявлене йому, з честю виправдане.
На мітингу виступило понад 20 чоловік виборців. Всі вони одностайно заявили, що в день виборів будуть голосувати за Дмитра Михайловича Чубея.
