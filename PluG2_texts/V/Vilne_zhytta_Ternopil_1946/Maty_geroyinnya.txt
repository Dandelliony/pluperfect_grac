Мати-героїня
Кучерявилися верби понад ставом, цвіли садки, зеленіли поля. Земля дихала весняними пахощами. Природа будила одвічні мрії убогого селянина про щастя, про багатство. Але мрії залишалися мріями. Як часто чиїсь зажерливі руки нівечили ті мрії і залишалася тоді одна пустота.
Замість щастя приходили нестерпні злидні, тяжке безвихідне горе.
Так сталося і з сім'єю Марії Михайлівни Савчин. Багато і вперто працювала вона, стягалася на господарство. І раптом усе пропало, як у безодню. Всі її наймитські заробітки зникли безповоротно.
У той чудовий весняний день страшна пожежа знівечила всю багатолітню працю. Сиділа Марія на пожарищі з своїми маленькими дітками і безнадійно хитала головою. Нічим немогла зарадити собі, ні в чому не знаходила порятунку. Скільки знову треба працювати, щоб повернути втрачене? Адже з самого дитинства пішла в найми до багатіїв, з сил вибивалася, щоб заробити на придане, та так і не заробила.
Після смерті бабусі тільки залишилося, що один морг поля та корівка. З тим і заміж пішла. Потім уже вдвох з чоловіком наймитували. Треба було працювати і дітей доглядати. Злидні їх не залишали, але і сподіванки на краще не покидали. Думали, може дітки будуть щасливі.
Мовчки дивилася Марія Михайлівна на обгорілі пеньки і гірку думу думала. До неї попритулялися налякані пожежею діти. П'ятеро менших плакали, просили їсти, а найстаршенький Михайло заспокоював їх:
 — Не плачте. Ось прийде татко і підемо тоді всі до бабусі.
Бабуся, чоловікова мати, хоч мала й свою сім'ю чималу, забрала їх до себе. Невеличка хатина ледве вміщала всіх, але довелося миритися.
 — Може скоро свою хатину побудуємо, — втішала себе Марія Михайлівна.
Легко те сказати — побудуємо хатину, коли ще й місця для того не було. На попелищі польський урядовець заборонив будуватись. Садиба та мала всього шість метрів ширини, а законом встановлено було, щоб з обох боків залишати по три метри від сусіда.
Почали стягатися на нову садибу. За мізерні наймитські заробітки землі не придбаєш. Чоловік Марії Михайлівни хоч і мав спеціальність стельмаха, але використати її не міг. Польський уряд забороняв працювати за спеціальністю майстрам-неполякам. Довелося знову йти на поденщину до багатіїв.
Майже два роки вони працювали по наймах. Заробітку того ледве вистачало на утримання сім’ї. В хатині було тісно і брудно, діти голодні, обірвані. Занедужало найменше, полежало тиждень в гарячці і померло. Защеміло серце в матері, бо одна, кажуть, біда за собою другу веде. Коли б знову не трапилось так, як кілька років тому. Занедужало одно — померло, а за ним друге... Гляди і тепер таке трапиться — не перенести їй цього. В цій брудній хатині може пошесть якась. Що робити? Як запобігти лихові? А про лікарську допомогу й думати нічого.
Мусили найняти хату. Хоч як було жаль, а довелося продати корову. За ті гроші якраз вистачило купити невеличкий клапоть поля в поміщика. А де ж дістати на хату ? До урядової каси біднякам двері були закриті. А грошей треба було не менше, як сімсот злотих. Довелося позичати в лихварів за проценти.
Років два пройшло, поки, нарешті, мали свою хатину. Але злидні не покидали їх. Як якийсь непосильний тягар, залишився борг. З кожним роком він ріс, а виплатити було нічим, хоч посередник загрожував судом і конфіскацією майна.
Настав 1939 рік. Заглянуло в убогу, ще недобудовану хатину Савчинів щастя, як сонце весняне. Зник поміщик Завадський, повтікали польські урядовці.
Марія Михайлівна одержала допомогу від радянської влади, діти ходити в школу почали. Для них стелився чудовий сонячний шлях у майбутнє. Заклекотіло щасливе радісне життя. Здійснились давні селянські мрії.
В 1941 році прийшли німецькі загарбники, і неначе світ сонця знову поглинула тьма. І Марія Михайлівна не сподівалась пережити цю лиху годину. Голод або кривава розправа шугала скрізь. На невеличкому клапті поля засівали жито, садили картоплю, кукурудзу. З цього і доводилось жити сім'ї, що складалася з одинадцяти душ. На щастя, до цього часу вони виплекали з теляти корову і мали молоко. Без молока діти, певно, не витримали б.
Навесні 1944 року в Марії Михайлівни народилась дочка. Марійкою назвали. Це була десята дитина, не рахуючи тих, що померли. І саме цього дня в село вступив загін червоноармійців. Якийсь особливий день був. Надворі сонячно, в хаті веселий гомін сусідів і червоноармійців. Всі поздоровляють Марію Михайлівну з дочкою.
Коли одужала, довелося матері першу свою дитину випроводжати в далеку дорогу. Михайло йшов у Червону Армію. Жаль було розлучатись з ним, таким хорошим сином.
І була горда, що виростила його, міцного та дужого. Хай іде ворога лютого добиває. На прощання обняла, поцілувала і, як водиться, заплакала.
 — Щасливо, синку. Нас не забувай...
І Михайло не забув. Через місяць листа написав: «...Живу добре, вчуся в школі, а закінчу — телеграфістом буду. Тепер і вам усім, любі брати і сестри, є змога учитись. Беріться за науку всі, особливо ви, Степане та Олександре, бо ж за німців марно час потратили».
Швидко й війна одгриміла, червоні воїни доконали німецьку звірюку Михайло писав:
«…Не довелося мені взяти участь в боях, хоч дуже хотілося з десяток фріців коцнути, щоб своїми руками помститись проклятим за все горе, якого завдали вони нашій сім’ї, Поздоровляю Вас, мамо, з високою нагородою. Я в газеті вичитав про це»...
Недавно Михайло вислав своє фото — вирізку з газети, де його сфотографовано за роботою над виготовленням чергового номера стінгазети. В листі Михайло хвалився, що навчання закінчив гарно і тепер працює телеграфістом. Листа читав Євген. Коли він закінчив, Олександр несподівано сказав:
 — А я буду художником. О! Так і вчителька кажуть.
 — Та ти ж позавчора хотів бути льотчиком, — засміялася Софійка
 — Хіба ж то він? — втрутилася в розмову семилітня Оленка. — То Орест. Він уже й пілотку замовив.
Під хатою загуділа автомашина. Діти вмить повибігали надвір. Одна лише Марійка не залишила миски з кашею. Коли в дверях появилася мати, Марійка кинула ложку і побігла назустріч.
 — Дай! — простягала вона ручки до золотої зірки, ордена «Мати-героїня», який сяяв на грудях у матері. Яскравочервоного кольору грамота з золотими буквами «Мати-героїня» в руках малого Миколи більше привабила Марійку. Вона згребла до себе і почала розглядати.
Марія Михайлівна розповіла дітям про те, як їй вручали орден. Вони обступили її тісним коло і з цікавістю вислухали все. Потім по черзі прочитали грамоту, розглянули орденську книжку і святкові подарунки. У хату спішили сусіди, поздоровляючи Марію Михайлівну з високою нагородою.
 — Колись, — говорили вони, — всі вважали, що діти — це клопіт, злидні. А от тепер, за радянської влади, діти — радість і щастя.
