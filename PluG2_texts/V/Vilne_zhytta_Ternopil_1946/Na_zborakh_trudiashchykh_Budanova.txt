На зборах трудящих Буданова
Біля 500 чоловік селян, робітників та інтелігенції Буданова зібралося на збори, присвячені виставленню кандидатів у депутати Верховної Ради СРСР.
Першою виступила секретар Буданівського райкому комсомолу тов. Матюхіна.
 — 	Товариші виборці! — говорить промовець, — Сталінська Конституція забезпечує всім нам рівне право виставляти кандидатів і обирати їх до найвищого органу радянської влади — Верховної Ради СРСР. Кожний виборець вільно може висловити свої думки, кого хотів би він виставити своїм кандидатом у депутати народного парламенту. Треба виставити такого кандидата в депутати, щоб був відданий нашому народові, щоб зумів оправдати велике довір’я своїх виборців. Я вношу пропозицію висунути першим кандидатом у депутати Верховної Ради СРСР творця нашої Конституції, вождя народів Йосифа Віссаріоновича Сталіна. (Грім оплесків, вигуки — «Хай живе Сталін!», «Слава батькові нашому Йосифу Віссаріоновичу!» — покрили слова промовця).
Тов. Матюхіна вносить пропозицію підтримати висунення голови Микулинського райвиконкому Марка Яковлевича Ткачука кандидатом у депутати Ради Національностей Верховної Ради СРСР. Вона розповіла виборцям трудовий і бойовий шлях Марка Яковлевича, про його боротьбу за справу народу.
Слово взяла селянка тов. Копильник.
 — 	Я щиро підтримую пропозицію тов. Матюхіної. Товариш Сталін — наш визволитель, рятівник. Кожен з нас знає, що він своїм щастям зобов’язаний товаришеві Сталіну — то ж він і буде нашим першим кандидатом у депутати.
Обговорення кандидатур триває довго. Виступають селяни, інтелігенція. Всі вони підтримують пропозицію тов. Матюхіної.
В своїй резолюції трудящі Буданова записали: «Збори селян, робітників та інтелігенції райцентру Буданів, обговоривши питання про виставлення кандидатів у депутати Ради Національностей Верховної Ради СРСР, постановили: кандидатами в депутати Ради Національностей Верховної Ради СРСР висунути геніального полководця і натхненника наших історичних перемог Йосифа Віссаріоновича Сталіна та голову Микулинського районного виконавчого комітету Марка Яковлевича Ткачука.
Просити товариша Сталіна і тов. Ткачука дати згоду балотуватися по Тернопільській виборчій окрузі № 29 по виборах у Раду Національностей.
