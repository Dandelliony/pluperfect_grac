Про використання корів на польових роботах
Товариші! Деякі наші керівники і частина колгоспників не хочуть врахувати обстановки, що реально склалася, конкретних після воєнних умов і не перебудовуються у відповідності з цією обстановкою.
До війни, як відомо, найважчу частину робіт у сільському господарстві виконували трактори. Бувало до війни подивишся на поля в самому розпалі сівби і здається, нібито ніякої роботи там не провадиться. А насправді сівба проходила успішно. Таке враження складалося тому, що працювали тоді трактори і високопродуктивні сільськогосподарські машини, їх обслуговувало невелике число людей і вони прекрасно справлялися з своєю справою. Під час збирання, особливо на півдні, де радгоспи і колгоспи збирали комбайнами майже весь хліб, також не почувалося великого напруження. Кілька чоловік обслужувало комбайни, кілька чоловік працювало на току.
Але так було до війни. А зараз деякі товариші все ще ніяк не можуть звикнути до того, що необхідно перебудуватися. Поки у нас нема достатньої кількості машин, коней, волів, необхідно використати на польових роботах корів. Я знаю, що це — найнеприємніша розмова з колгоспницями, навіть з деякими передовими колгоспницями. (Сміх). Це, товариші, в певній мірі зрозуміло. Колгоспниця так любить свою корову, так пестить її, стільки ласкавих слів говорить їй, що не може зразу, легко згодитися з тим, щоб цю корову запрягти в ярмо. Навіть деякі з наших керівників не можуть примиритися з цією думкою.
Але, товариші, пожалієш корову — покараєш людину. Ці короткозорі «добрі люди», «покровителі тварин» забувають про кровні і насущні потреби наших колгоспів, наших колгоспників, нашої Батьківщини.
Торік під час збирання мені довелось на нараді секретарів райкомів партії і інших керівних працівників Миколаївської області розмовляти з одним секретарем райкому. В цьому районі погано сіяли озимину. З’ясувалось, що весь район живим тяглом, волами, кіньми і коровами засівав не більше 6 гектарів за день. Тут усі роботи звалили тільки на тракторний парк МТС. Хіба це не кричуще неподобство? Як можна миритися з таким становищем? Так ставитись до використання живого тягла — значить зривати постачання країні і колгоспникам хліба, значить заважати піднесенню колгоспів. Так, і тільки так повинні ставити питання більшовики.
Що ми втрачаємо, коли запряжемо корів? Ми втрачаємо певну кількість молока. Але це не повинно заважати нам по-державному ясно бачити, де закладені справжні інтереси держави і колгоспників. Треба вибирати одне: або втратити сьогодні трохи молока, але зате одержати хліб і дістати можливість дальшого піднесення сільського господарства, або ми одержуватимемо сьогодні якусь додаткову кількість молока, але не одержимо потрібного врожаю хліба, затягнемо загальне піднесення колгоспів, затягнемо загальне піднесення добробуту колгоспників.
Про це треба пам’ятати зараз і треба підготуватися до всемірного використання корів на польових роботах. І тут ми можемо порекомендувати повчитися у Чигиринського району, Кіровоградської області.
Цими днями Раднарком СРСР своїм рішенням про підсумки Всесоюзного змагання за одержання високого врожаю присудив перехідний Червоний Прапор Союзного уряду Чигиринському районові. Однією з вирішальних умов, що забезпечили успішне проведення сільськогосподарських робіт у Чигиринському районі, було хороше використання на польових роботах корів, які належали колгоспам і колгоспникам. Чигиринські колгоспи в найнапруженіші періоди сільськогосподарських робіт — під час збирання врожаю, посіву озимини, оранки на зяб — притягали на польові роботи коло 80 проц. наявного поголів’я корів, що належали колгоспам, колгоспникам, службовцям і робітникам району. Приблизно 60 проц. весняної оранки, підняття парів, оранки під озимину і зяблевої оранки — ці найтрудніші польові роботи — виконані тут коровами. Це дало районові можливість також успішно підготуватися до одержання високого врожаю в 1946 році.
З цього повчального прикладу слід зробити висновки всім районам і колгоспам.
