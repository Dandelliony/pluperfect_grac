Наші кандидати в депутати — Михайло Сергійович Гречуха і Марко Яковлевич Ткачук
Селяни Козлівського району з великою радістю зустріли звістку про те, що на численних зборах трудящих — виборців Бережанської виборчої округи кандидатом у депутати Ради Союзу Верховної Ради СРСР висунуто Михайла Сергійовича Гречуху.
 — 	Добре знаємо товариша Гречуху з 1940 року, — заявила на тисячних зборах трудящих райцентру селянка т. Нечипоренко Марія Іванівна. — Ми горді за Михайла Сергійовича Гречуху, вірного сина трудового українського народу, що плодотворно працює на чолі вищого органу влади Радянської України. Ми раді будемо знову послати його нашим представником в Сталінський парламент.
Селянин Григорій Васильович Мриглот у своєму виступі до сказаного попереднім промовцем додав:
 — 	Я першим прийду до виборчої скриньки і опущу свій бюлетень за товариша Гречуху, як я зробив це і в 1940 році. Як тоді, так і тепер, одностайно проголосуємо за Михайла Сергійовича.
На зборах у селі Купчинці було присутніх 855 чоловік. Першим виступив селянин Микола Косар.
 — 	Перше з перших місць у Верховній Раді ми надаємо нашому Сталіну, що привів народ і Червону Армію до перемоги над фашистською Німеччиною й імперіалістичною Японією. З радістю віддамо голоси і вірним синам народу та партії Леніна-Сталіна — тт. Гречусі Михайлу Сергійовичу та Ткачуку Марку Яковлевичу, — заявив він.
Селянка Текля Василівна Левицька згадала на зборах, як приїздив у 1940 році до своїх виборців тов. Гречуха.
 — 	Це людина, якій можна довірити державні справи, — сказала т. Левицька, закликаючи всіх присутніх голосувати 10 лютого за тов. Гречуху.
Кандидатури Михайла Сергійовича Гречухи та Марка Яковлевича Ткачука були одностайно підтримані на зборах сіл Роганівка, де було присутніх 543 чоловіки, Янівка та інших сіл Козлівського району.
