Марко Яковлевич Ткачук
Тернистим шляхом
Осінь 1939 року застала Марка Яковлевича випускником Варшавського університету. Тяжкий шлях пройшов він від лісоруба до вчителя. Роки навчання були сповнені поривами юності і розчарування, сміливою боротьбою за покращення долі українця-трударя і болючими поразками.
Небагато, дуже небагато дітей трудящих українців за поміщицької Польщі пробивали собі шлях до науки. А Марко був сином батрака, що не мав ні клаптика землі, ні доброго заробітку.
Марків батько, Яків Іванович Ткачук, ще сяк-так утримував сім’ю, коли працював ремонтним робітником на станції Любітов. А як викинули його з залізниці й поступив він на лісопильний завод, заробітки стали настільки мізерними, що сім’я голодувала. Довелося тоді 13-літньому Маркові на четвертому класі облишити навчання та йти на поміч батькові.
Заздрив Марко поміщицьким та куркульським синкам. Батьки їхні були повними хазяями в селі Любітові, нічого не робили, купалися в розкошах. Сами ж вони, сини багатіїв, вчилися в гімназіях, університетах. Для них навіть двері академії були відкриті.
 — 	Тату, а чим я гірший за інших хлопців, що не можу в гімназії вчитися? — допитувався Марко.
 — 	Не ти гірший, а доля наша гірша, — тільки й міг відповісти батько.
 — 	А чому б ту долю не покращити, хіба це так важко?
 — 	Не в наших бідняцьких силах, сину. Щоб ти знав, у цій країні тепер головну силу мають поміщик, куркуль і злотий.
І Яків Іванович відкрив синові очі на правду. Він розповів йому про те, що громада з чотирьохсот господарств є ніщо проти тринадцяти любітовських багатіїв, які оселилися навколо озера, що під Любітовим, живуть у розкішних палацах, розводять птицю і ловлять рибу в озері, загарбали половину найкращої землі, що належить до села. Розповів і про те, що ось уже 60 років громада судиться з багатіями, багато грошей на адвоката витратила, але й досі не висудила права безплатно навіть худобу понувати в озері, а не те, щоб рибою користуватись.
Та ще розповів Яків Іванович Маркові, чому його дядько Трохим Калинюк останнього шматка землі позбувся. Було то так. Мав Трохим три десятини поля в трьох місцях далеко за селом розкиданого та не мав хати. Приглянувся він до болота, що нікому непотрібне було, і вирішив осушити його. Порався кілька років біля нього, а таки свого добився. Осушив, продав десятину землі, збудував хату, ще й деревця навколо неї посадив. Сподобалась тоді ця містинка депутатові польського сейму любітовському поміщикові Дибчинському. Подав він скаргу до Ковельського повітового суду і карту своїх володінь до неї приклав. «Дивіться каже, це моя земля». Суд, звичайно, вирішив справу на користь поміщика. Пішов Трохим до окружного суду правди шукати. А туди, бач, в двері треба стукати не пальцями, а злотими — тоді відкриють. Довелося продати останні дві десятини поля. Окружний суд підтвердив вирок повітового суду. І не стало на старість у Трохима Калинюка ні землі, ні хати.
 — 	А якби ви, тату, були депутатом, ви б не скривдили дядька Трохима?
 — 	Ні, не скривдив би. Та тільки бідакові ніколи не бути депутатом, грошей на голоси немає в нього.
Уважно слухав Марко батькові розповіді і подовгу замислювався над ними. Наперекір злій долі він вирішив будьщо вчитися, здобути спеціальність, щоб допомогти родині вилізти з злиднів.
І Марко вчився. Весь свій заробіток він витрачав на самоосвіту. А через три роки, коли підросли і стали до праці всі три брати та дві сестри, він сказав батькові:
 — 	Піду в Кременець учитися. Коли стану вчителем, вам допоможу. 
Всі члени родини відривали від свого рота і посилали Маркові допомогу. Проте, жив він найбідніше за всіх семінаристів. Не вистачало йому коштів на квартиру, одяг, харчі, літературу. Блукав він по місту, шукаючи заробітку приватними уроками.
З великим трудом закінчив Марко Ткачук тоді гімназію в місті Кременці. Великий потяг до науки, дружна підтримка не лише рідних, але й просто односельчан, вдохновили його на подолання нових труднощів у здобутті вищої освіти.
Дев’ять років у Варшавському університеті були найтяжчим періодом життя Марка Яковлевича. Кілька разів доводилось переривати навчання і йти в палаци варшавських багатіїв, терпіти приниження, аби тільки заробити грошей для того, щоб знову сісти за університетську парту.
Нарешті, вищу освіту здобуто. І хто знає, чи знайшов би Марко Яковлевич місце в панській Польщі для застосування своїх знань, коли б восени 1939 року не прийшла Червона Армія.
Правда прийшла
Тільки приліг Марко, стомлений пішки переходом від самої Варшави до Любітова, як до хати прибігла сусідська дівчинка. Вона розповіла про те, що польська поліція вишукує в селі молодих чоловіків.
Марко швидко одягнувся і через городи втік. З Любітова доносилась стрілянина, крики п’яних поліцаїв, зойки переляканих жінок.
Надвечір все стихло. Варшавська політична поліція, не знайшовши нікого з молоді, вчинила бешкет і, залишивши місцевий гарнізон з восьми чоловік, покинула село.
Коли Марко повернувся до хати, батько показав листівку, в якій говорилось, що «совіти», ніби, повернулись назад, бо «злякались німців».
 — 	Брешуть поліціянти, — сердито сказав Марко, — Червона Армія не допустить, щоб українці були німецькими рабами. Червона Армія вже в Луцьку і незабаром буде тут. (Про це Марко чув у дорозі від тих, що Москву по радіо слухали).
Пізно ввечері до Ткачука прийшли його товариші, які разом з ним прибули з Варшави. Серед ночі вони зібрали добре знайомих Маркові любітовських селян. Прийшли Семен В’юн, Наум Калинюк, Денис Матвійчук, Іван В’юн, Семен Федорчук. Прийшов із Радома брат Марків Павло.
Радісно зустріли селяни Маркову звістку про те, що Червона Армія швидко просувається до Любітова. Порішили на тому, щоб роззброїти поліцію, заарештувати війта і тримати село в своїх руках до приходу Червоної Армії. В селян залишилося три гвинтівки, обріз, один револьвер.
На ранок поліція була обеззброєна.
На млині підняли червоний прапор. Паламар забив у церковні дзвони. Посланці Ткачука і його товариші кликали людей на майдан.
На мітинг прийшли всі — і старі й малі. Коли глянув Марко з наспіх спорудженої трибуни, дух захопило. Свідомість того, що це не його заклик прийшли всі односельчани, і радувала і хвилювала його.
 — 	Товариші! Громадяни! Суд, що тягнувся десятки років, закінчився. (Люди тісніше обступили трибуну). Тепер озеро належатиме вічно селянам. Земля, яку ви кропили своїм потом і з якиї живились поміщики та куркулі, родитиме тільки трудящим. Влада належатиме трудовому народові. Брати-росіяни і українці зі Сходу подали нам визвольну руку. Не сьогодні-завтра до нас вступить Червона Армія.
Народній радості не було меж. Тут же був обраний революційний комітет. Головою комітету селяни одностайно обрали Марка Яковлевича Ткачука. 
Через кілька днів, коли в Любітов, Ковельського повіту, що на Волині, прийшли воїни Червоної Армії, вони побачили біля кожної хати червоний прапорець, а в приміщенні застали господарів села голову ревкому Ткачука, керівника селянської міліції Дениса Матвійчука, членів комітету Павла Ткачука, Наума Калинюка та інших. Вони обговорювали питання про розподіл поміщицької землі, про відкриття в селі української школи та про те, щоб усіх 13 найміцніших багатіїв поселити в одному будинку, а в їхні палаци переселити найбідніших селян.
На благо Батьківщини
Наприкінці 1939 року Марко Яковлевич приїжджає в Кременець, організує середню школу і керує нею. Напад німецько-фашистських загарбників на українську радянську землю перервав плодотворну роботу тов. Ткачука. Він з болем у серці покидає Кременець і відступає на Схід. Там, в кінці 1941 року, вступає він до лав Червоної Армії. Двадцять сім місяців захищав Марко Яковлевич Батьківщину. А коли Тернопільщина була повністю визволена від німецьких загарбників він знову повернувся до Кременця на вчительську роботу.
Радянський патріот, знавець педагогічної справи, Марко Яковлевич за півроку роботи в Кременці пройшов шлях від викладача курсів перепідготовки вчителів, до завідуючого міським відділом народної освіти.
Добрим словом згадують кременчани тов. Ткачука. За короткий час його роботи в місті було відкрито 4 середні і одну початкову школи, організовано вечірню середню школу дорослих і 7 шкіл по ліквідації неписьменності та малописьменності.
Жовтень 1945 року — найщасливіший місяць у житті Марка Яковлевича: його прийнято кандидатом у члени більшовицької партії.
Молодого комуніста в кінці 1945 року партія висунула на посаду голови Микулинського райвиконкому.
Свого вірного сина трудовий народ обдарував високим довір’ям — намітив своїм посланцем у радянський парламент.
3 січня 1946 року на передвиборних зборах інтелігенції Кременця вчитель Турик сказав:
 — 	Ми висуваємо кандидатом у депутати Верховної Ради СРСР тов. Ткачука, як кращого нашого земляка, який ніколи не шкодував ні своїх сил, ні здоров’я на благо своєї Вітчизни.
Слова вчителя Турика, дружно схвалені інтелігенцією міста і громадськими організаціями трудящих всієї Тернопільщини, — це цілком заслужена оцінка діяльності патріота радянської країни, вірного сина трудового народу, Марка Яковлевича Ткачука.
На зустрічах з виборцями Марко Яковлевич Ткачук дає урочисту клятву — не шкодувати ні сил, ні енергії на благо трудового народу і любимої Радянської Батьківщини. 
