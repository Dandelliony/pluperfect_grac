«Платон Кречет»
Днями глядач Чорткова побачив нову постановку відомої п’єси лауреата Сталінської премії О. Кернійчука «Платон Кречет» на сцені Тернопільського обласного музично-драматичного театру. П’єса про радянського інтелігента з особливою силою звучить у наші дні після перемоги, для досягнення якої багато зробила й наша радянська інтелігенція. Згадаймо роль медичних працівників під час війни, коли завдяки їх героічній праці було врятовано життя не однієї тисячі радянських воїнів. Отже, можна тільки вітати вибір п’єси керівництвом театру.
Режисер Я. А. Майтюренко виявив при поставі п’єси великий смак і винахідливість. Весь колектив театру доклав максимум зусиль і вміння під час виконання ролей. В першу чергу хочеться згадати майстерну гру артиста О. В. Свічкаренка, який зумів яскраво показати вольовий характер, гуманність, оптимізм провідного героя п’єси — хірурга Платона Кречета. О. Свічкаренко створив дійсно реалістичний, привабливий образ радянського інтелігента, вихідця з народу. Особливо вдалися артистові ті місця ролі, які свідчать про глибину натури Кречета, відбивають його стриманість і вдумливість.
Артистка Т. С. Медвєдєва добре грала свою роль радянської дівчини-інженера. Вона знайшла енергійні і красиві жести щоб наповнити життям образ Ліди, якому і сам автор надав багато теплоти.
Аркадій, у виконанні артиста О. Г. Карпенка, показаний, як базіка-пустоцвіт, що зовні блискучий, але внутрішньо порожня людина. 
Захоплює глядача голова райвиконкому Берест у виконанні Ф. С. Матковського. Відчувається в ньому справжній більшовик, що розуміє життя і чуйно ставиться до людей.
Постава «Платон Кречета» — безумовне досягнення колективу обласного музично-драматичного театру.