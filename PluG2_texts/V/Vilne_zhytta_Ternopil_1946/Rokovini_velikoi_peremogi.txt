Роковини великої перемоги
	Минув рік від того великого історичного дня, коли Червона Армія, виконуючи наказ Верховного Головнокомандуючого Генералісимуса Сталіна підняла прапор перемоги над поваленим Берліном. Гітлерівська Німеччина, що зазнала повного розгрому в результаті нинішніх ударів переможних армій Об'єднаних націй, 8 травня без застережно капітулювала.
	9 травня радянський народ святкував День Перемоги над фашистською Німеччиною.
	Після розгрому гітлерівської Німеччини доля японського хижака була вирішена наперед. Радянський Союз, вірний своєму союзницькому обов'язкові і прагнучи швидше врятувати народи світу від жаху війни, 9 серпня вступив у війну з Японією. Становище її стало безнадійним, і, розбита вщент об'єднаними націями, вона змушена була беззастережно капітулювати.
	Минула війна була найжорстокішою і найважчою з усіх воєн, будьколи пережитих в історії нашої Батьківщини. Німецькі фашисти і їх посіпаки ставили собі за мету знищити радянську державу, ліквідувати великі завоювання соціалізму в нашій країні, перетворити радянських людей на рабів.
	Радянський народ відстояв свою свободу і незалежність, свій соціалістичний лад, ще більше зміцнив Радянську державу. 
	Перемога Радянського Союзу над гітлерівською Німеччиною і її спільниками має всесвітньо-історичне значення і є великою віхою в прогресивному розвитку всього людства.
	Друга світова війна була війною не тільки проти Радянського Союзу. Німецький розбійницький імперіалізм поставив своєю метою поневолення всіх волелюбних народів, у тому числі англійців і американців. Він прагнув знищити буржуазно-демократичні порядки і встановити кривавий режим насильства й терору. Гітлерівці почували люту ненависть до Радянського Союзу. Вони бачили в ньому головну перешкоду на шляху до здійснення своїх маячних планів світового панування.
	Радянський Союз відвів загрозу смертельної небезпеки, що нависла над волелюбними народами.
	Велику всесвітньо-історичну заслугу радянського народу усвідомлює все прогресивне людство.
	Халетт Джонсон, настоятель Кентерберійського собору, в своїй книзі "Секрет радянської могутності" пише: 
		"Росія стоїть твердо на ногах, не зважаючи на жорстокі страждання і великі втрати, яких вона зазнала. І все людство в боргу у неї. Коли б у Радянському Союзі не було соціалізму, Великобританія, як така, перестала б існувати, а США ... опинилася б в такому ж тяжкому становищі, як англійці в 1940 році. В Англії і Америці нема жодної людини, яка не була б зобов'язана радянському героізмові, радянській системі, радянському керівництву".
	Перемога Радянського Союзу у другій світовій війні це перемога радянського суспільного ладу, який виявився найкращою формою організації суспільства і мобілізації всіх сил народу на розгром ворога в роки війни. Наша перемога це перемога радянського державного ладу, який є такою системою державної організації, де вперше в історії з повним успіхом розв'язані національне питання і проблема співробітництва націй. У минулій війні перемогли наші збройні сили, наша доблесна Червона Армія, яка по-геройському витримала всі злигодні війни, яка вщент розбила армію наших ворогів.
	Перемога радянського народу у Великій Вітчизняній війні це перемога мудрої політики більшовицької партії, це тріумф сталінської стратегії і тактики, тріумф військового, політичного, організаторського генія великого Сталіна.
	Радянський Союз витримав безприкладні щодо труднощів випробування війни, вийшовши з неї ще більш зміцнілим і могутнім. Мину лише один рік від дня розгрому гітлерівської Німеччини і кілька місяців від моменту капітуляції Японії, а народи Радянського Союзу з гордістю демонструють свої величезні успіхи на фронті мирної творчої праці. Тільки наша радянська, соціалістична держава, тільки наш великий народ-переможець під випробуваним сталінським керівництвом міг через кілька місяців після завершення тяжкої війни приступити до здійснення грандіозних завдань нового п'ятирічного плану.
	П'ятирічний план відбудови й розвитку нардного господарства СРСР на 1946 - 1950 р.р., затверджений Верховною Радою СРСР, - грандіозна програма, яка ставить за мету відбудування господарства районів, потерпілих від німецької окупації, і перевершення довоєнного рівня в значних розмірах. Новий п'ятирічний план відповідає докорінним, життєвим інтересам радянських людей, які хочуть зробити свою Батьківщину ще більше могутньої, багатою і квітучою.
	Яскравим показником великої життєвої сили радянського ладу є той факт, що ще в розпалі війни розгорнулась робота для відбудування народного господарства в районах, визволених від німецько-фашистських загарбників. У відбудування господарства цих районів було вкладено коло 75 міліардів карбованців.
	У цифрах нової п'ятирічки яскраво відбита всеперемагаюча сила соціалістичного ладу. В 1950 році обсяг промислової продукції країни повинен перевищити довоєнний рівень на 48 проц.
	У наступній п'ятирічці буде відбудовано, збудовано і введено в експлуатацію 5.900 підприємств. Яка велика ця цифра можна судити з того, що за першу п'ятирічку було введено в дію 1.500 промислових підприємств, а за три з половиною роки третьої п'ятирічки - коло 3.000.
	У 1950 р. наша країна повинна одержати 19,5 міліонів тонн чавуну, 25,4 міліонів тонн сталі, 250 міліонів тонн вугілля, 35,4 міліонів тонн нафти, 82 міліарди кіловат годин електроенергії.
	Машинобудівельна промисловість повинна вдвоє перевищити довоєнний рівень.
	Новий п'ятирічний план передбачає щорічний приріст продукції легкої і харчової промисловості на 17 проц.
	Величезні завдання стоять перед сільським господарством, валова продукція якого в 1950 р. повинна перевищити довоєнний рівень на 27 проц.
	Витрати на культурно-побутові потреби трудящих міста і села зростають у 1950 році до величезної суми в 106 міліардів карбованців, майже в три рази більше, ніж у 1940 році.
	Тільки в Радянському Союзі, в країні перемігшого соціалізму можливі поставлення і розв'язання таких грандіозних завдань.
	Радянський народ зустрічає День Перемоги над Німеччиною чудовими виробничими успіхами, видатними досягненнями у розвитку науки й культури. Наприкінці 1945 року наша країна ввела в дію 20 доменних печей, сотні вугільних шахт у Донбасі, до 100 машинобудівельних заводів. Було відбудовано до 50 тис. кілометрів залізниць. Посівна площа в потерпілих районах досягла 69 проц. довоєнного рівня, а посіви зернових культур досягли 75 проц.
	Український народ вніс великий вклад у справу розгрому фашистських агресорів. Будучи навіки возз'єднаний у єдину Радянську Українську державу, яка є невід'ємною частиною Великого Радянського Союзу, він самовіддано трудиться, палаючи бажанням швидше відродити колишню міць і славу Радянської України.
	У Донбасі відбудовані і новозбудовані шахти дають більше половини довоєнного видобутку вугілля. Металургійні заводи Донбаса і Придніпров'я, підняті з руїн, з кожним днем збільшують витоплення металу. 
	Відроджується нове колгоспне село. Від дня визволення України збудовано і відбудовано 280 тис. жилих будинків колгоспників і 72 тисячі виробничих та громадських будівель.
	Розцвітає багата національна культура українського народу.
	Самовіддано трудиться на полях колгоспів селянство України, завершуючи весняну сівбу, закладаючи основи високого врожаю.
	Велика сталінська п'ятирічка запалює міліони радянських трцдівників на нові славні діла, кличе їх до нових трудових подвигів.
	Радянський народ, не покладаючи рук, трудитиметься над здійсненням сталінських планів, щоб ще більше зміцнити війсково-економічну могутність радянської держави. 
		Г. Нікольніков.