Льотчик В. О. Хохлов
Аеропорт одержав термінове завдання доставити в райони найважливіші виборчі матеріали. Але метеорологи не провіщали льотної погоди. В районі посадки стояла низька хмарність, обгорнувши Кременецькі гори.
Начальник порту такі відповідальні рейси завжди доручав пілоту Хохлову. 
 — 	Вилітайте, будьте обережні, — наказав він йому.
До самого Тернополя Хохлов провів машину в надзвичайно тяжких умовах, пройшов хвилю снігопаду, але за Збаражем потрапив у смугу наморозі. Літак обледенів, втратив швидкість, важко піддавався керуванню. Але досвідчений льотчик переміг стихію і майстерно здійснив посадку за місцем призначення.
Напружено працюють льотчики Чортківського аеропорту в дні виборчої кампанії. Щодня вони здійснюють по кілька рейсів, обслуговуючи віддалені райони області. Примхлива погода Прикарпаття, недосконалість посадочних майданчиків — ніщо не зупиняє їх, коли треба виконати важливі виборчі завдання. Льотчик Віктор Олексійович Хохлов відзначається в порту особливою майстерністю й умінням перемагати найтяжчі перепони. Він успішно перевозить пошту і пасажирів, майстерно водить санітарні літаки.
Віктор Олексійович працює пілотом Чортківського порту з дня його організації. Він добре знає свою справу і до його голосу уважно прислухається молоді льотчики. Машина Хохлова завжди у відмінному стані. Налітавши на ній далеко за 600 нормованих годин, т. Хохлов поставив її на ремонт з мінімальним обсягом ремонтних робіт.
Працюючи по-стахановському, невтомно вдосконалюючи свою кваліфікацію, т. Хохлов охоче ділиться своїм досвідом з товаришами по праці. За 4 роки служби в цивільній авіації він виховав 7 льотчиків.
