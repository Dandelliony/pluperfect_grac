Закріпити успіхи в роботі зв’язківців
На заклик передового колективу зв’язківців Бережанської райконтори під час виборів до Верховної Ради СРСР розгорнулося соціалістичне змагання за стахановські трудові показники, за високу якість роботи всіх видів зв’язку. В грудні і січні засобами електрозв’язку було обладнано 574 виборчих дільниці, відбудовано заново 180 кілометрів лінії, почеплено 730 км. проволоки. Усі виборчі дільниці Буданівського, Копичинського, Бережанського та інших районів мали телефонний зв’язок з райцентрами та виборчими округами. В Буданівському районі (начальник райконтори зв’язку тов. Садовський) до дня виборів телефонізацію виборчих дільниць було закінчено повністю.
Отже, за цей час колектив зв’язківців чимало зробив для виконання постанови партії і уряду УРСР про телефонізацію сільрад.
Для зв’язку з окремими виборчими дільницями комісіями використовувалося радіо. По всіх окружних виборчих комісіях і віддалених районах телефонний зв’язок змінювався радіозв’язком та переключними засобами, що гарантувало зв’язок в самих несприятливих умовах. 9-10-11 лютого зв’язок ні на хвилину не припинявся Окружні виборчі комісії своєчасно одержували потрібну інформацію про хід голосування.
Слід відмітити, що зв’язківці проявляли багато впертості і винахідливості, щоб забезпечити безперебійний зв’язок. Наприклад, 10-го лютого на дільниці Бучач-Коропець попсувалася лінія, а в радіостанції відмовив генератор. Окружна комісія залишилася без зв’язку з групою дільничих комісій і райцентром. Зв’язківці м. Бучач зв’язались по радіо з одною з дільничих комісій с. Зубрець, Коропецького району, яка налагодила зв’язок по телефону з райцентром і, одержавши необхідні відомості, передала по радіо окружній комісії.
Крім проведеної роботи по телефонізації і радіофікації виборчих дільниць, вжито цілий ряд заходів для підсилення потужності внутрішнього обласного зв’язку. Переборено немалі труднощі, що зв’язані з перебудовою раніше діючих схем зв’язку, обладнано енергобази, різко поліпшено технічну експлуатацію. Силами інженерно-технічного персоналу Чортківської міжміської телефонної станції, допомагаючи Тернопільському вузлові зв'язку, інженер Марац і технік Іваненко зробили капітальний ремонт напівкомплекта апаратури високої частоти. Це дало змогу не тільки в час виборів, але й після виборів мати додаткову лінію для переговорів Чорткова з Тернополем.
В результаті напруженої трьохмісячної праці зв’язківці домоглися великих організаційно-технічних успіхів і забезпечили в дні виборів чіткий і безперебійний електрозв’язок.
Найкраще працювали робітники Чортківської міжміської телефонної станції — т.т. Слуцька, Шаповалова, Титар, Шахматова; телефоністки — Тернопільського вузла т. т. Дунець, Мадзяр, Черкес; Кременецької контори зв’язку т. т. Яновська, Огненко; Бучачської — тов. Гуменко; Бережанської — т. т. Дзядів і Мілович.
Під час виборів зв’язківці області попрацювали непогано. Завдання полягає в тому, щоб закріпити ці успіхи, не послаблювати мобілізованості колективу і соціалістичного змагання. Невпинно вдосконалювати роботу кадрів і техніки.
