Марія Дмитрівна Гук вірно служитиме своєму народові
Коли настав день висування кандидатів у депутати Верховної Ради СРСР, виборці нашого села Мислова всі до одного зібралися на збори, присвячені цьому питанню. Вони одностайно висунули кандидатом у депутати голову своєї сільської Ради Марію Дмитрівну Гук.
Я її односельчанин і добре знаю Марію Дмитрівну. Вона — дочка чесних, трудолюбивих батьків, енергійна, чутлива жінка. Працюючи головою сільської Ради, дбає про добробут селян, піклується про престарілих, сім’ї військовослужбовців, любить у всьому справедливість.
Марія Дмитрівна згуртувала навколо сільради міцний актив. Її поважають і люблять в селі всі люди. Молодь любить за те, що організувала роботу клубу, відкрила в селі бібліотеку. Літні господарі поважають голову сільради за її розсудливість в господарських питаннях, за добрі поради. Не одна жінка, дружина військовослужбовця або вдома, знайшла допомогу в Марії Дмитрівни. Вона особисто цікавиться життям родин військовослужбовців, відвідує їх, подає потрібні поради чи допомогу.
В сільській Раді в Марії Дмитрівни завжди людно. Кожен селянин чи селянка знаходять до неї справи.
Велике піклування проявляє тов. Гук за нашу школу, за селянських дітей. Вона турбується, щоб до школи ходили всі діти, щоб у селі не залишилось жодного неписьменного. Школа за її допомогою була заздалегідь добре відремонтована, забезпечена паливом.
Робота голови сільської Ради клопітлива й різноманітна. Її сумлінно й чесно виконує Марія Дмитрівна. Ніхто в нашому селі не поскаржиться на свого голову сільради за неуважність, чи невірне рішення.
Я впевнений, що виборці нашої виборчої округи в день виборів віддадуть свої голоси за Марію Дмитрівну Гук. Вона буде нашим достойним депутатом у верховному органі Радянської влади.
Я закликаю всіх виборців Тернопільської виборчої округи по виборах до Ради Союзу в день виборів віддати свої голоси за Марію Дмитрівну Гук.
