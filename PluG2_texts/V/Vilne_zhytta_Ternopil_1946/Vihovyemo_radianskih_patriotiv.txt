	Виховуємо радянських патріотів
 Основне завдання, яке стоїть перед нами - радянськими вчителями, - це виховувати дітей в комуністичному дусі. Однією з рис комуністичного виховання є виховання радянського патріотизму - любові до своєї соціалістичної Батьківщини і глибокої ненависті до її ворогів. Бути радянським патріотом - це значить вірою і правдою, не шкодуючи ні сил, ні самого життя, служити своїй Батьківщині.
 Радянські вчителі повинні виховувати в дітей любов до Батьківщини, до свого народу на кожному кроці, беручи для цього факти з минулого і сучасного життя. Невичерпний матеріал для виховання радянського патріотизму дає Велика Вітчизняна війна, яка увінчалася нашою Перемогою.
 На кількох прикладах я хочу показати, як виховують радянських патріотів учителі Чортківської СШ №1, де я викладаю історію і географію в 5-10 класах.
 Так, на уроках географії у 8 класі, розповідаючи про господарство СРСР, я зупиняюсь на тому, що, не зважаючи на величезні природні багатства, царська Росія була відсталою країною, багато в чому залежною від іноземних держав. Тільки Жовтнева революція створила умови для повного використання незліченних природних скарбів Радянського Союзу, для побудування могутньої промисловості і передового сільського господарства. Це разом з прославленим героізмом радянського народу дало нам змогу зламати хребет німецькому звірові і визволити не лише нашу країну, але й врятувати світову цивілізацію від фашистської тиранії.
 На уроках військової справи викладач Сухнєв Микола Степанович майстерно пов'язує вивчення гвинтівки з розвитком військової техніки, яка достягла таких успіхів у радянській країні, що дала на озброєння Червоної Армії знамениті "Катюші". Говорячи про багнет, він розповідає учням, що багнет був введений в армії при Петрі Першому. Ворог завжди тремтів перед грізним російським багнетом.
 На уроках російської літератури у 8 класі, вивчаючи "Повесть о нашествии Батыя на Рязань", учителька т. Заморська Марія Юхимівна влучно підкреслює, що вже тоді вороги російського народу визнавали його силу і мужність. Подвиг Євпатія Коловратова перекликається в умілому викладанні вчительки з подвигами наших сучасників - героїв Великої Вітчизняної війни.
	Г. Непритворна.
  Вчителька Чортківської СШ №1