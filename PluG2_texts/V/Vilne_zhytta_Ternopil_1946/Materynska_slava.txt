Материнська слава
Повітря сповнене пахощами липового цвіту. Вітру ані хвилі, лише десь вгорі гудуть бджоли. В долині на станції Зборів невтомно чахкає маневровий паровоз. Поля, гаї, садки, зелені луки — все залито палючим сонцем, що саме стало в зеніті. В дворі під повіткою ремигає мовчки перістий бичок.
Тишу порушив несподіваний плач немовляти, який проривався крізь відчинені двері хатини, що стояла на горбочку. На довір’я вибіг невеличкий хлопчина і загукав плаксиво:
 — 	Мамо, а йдіть…
Споміж зеленої городини підвелася молода жінка.
 — 	Ти чого, Мільку?
 — 	Томко плаче…
 — 	А Славко де?
 — 	Славка вже був тут. Він винувато плакав:
 — 	Я сам боюся…
Усміхнулась мати, до дітей підійшла, хвартухом обличчя втерла Славкові і направилась до хати.
Згодом вона знову вийшла надвір. На руках ц неї до сонця жмурилось голубооке немовля. Молода мати сіла на призьбі і, щаслива на весь світ, пригорнула його до грудей.
Це була Юлія Іванівна Швець. Вона справді почувала себе щасливою. Раділа, що не підуть її діти у найми до багатіїв, як ходила вона, не будуть обірвані, мов старченята. Радянська влада дала працю її чоловікові, і заробітку вистачає на всю сім’ю. Дітей можна в школах учити. Олекса, найстарший син, тепер третій клас закінчив, а Мілько — другий. На осінь і Славко піде в школу. Шлях до науки їм відкритий.
Пролітають гадки-мрії, немов ластівки, і наповняють радістю серце молодої матері.
Тим часом чоловік Юлії Іванівни прийшов з роботи похмурий і дуже збентежений.
 — 	Війна, — сказав він. — Німець напав…
Діти насторожено притихли. Вони зразу відчули тривогу в коротких батьківських словах.
…Сонце звернуло за півдня. Земля дихала гарячим повітрям. Але навколо панував якийсь притаєний неспокій. Навіть пташки затихли.
Разом з іншими хлопцями Олекса корову з поля пригнав. У двір сусідки позбігалися, новинами стривожені, і розповідали наввипередки все, що чули. Говорили, що німці вже у Злочеві, що з ними є якісь українці в німецьких мундирах, що вони забирають з собою молодих чоловіків…
 — 	Бідна ти, — казали, — з оцією дрібнотою… Івана, певно, заберуть до війська. Як тоді будеш?
Юлія горнула до грудей малого Томка і мовчала. Та й що вона могла сказати? Від думок, які раптово нахлинули, не могла навіть уявити, що буде з нею, що буде з Іваном, що чекає дітей. Тільки мовчала і плакала.
Надвечір у село ввійшли німці. Зігнали людей на майдан, розповідали там про якісь «нові» порядки, усім загрожували, для страху забили двох чоловіків. Страшні своєю звірячою лютістю і дикими розправами, вони зразу посіяли в селі жах.
Життя пішло шкереберть, повне страхіть і небезпеки. Щомісяця приїжджали збирати «контингент». Тоді село завмирало. Лише то в однім, то в другім дворі чулись постріли. Німці забирали все, що їм подобалось, а не було чого — тоді брали навіть снопи немолочені. Не минали, кляті, і двору Шевців. Але брати тут не було чого. В хаті сиділи худі виснажені діти, а на подвір’ї було пусто. Ледве перебилися ту зиму, а війні кінця-краю не видно.
Настала весна — город нічим засадити, убогу ниву нічим засіяти, їсти ж щось треба. Чоловіка на роботу гонять, а за плату мовчи, бо ще й лиха не оберешся.
На третю зиму війни колисала Юлія маленьку донечку Галю, колисала та гіркими сльозами вмивала. Тьмою покрилися золоті мрії про майбутнє. Вічний морок стояв навколо, неволя панувала. Яка доля чекає її дітей, що ось тепер обірвані і замучені злиднями тулилися біля холодної грубки?
Минула ще одна зима. З півдня повіяв теплий весняний вітер, розбудив селянські мрії про працю в полі, про сівбу. Ожила й дітвора. Ще надворі міцні приморозки, а вони босі бігають по подвір’ю, або сидять під клунею та радіють сонечку, що можна нарешті вирватись з темної хатини…
Юлія Іванівна радилася з чоловіком, що прийдеться, певно, Олексія в найми віддати. Все ж якийсь шматок хліба заробить за літо.
Але до села почали надходити радісні вісті: Червона Армія наступає, громить ворога, німці втікають уже за Дністер…
Знову Юлія Іванівна повеселішала. Радувалось серце матері, що воля близько.
Бої гриміли вже недалеко. Ходили чутки, що визволено Тернопіль, що німці втекли із Зборова, а з ними втекли і німецько-українські запроданці.
І ось ждане, сподіване прийшло. Ясного квітневого ранку діти з радісними вигуками прибігли до хати:
 — 	Мамо! Наші солдати! Наші!..
 — 	З зірками червоними!
Юлія Іванівна давно цього чекала. Вона вже була певна, що це правда, але перепитала:
 — 	Та де вони? Та як? — і мерщій взяла на руки маленьку Галю і вибігла з хати. За нею помчали діти. Вулицею села Млинівці проходили червоноармійці. На одному будинку квіткою червоною гордо майорів прапор.
 — 	Слава тобі, господи, — зітхнувши сказала Юлія Іванівна.
… Лагідно повівав весняний вітерець, щедро дарувало сонце землі тепло. Прийшла весна, прийшла воля.
Згодом чоловіка покликали до праці. По всіх селах відкривали школи. Олексій продовжував навчання в п’ятому класі Кабарівської школи. Малий Томко почав учитися в першому класі. Лише найменші — Зінько та Галя бавилися дома, допомагали матері колисати свого сьомого братика.
Юлія Іванівна тепер не журилася, що буде робити з своєю «дрібнотою», бо знала напевно, що доля їх забезпечена. Радянська влада подбає про добробут її сім’ї.
Незабаром Юлію викликали до Зборова. В той день тут відбувалася зустріч виборців з кандидатами в депутати Верховної Ради СРСР і було багато людей з усього району. Юлію Іванівну запросив до столу Михайло Сергійович Гречуха і вручив їй два ордени «Материнська слава» І та ІІІ ступеня.
Дуже схвилювало це Юлію Іванівну. Вона не знаходила слів, щоб висловити свою радість. Про це виразно говорили лише непрохані сльози на її радісно збентежених очах.
Мов найбільші святощі несла вона нагороду додому. Крім цього багатодітна мати одержала дві тисячі карбованців одноразової допомоги, а по дві сотні одержуватиме щомісячно.
…І все навколо для Юлії здавалося таким радісним, святковим. Приходили до хати односельчани, вітали і поздоровляли її з нагородою. А думки Юлії спліталися в барвистий вінок сердечної материнської подяки великому Сталіну.
