	Розправа
 Їх - двоє. Ні один з них вже ось на протязі цілої години не промовив жодного слова. А в обох були згадки про родину.
 Мовчали. Якесь дивне отупіння опанувало ними. Настирливо лізло в голову запитання: для чого все це?
 Ось у цьому Слов'ятинському лісі вже вруге збираються ватажки банди УПА для якоїсь наради, можливо для складання нового кривавого плану або знову каратимуть своїх же за "зраду", як недавно скарали Володимира Галушку з села Бишки., Козівського району, та "Гаркуна" з Кременця, які хотіли залишити бандитське життя і повернутися до мирної праці. Думки ці обох непокоїли, зачіпали за саме серце... Один з них, кинувши додолу автомат, приліг на траві і нудно затяг набридлу пісню: "Я у лісі лежу, за родиною тужу"...
 Потім тихо, але запально, промовив:
 - Не можу далі, Михайле... Не можу. Терпіння вийшло...
 - Чш-ш... Бачив там? "Довбня" пішов... Чи хочеш, щоб кулю в лоб? - суворо перебив Михайло. - А тепер, коли з ним ще й чортківська "Іскра", то... він швидко коцне...
 - "Іскра"?! - здивувався другий. - Пані адвокатка? Ні...
 - Так. Чого дивуєшся? - спокійно перепитав Михайло.
 - Чекай-но... Невже та сама, із Чорткова? Ні... Я сам її коцнув... Вона застрілила мого друга Коваленка за те, що він радив, щоб усі йшли з повиною... Я й коцнув її... Про це знає й Романюк...
 - Василю, друже! Он ти який... Чого ж досі мовчав?.. Це справді не та "Іскра", але чортківська... хочуть увічнити ту, попередню...
 Ходім поговорим... Вони відійшли за темнозелені кущі ліщини. По верховіттях дерев пробіг вітер і від того в лісі знявся якийсь таємний гомін.
 - Як добре, Василю, що ти відверто розкрив мені свою душу, - продовжував Михайло. - Цього я чекав. Ти не помилився... Нас обдурених є вже не багато, але й ці, нарешті, починають розуміти, в яку прірву затягли нас ватажки бандерівських банд... Вони ще й осмілюються звати себе "синами України"... А це справжні ж бандити, яких навчили кривавому ремеслу німецькі фашисти. Це гітлерівці ж прислали нам найбільшого бандита "Лебідя" - Максима Рубана з фашистською шпигунською виучкою... От він і наплодив нам головорізів... Е, та що тут багато говорити... Ми, як ті дурні кроти, посліпли під землею і не захотіли бачити сонця... Ну чого ми пішли за своїми ворогами - волинським поміщиком - Савуром, куркулем із Тернопільщини Ратушним - "Вієм", львівським купцем Олійником - "Енеєм", за тією ж "Іскрою" із Чорткова, хай їх усіх земля повикидає!.. А десь у Рогатині моя мати, сестра...
 Михайло замовк. Тоді почав говорити Василь:
 - А я... Всі друзі працюють давно... Родина ще поки є... у селі Вульки. Знаєш Бережани? Звичайно, знаєш... Ще ж недавно, коли ми заскочили в Лісники, гадюка "Ворон" пронизав кулею дев'ятнадцятилітнього юнака Михайла Фарйона. Отак назіщо... За "зраду" - казав, бо той не пішов з нами... А хлопець три роки мучився на каторзі німецькій... Ти сам про це після згадував... Так що в пам'ятку Бережанський район... Отам у Вульках десь і родина... Ух!..
 Знову затихли і прислухалися до лісового гомону. Десь збоку за бузиновими кущами почувся шелест.
 - Сотенний Гак іде, - тихо сказав Василь. Обидва презирливо глянули на довгов'язу постать "начальства", що хитаючись поміж кущами побрела до зборища.
 - Ач, який гусь!- сказав Василь і плюнув услід.
 - Оце він, нашою землею вигодуваний, німецькою наукою напханий! - добавив Михайло. - Куркуляка із Львівщини. Там у Глинянському районі він мав аж 80 гектарів землі... І зза отаких п'явок кров проливається наших же братів... А тепер, коли є заклик від Радянського Уряду, дурень, хто буде слухати очманілих від страху ватажків... Не послухати того заклику, - значить відцуратися від своєї долі...
 - Отож поки не пізно, підемо з повиною, - сказав Василь.
 - Мій земляк Гаєвський із села Лісники пішов. Тепер працює. Отже повернемося й ми і треба розповідати, щоб оці німецькі посіпаки не втекли від нашої помсти... Смерть їм, німецьким запроданцям. Це чере них гинуть невинні люди. Лише в одному селі Мечишів нашого району - 30. А старого Петра Гладія із сином та Олену Неділенко з дитиною повісили... А ми полякались їх погроз... Ми помстимось над ними. Клянусь...
 - Правда, Василю... Правда, - мовив Михайло.
 - Це я хотів давно зробити... Та боявся... Але досить терпіти. Кидаймо бандитське ремесло, ходімо з повиною. От піду підслухаю, розвідаю їхні плани, а ти тут почекай...
 Василь лишився сам. Він присів на трухлявий пеньок і дивився на сині шматки хмар над рожевим заходо. Сонце поволі тонуло в густому тумані на горизонті. Йому видавалися ті шматки хмар замордованими трупами, облитими густою кров'ю. Тут була окраїна лісу і йому було видно, як ген-ген аж над самими Підгайцями, ніби звисла з сивою покошлаченою бородою голова діда Гладія.
 Всі злочини, що доводилось йому бачити, разом з сутінками налягали на нього і нестерпно давили. Рожево-червоний захід нагадував страшні пожежі палаючих шкіл, лікарень і клубів, а навислі хмари, ніби червоний дим, що клубочеться аж до неба. Від цих думок йому стало моторошно і він почав ходити по невеличкій галявині.
 Невдовзі появився Михайло. Він був дуже схвильований і ніби наляканий.
 - Ідемо, - коротко сказав. Обидва зникли в темній гущавині. Вже коли вибралися з лісу і пробиралися глибокою долиною до якогось хутора, Михайло почав розповідати:
 - Нам треба добратися назавтра до села... Попередити. Інакше оці гади ще поріжуть багато невинних людей... Перед погибіллю люті поробилися... Поріжуть і зникнуть за кордон. Довбня хвалився, що має навіть родичів за кордоном... Буде, мовляв, де притулитися... Нині треба добратися в Лісники... Там "Мирослав" - Гаєвський Євген... Помсту мають вчинити над ним... Попередити треба і... тут момент... Сами влізуть засідці в руки.
 Дерева дрімали в ранковій тиші. Ніхто не будив лісового спокою. Сиза пелена туману застелила долину. Все ніби завмерло в якійсь незбагненній величі. І люди, що прийшли на засідку, ніби піддалися якомусь казковому оцепенінню. Поприлягали і чекали. Раптом - автоматна черга. Так раз і другий. Потім знову стихло. Люди, що притаїлися, мовчки переглянулись.
 - Вони! - почувся голос Василя.
 Всі чекали розпорядження лейтенанта, що підозріло глянув у бік Василя. Він був готовий на всякі несподіванки і послав двох бійців у розвідку. Розвідники привели людину, яку всі зустрічали привітно.
 Гаєвський, Євген! Здоров! - зрадів Михайло. - Ти чого тут?
 - Мене Романюк попередив... Я й пішов з села... І мало не наскочив... Вони там...
 Він показав у долину, де виднілася хатина. Потайки всі направилися туди.
 Бандитських верховодів застали в хаті зненацька. І тому, що вони не згодилися здатися, то їх прикінчили на місці. Василь власноруч вбив ватажка банди "Довбню", а Михайло - "Гордієнка".
 Обшукали трупи. В спідніх кишенях було знайдено пакунки доларів і якісь документи.
 - Не встигли, - сказав Михайло. - Пропала вовча шкура... Шкода, що живими не впіймали.
	Учитель Роман Кравчук