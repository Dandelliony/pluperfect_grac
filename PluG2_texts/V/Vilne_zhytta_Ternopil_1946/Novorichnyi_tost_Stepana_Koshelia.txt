Новорічний тост Степана Кошеля
В просторій кімнаті, яскраво освітленій електролампочкою, на ліжках сплять курсанти офіцерського училища. Не спить тільки Степан Кошель. Закінчивши підготовку до наступного заняття, він підійшов до широкого вікна.
Кожного вечора в хвилини відпочинку Степан милується чарівною панорамою Москви. З цією ж метою він сперся на підвіконник і на цей раз.
В морі електричних вогнів, що барвистими хвилями переливалися в пухнастих сніжинках, купається столиця Батьківщини.
Кошель щиро полюбив Москву. Та й чи можна ж не любити її! Адже це ж у Москві, в її зореносному Кремлі, живе серце, розум і воля народу нашої країни. Це ж звідси на всі шістнадцять республік ллються животворящі промені Сталінської Конституції.
Коли дивишся на столицю, неможливо не думати про всю нашу Вітчизну і, зокрема, про той край, про те місто чи село, в якому народився і зріс.
Степан завжди думає про свою Вітчизну, про село Товсте, що на далекій Тернопільщині, в якому живуть його батьки.
Зараз Степанові чомусь особливо забажалося побувати в колі своєї сім’ї. Ох, і погуляли б же! Та що зробиш? Військова дисципліна порядок любить. Прийде час, закінчить він училище, і поїхати додому можна буде. Перемога, здобутий мир є гарантією того, що не сьогодні — завтра зустріч усіх Кошелів неодмінно відбудеться.
Радісною буде та зустріч. Бо до неї пробиралися три брати через густі хащі, через круті перевали, через ріки й болота.
Думки Степана перенеслись за два роки назад! В уяві постав сивий славута Дніпро. Його Степанові довелось перепливти під зливою німецьких куль, під вибухами «фріцівських» бомб і снарядів.
Тепер аж страшно стає, коли намалюєш в пам’яті ту картину. А тоді він, кавалер ордена Слави, з кількома десятками інших хоробрих патріотів не думав про страх. Одне лише в голові трималося: виконати наказ командира, переправитися на правий берег, відвоювати у німця і закріпити за собою плацдарм.
Пригадалася найщасливіша година в житті, коли член Уряду, за дорученням Президії Верховної Ради СРСР, вручав йому Золоту Зірку Героя Радянського Союзу і орден Леніна за винятковий героізм при форсуванні Дніпра.
Потім — завершення визволення рідної Радянської України від німецької погані і невимовно радісна перша за час війни зустріч з батьками й молодшим братом.
Коли в 1941 році Степан ішов на фронт, його брат Володя був ще юнаком. А як повернувся в село, застав кремезного парубка. Саме нагодився на проводи Володимира в Червону Армію.
Степан вийняв з кишені фотокарточку. «Молодчина, Володя, не зганьбив рід наш, — подумав, погладжуючи долонею знімок, на якому брат зображений з медаллю «За бойові заслуги». — Ось хто доніс славу нашої зброї до самого Берліна!»
Тихими, розміреними кроками Степан пройшовся по кімнаті, окинув поглядом товаришів своїх, що міцно спали, і сам ліг у постіль. Але спати йому довго не хотілося. Думки густо роїлися в голові і виринали на поверхню одна поперед одної.
«Так, не судилося, значить, мені в першу післявоєнну новорічну ніч сидіти за одним столом з батьком, з матір’ю, з братами. Та не біда. Я зустріну новий рік в колі своїх бойових друзів, пліч-о-пліч з якими завойовував собі й батькам своїм право на життя, а Батьківщині — незалежність і славу. Я високо підніму бокал і вигукну: вип’ємо, друзі, за здоров’я того, хто через роки тяжких випробувань привів нас до перемоги і слави — за рідного Сталіна вип’ємо! А другий тост я проголошу за тих, хто, відриваючи від свого рота, посилав нам на фронт хліб-сіль, хто чекав нас додому тільки з перемогою — за батьків, матерів і сестер наших. Піднімемо тост за 1945 рік, за рік нашої перемоги і слави».
