Рік тому
Як і в ці погожі дні, лагідно сяяло сонце, цвіли сади і пахощі весни сповнювали звільнену від снігу землю.
В результаті нищівних ударів доблесної Червоної Армії третя імперія розгубила своїх сателітів і опинилася в тисках двох фронтів. Війна гриміла за Одером, на німецькій землі.
Сюди, до зигзагів лінії фронту, і були згорнуті всі наші погляди, всі наші надії. Війська 1-го Білоруського фронту міцно утримували плацдарми у районі Кюстріна. Союзні армії, прорвавши горезвісну лінію «Зігфрід», швидко просувались на схід.
 — Хто першим дійде до центру фашистської берлоги?
 — Чий прапор першим майорітиме над Берліном?
Ці питання в ті дні хвилювали над усе і тому не дивно, що ми не помічали краси квітучих садів, не відчували по-справжньому пахощів весни.
А радіопередачі, мов на зло, були стримані, скупі на слова і завжди запізнювались з подачею відомих нам фактів, принаймні, днів на три — чотири. Та нам, правду кажучи, вже було зовсім не цікаво довідатись про те, що праві, або ліві сусіди оволоділи ще одним якимнебудь «бургом». Ми чекали від диктора більшого, важливішого. Чекали, хвилювались, раділи, сперечались. І більш усіх сперечались улюбленці ескадрилі — старшина Корольов та сержант Павленко
Обидва — бувалі воїни. Обидва вони прийшли сюди, під Кюстрін, з під Калача. Смерті не раз сміливо у вічі дивилися, хліб і сіль навпіл ділили, в рідкі години дозвілля солдатського залишилися нерозлучними. Але в одному не сходилися:
 — Як довго держатиметься Берлін?
Їх тричі орденоносна частина громила німців у Будапешті і по тому, як довелося потрудитись там, старшина Корольов вважав, що Берлін впаде не раніше, ніж через місяць. Цього якраз і слухати не хотів сержант Павленко.
 — Ні, друже, старою міркою міряєш. Хоч за Берлін будуть запеклі бої, але все ж фріци не довго вистоять. Глянь, яка сила в нас. Та й по карті ж прикинь...
Сперечання двох воїнів обірвалось ранком 17 квітня, коли військам фронту було оголошено наказ Верховного Головнокомандуючого товариша Сталіна про початок останнього штурму, останньої фортеці німецького фашизму.
Тих днів вік не забути.
...Перейшовши в наступ з плацдармів на західному березі Одера, війська маршала Жукова 23 квітня, при підтримці масованих ударів артилерії та авіації, прорвали сильно укріплену, глибоко ешелоновану оборону німців і, просунувшись вперед від 60 до 100 кілометрів, прорвалися в Берлін зі сходу.
Війська маршала Конєва, просунувшись з боями вперед від 80 до 160 кілометрів, у той же день вірвалися в Берлін з півдня.
З перших годин бої на вулицях Берліна набули своєрідного, так би мовити, багатоповерхового характеру. Запеклі сутички зав'язалися не тільки на землі і в повітрі. Вони точилися над землею — в коридорах, на площадках східців і горищах багатоповерхових будинків. Сутички й атаки заглибились під землю — в бетонні підвали і бомбосховища, в тунелі й підземні станції метрополітена.
Тим часом частини наших військ швидко просувалися вперед на захід і 25 квітня повністю завершили оточення Берліна. О 22 годині столиця вашої Батьківщини Москва від імені Батьківщини салютувала доблесним військам 1-го Білоруського і 1-го Українського фронтів двадцятьма артилерійськими залпами з двохсот двадцяти чотирьох гармат.
А через сім днів — 2 травня — весь світ блискавкою облетіла радісна звістка.
 — Берлін впав!
Наш, кров'ю вмитий і славою овіяний, радянський червоний прапор піднісся над рейхстагом. І хоч кругом ще палали пожежі, лунали постріли, хоч всі знали, що війна ще не закінчилась, що на півдні, в Чехословаччині, досі огризаються озвірілі головорізи і це для них везуть «гостинці» льотчики генерала Руденка, — було ясно одно: перемога завойована!
 — Твоя правда, Льоня, була, — признався Корольов. — Я ніяк не сподівався, що так швидко скоїться.
 — То-то, друже, думати треба глибше, — жартуючи відповів сержант.
Разом з іншими двоє нерозлучних друзів спішили подивитися Берлін. Машина тихо пробиралася вузькими «штрасами» між сірими і довгов'язими будинками. Ось відомі «Бранденбургські ворота». Ось тут жив найбільший брехун з брехунів — Геббельс. Далі — палаци пузатого Герінга.
Ми їдемо по Берліну і радіємо, що, нарешті, добилися свого. І сміх бере, сміх переможців, коли на кожній стіні бачиш наклеєні плакатики: «Руським столиці не здамо».
Біля рейхстагу людно і весело. Тут зібралася тисячоголоса маса воїнів-переможців. На всіх стінах рябіли тисячі надписів. Не витерпів, щоб не залишити сліду, і наш весельчак Льоня. Діставши з планшета червоний олівець, він зробив і свою мітку:
«То-то, знай, окаянний, наших! Леонід Павленко з Поділля».
На другий день я бачив, як Павленко повноправним господарем витав над Берліном, мов у Рогані, під Харковом, де він закінчував льотне училище. А, заходячи на посадку, сержант «пробрив» над Карлхорстом, над сірим будинком колишнього військово-інженерного училища, де 8 травня 1945 року об 0 год. 45 хв. був підписаний акт про повну і беззастережну капітуляцію Німеччини.
