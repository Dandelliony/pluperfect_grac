За Михайла Сергійовича Гречуху віддамо свої голоси
З почуттям безмежної радості довідався я про те, що Михайло Сергійович Гречуха дав свою згоду балотуватися по нашій Бережанській виборчій окрузі. Михайла Сергійовича ми вдруге висуваємо своїм кандидатом у депутати Верховної Ради СРСР. Це тому, що товариш Гречуха, перебуваючи на посту керівника верховного органу влади Радянської України, зробив багато для її розквіту, для щастя свого народу.
Ім’я Михайла Сергійовича нерозривно зв’язане з великими перемогами і досягненнями Радянської України.
В період мирного нашого життя, в тяжкі для нашого народу роки війни товариш Гречуха не шкодував ні сил, ні енергії для боротьби за справу трудящих.
Михайло Сергійович Гречуха — вірний учень великого Сталіна, під чиїм керівництвом народи України здійснили віковічну мрію про возз’єднання всіх українських земель в єдиній українській радянській державі. 
Товариші виборці Бережанської виборчої округи! Давайте прийдемо всі, як один, до виборчих скриньок і одностайно віддамо свої голоси за Михайла Сергійовича Гречуху!
