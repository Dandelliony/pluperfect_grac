Слово селян Хоросткова
520 селян Хоросткова зійшлися на збори, щоб висунути і обговорити кандидатуру своїх посланців до верховного органу радянської влади.
Перше слово бере на зборах селянин Іван Якимович Кекуш. Він звертає його до великого творця радянської Конституції, визволителя Українського народу від польських і німецьких колонізаторів, кращого друга трудового селянства — Генералісимуса Радянського Союзу Й. В. Сталіна. Сердечним і одностайним одобренням зустрічають усі присутні пропозицію т. Кекуша висунути товариша Сталіна першим кандидатом у депутати Верховної Ради СРСР.
Слово надається селянинові Івану Васильовичу Зич. Він пропонує зборам висунути Івана Даниловича Компанця кандидатом в депутати Ради Союзу, характеризує т. Компанця, як вірного сина партії Леніна - Сталіна, що багато зробив для культурного і економічного розвитку Тернопільщини.
Гаряче підтримує пропозицію т. Зича селянка Марія Степанівна Вавришина, розповідаючи про те, як добре знає Іван Данилович Компанець думки і бажання селянства і як багато дбає, щоб трудящий хлібороб вийшов з віковічної відсталості до заможного, культурного життя.
Збори одностайно ухвалили просити згоди т. Компанця на балотування в депутати Ради Союзу від Чортківської виборчої округи. 
