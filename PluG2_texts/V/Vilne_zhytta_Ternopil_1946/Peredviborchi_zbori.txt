	Передвиборні збори працівників редакції обласної газети "Вільне життя", обласного радіокомітету, обласної друкарні та облліту
 3 січня відбулися спільні передвиборчі збори працівників редакції обласної газети "Вільне життя", обласної друкарні, обласного радіокомітету та облліту, присвячені висуненню кандидатів у депутати Верховної Ради СРСР.
 Один по одному виступають перед виборцями учасники зборів.
 Коли співробітник редакції тов. Мельников П. М. вніс пропозицію висунути першим кандидатом у депутати до народного парламенту любимого вождя трудящих великого Сталіна, учасники зборів захоплено аплодують, виявляючи цим свою безмежну любов до творця радянської Конституції, народного вождя і організатора наших перемог.
 Тов. Мацицький І. С. у своєму виступі сказав:
 - Товариші! Я думаю, кожен з нас з щирим серцем вітає пропозицію тов. Мельникова про висунення від працівників преси і радіомовлення кандидатом у депутати Ради Союзу Генералісимуса товариша Сталіна. Крім того, я вношу пропозицію підтримати рішення селян села Суходіл, Гусятинського району, та колективу депо ст. Чортків про висунення кандидатом депутати Ради Союзу тов. Компанця Івана Даниловича, а також приєднатися до рішення працівників служби руху ст. Чортків і 6-ї вагонної дільниці про висунення кандидатом у депутати Ради Національностей тов. Ткачука Марка Яковлевича.
 Дружно пройшло обговорення пропозицій т.т. Мельникова і Мацицького. Тов. Бражник А. Ф. коротко розповів біографію тов. Ткачука, товариші Зоценко, Брилінська та Мазанько розповіли учасникам зборів про вірного сина партії Леніна-Сталіна, керівника Тернопільської пертійної організації, депутата Верховної Ради СРСР та Верховної Ради УРСР тов. Компанця Івана Даниловича.
 Збори одностайно ухвалили:
 "1. Від робітників і службовців редакції Тернопільської обласної газети "Вільне життя", обласної друкарні, обласного радіокомітету та облліту висунути кандидатом у депутати Ради Союзу Верховної Ради СРСР вождя народів Генералісимуса Радянського Союзу Йосифа Віссаріоновича Сталіна.
 Просити товариша Сталіна Йосифа Віссаріоновича дати свою згоду балотуватися по Чортківській виборчій окрузі по виборах у Раду Союзу.
 2. Підтримати рішення селян села Суходіл, Гусятинського району, та робітників і службовців чортківського депо про висунення кандидатом у депутати Ради Союзу тов. Компанця Івана Даниловича, а також рішення робітників і службовців 6-ї вагонної дільниці та служби руху ст. Чортків про висунення кандидатом у депутати Ради Національностей тов. Ткачука Марка Яковлевича.
 Просити тов. Компанця і тов. Ткачука дати свою згоду балотуватися по нашій виборчій окрузі".