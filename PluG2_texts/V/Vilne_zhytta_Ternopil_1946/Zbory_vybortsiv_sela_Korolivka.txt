Збори виборців села Королівка
Приміщення клубу села Королівки, Борщівського району, святково прибране. Сьогодні знаменний день для трудівників цього села — тут відбуваються збори селян-виборців, присвячені висуванню кандидата в депутати Верховної Ради СРСР.
380 чоловік заповнили залу.
Першим виступив житель цього села тов. Сердюк Йосип Тимофійович — ветеринарний фельдшер. За 50 років свого життя він ще ніколи не переживав такої радості, як тепер на передвиборних зборах.
В своїй промові тов. Сердюк сказав:
 — 	Я пропоную кандидатом у депутати Ради Союзу Верховної Ради СРСР вірного сина нашої Батьківщини — першого секретаря Тернопільського обкому КП(б)У тов. Компанця Івана Даниловича. Іван Данилович добре розуміє селянську душу, бо сам селянин. Це чутлива, щира людина, відданий працівник радянської держави, стійкий більшовик, — він виправдає наше довір’я. 
Далі бере слово демобілізований воїн Червоної Армії тов. Тихович Йосиф Васильович.
 — 	Селяни, — говорить він, — я теж за те, щоб висунути від села Королівки керівника Тернопільської парторганізації тов. Компанця Івана Даниловича кандидатом у депутати Ради Союзу. Іван Данилович своєю чесною працею на користь трудящих завоював собі авторитет і пошану серед населення нашої області. Наше довір’я він виправдає з честю.
В своєму рішенні виборці одностайно ухвалили — висунути тов. Компанця І. Д. кандидатом у депутати Ради Союзу Верховної Ради СРСР і просити його дати свою згоду балотуватися по Чортківській виборчій окрузі по виборах до Ради Союзу.
