ВИСУНСЬКА НАРОДНЯ РЕСПУБЛІКА
ТОРКАЮЧИСЬ виключно денікінського періоду, ми не будемо зупинятися окремо на кожному уряді з того величезного прейскуранту, що був „так любезно" запропонований трудящим України міжнародньою та руською контр-революцією, але все ж слід зазначити, що переповнена Денікіним чаша селянського терпцю, поступово наповнювалась ще його шляхетними „попередниками“: австро-німцями, гетьманом Скоропадським, Петлюрою, франко-греками, отаманом Григорьєвим, „батьком" і Махном й інш.
Звірства ж Денікіна були виключними, вони головним чином й викликали Цілу низку селянських повстань. Село Висунське на Херсонщині — першим на Україні повстало й об'явило себе Селянською Народньою Республікою.
Слід також згадати й те, що після ліквідації махнівщини тут утвердилася Радянська влада і залишилась до самого приходу Денікіна, тоб-то до 1-го серпня 1919-го року.
Ще в процесі формування на Дону Денікіним білої армії старого політкаторжанина — селянина с. Висунського, Федора Савича Юхименка, що був в той час членом повітової Ради й працював на посаді завхоза, було послано Губвиконкомом в повіт для добровільної мобілізації селян в Червону Армію.
До заклику Юхименка село поставилось досить недружелюбно: через те, що банди, які росплодились в повіті й видавали себе за „червоних", систематично грабували селян, а окремі представники Радянського апарату, особливо на селі, також не викликали до себе пошани. Через те призив у Червону Армію не дав ніяких наслідків і взагалі селяне відмовились підтримувати Радянську Владу. Тоді на об'єднаному засіданні Губвиконкому з професійними й партійними організаціями було вирішено викликати на село для агітації кращих товаришів.
Таким чином Юхименка було послано в рідне село, в Висунське, де його й застала влада Денікіна.
За час перебування в Висунському Юхименко змовляється з багатьма волостями й разом із вчителем Тришевським керує організацією бойових дружин, постачає їх зброєю та набоями і т. д. Потім звязується з Одеським підпільним Комітетом КП(б)У і дістає звідти директиви й засоби для операцій, через тов. Аносова, що періодично приїжджає в Висунське. Потім Аносова було вбито махнівцями.
До того часу Денікін встиг охопити не тільки Херсонщину, але й увесь Крим і вже роспочав на занятій території „наводити порядок".
В ріжних частинах міста, особливо в робітничих кварталах — висіли на телеграфних стовпах товариші з скрученими назад руками й прив'язаним до них камінням; у всіх повішених на спині було написано „бандит"; в околицях пожежі не припинялися й гасити їх не дозволялось.
Для села було зформовано спеціальний карний загін під командою кол. пристава Богомолова. Цей загін показав себе в с. Снігірівці: заарештованих тут 7 селян було катовано, замордовано на смерть й вкинуто в колодязь біля кол. економії князя Трубецького, — Новопетрівці.
Жорстокість Богомолова краще всяких агітаційних експедицій об'єднала селян. Юхименко за 2—3 дні встиг організувати армію в 275 багнетів, 35 шабель при 2-х кулеметах „Максима" й 2-х гвинтовках-автоматах.
Вранці 23-го вересня карний загін з 4-ма кулеметами, однією гарматою, 20 — верхівцями та сотнею піших підійшов до Висунського.
Не ждали висунці такого швидкого приходу „гостей", але все ж не розгубились: наступ загону було відбито й поранений в руку Богомолов утік разом а загоном, залишивши 2-х полонених й декілька ящиків з набоями.
Другого дня на селянському сході висунці вирішили ні в якому разі не підкорятись роспорядженням денікінської влади й оборонятись до останнього.
Тут же було вибрано Комітет громадської оборони — з 10 чоловіка.
З цього моменту Висунське уявляє собою головну базу повстанців. Починає функціонувати воєнний комісаріят, що від нього і йдуть роспорядження по охороні, вербовці бойців та інш.
1-го Жовтня зі станції Снігірівка почав наступати на Висунське капітан Молодцов з 2-ма 6-дюйм. гарматами, з кулеметами й 600 багнетами.
Одночасно зі ст. Явкино почав наступати поручик Заікін з двома 6-тидюймовими гарматами, 40 верхівцями та 600 піхотинцями. Через послану делегацію Молодцов вимагав здатись протягом 24-х годин, а в разі відмовлення погрожував спалити село.
Зі стратегічних міркувань делегацію цю було негайно заарештовано.
Те саме було зроблено й з другою делегацією, що була послана сюди зі станції Пришиб.
О 10-й годині ранку того ж 1-го Жовтня почалась облога Висунського з 2-х боків. Бій продовжувався до 7-ї години вечора.
В наслідок цього загін Молодцова було розбито. Хто залишився живим, тікав у напрямку на Херсон, загін Заікіна встиг зайняти позиції висунських частин, знятих звідти для переслідування Молодцова, але теж був розбитий. Частина розбіглась, залишивши поранених, санітарний обоз і багато документів.
7-го жовтня Висунське об'явило себе „Народньою Республікою" з таким складом Уряду:
Юхименко — Голова Республіки. Яриловець — Наркомвійськсправ і командир Висунської Армії. Ярошенко — Заст. Ком. Вис. Арм. Мірлян — Нач. Кінноти. Кужильний — Наркомфін. Іванець — Нарком'юст. Тарасов — Наркомпрод. Урядом затверджується герб республіки — лев біля монограми ВНР, малюнок грошзнаків, виконаний місцевим селянином, художником-самоучкою Кузьменком, починають виходити накази й постанови як воєнні так і внутрішнього роспорядку і т. інш.
Чергова облога Висунського 18-го листопаду також закінчилась нічим. Білих було розбито і вони знова відступили. Обурені невдачами білі виставили другого дня 2 полки піхоти з 2-ма батареями та 6 гарматами й ескадроном кавалерії.
На цей раз після сильного бою білі увійшли в Висунське. Через Давидів Брод армія висунців одступила до Кривого Рогу. Тут вона залишилась до приходу Червоних тоб-то до середини січня 1920-го року і, збільшившись до 15.000 чол., влилась у Червону Армію.
Звичайно, не маючи еко немічних, ні фінансових ні територіяльних ні ніяких інших даних, окремою державою с. Висунське бути не могло.
Основне завдання утворення республіки — це з'єднати селян і морально вплинути на ворога.
Мету було досягнуто. Не дуже спокійно спалось білогвардійцям, коли вони знали, що в тилу в них бойці „Висунської республіки", не солодко їм було й тоді, коли 15.000 нових вояк поповнило ряди Червоної Армії.
Таким чином Висунське було піонером селянського руху в країні і відоме виключною своєю мужністю. Гадаємо, що в книзі історї Революції на Україні воно безумовно займе належне місце.
