БУДИНОК ПРОМИСЛОВОСТИ ДО ДЕСЯТОГО жовтня
ДО НАЙБІЛЬШОГО в світі свята Десятих Роковин Жовтневої Революції, Харківський велетень — „Будинок промисловости" широко відчинить двері свого вже відбудованого першого корпуса.
В святкові дні в цьому корпусі розмістяться ювілейні вистави: „Всеукраїнська архітектурно-художня", Проектів Будинку Уряду, та „Книга за 10 років".
Вже в листопаді перший корпус займуть нові мешканці — сім трестів: Південсталь, Коксобензол, Хемвугілля, Тютюнтрест, Цукротрест, Південно-рудний трест та представництва краматорського заводу.
Середній корпус — Залі Промбанку, Цекомбанку, загальна їдальня та клуби, прекрасний готель на 50 номерів, Вакот та Сельмаштрест, Порцелян-фаянс-шкло та Силікаттрест, Папертрест та Держспиртовий — майбутні мешканці нового будинку.
Третій корпус дається Держторгові, ПОМТ'у, Шкіртрестові, Махортрестові. Вільну площу буде реалізовано.
Цифри іноді бувають дуже виразні. Ось їхня мова:
Загальна площа Будинку Промисловости — 847 кв. метрів. Площа перекриття по всіх поверхах — 63.000 кв. метрів.
Загальна кубатура будинку — 347.000 куб. метрів. Одного паркету треба 47.637 кв. метрів. Будинок буде зашклено 45.000 кв. метрами шкла. Бетону треба 34.000 куб. метрів. Пішло 520.000 пудів заліза та 775.000 пудів цементу.
В результаті чудовий зразок могутнього будівництва країни трудящих.
Там, де раніш пустували університетські землі, прорізані брудними канавами, де працювала поганенька цегельня та бігали голодні собаки, тепер роспочато будівлю нової колосальної, по задумі, частини української столиці.
Кругом будинку промисловости народжується нове місто.
Вже виросло три поверхи жилкоопу „Радянський книгар", росте „Хемік", росте „Бродильник", „Швейник" й закінчено чотирьохповерховий будинок „Союзу Звязку".
На майдані, що біля Університетського саду, буде збудовано „Будинок Уряду".
