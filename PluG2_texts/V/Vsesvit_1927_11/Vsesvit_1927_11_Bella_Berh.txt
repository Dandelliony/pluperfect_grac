СТО ТИСЯЧ
Нарис
Уявіть собі людину, що майже кожне своє речення починає так: «Коли я виграю сто тисяч...» і ще уявіть собі, що вона так само відповідає вам, коли ви просите в неї позичити 3 карбованці, бо ви... бо у вас...
Не думайте, що люде цього типу наповнюють театр у день тиражу виграшної позики. Ні, вони сидять дома, вони довідаються про наслідки тиражу за місяць по ньому і дуже недбало прочитають таблицю, а звістка про те, що їхня серія вийшла в тираж, їх зовсім не здивує: вони стільки раз у думках вигравали гроші, що їм власне вже не потрібний виграш — вони ситі з мрій.
Сцену затягнуто чевоним. В глибині її, на червоній дошці зеленими й синіми елекричними лампами малюються вогневі числа серій, суми виграшів і номера облігацій. Кількаярусна заля повнісенька людей і оперезана чевоними полотнами плакатів.
Ріжнокольоровими хмарами носяться листівки. Сухорлявий і дотепний доповідач пояснює суть і значіння виграшної позики. Йому посилають записки а ріжними запитаннями:
Запитання:  — Де можна буде одержати 100.000 карбованців?
Відповідь:  — Можна через Держбанк і не їздячи до Москви, хоча для такого випадку варт витратити 15 карбованців на квиток!
Запитання: — Що робити тому у кого вкрадено виграшну облігацію?
Відповідь: — Залишається тільки добре поплакати.
Питання: — Коли той, що виграв, сплачує аліменти, чи платитиме аліменти і з виграшу?
У відповідь; — Регіт.
На авансцені стоять два подібних до колес ящики на ослонах, покриті з боків шклом. В середині кожного можна повертати валок перемішуючи насипані в урну-колесо рурочки квитків.
Після першого тиражу залишилося всього 5.820 номерів серій у кожній серії по 50 номерів облігацій. У велику урну колесо покладено 5.820 квитків з номерами серій, у маленьку тільки 50 квитків з номерами облігацій від 1 до 50.
Велике колесо повертається, квиточки перемішуються, відчиняється віконечно в урні і з нього виймають тільки один квиточок, кладуть на мисочку і подають Голові Комісії в той же час повертається нове колесо і з нього таким самим чином виймається один з 50 квиточків. Номер першого квиточки  — серія і номер другого  — облігація, виголошуються тричі членами комісії й світяться химерними світлячками на червоній дошці. З обох колес виймають квиточки діти з дітбудинку не старше 8 років. Схвильовану й підозрілу публіку заспокоює невинний вигляд дітей. Вони не одурять.
Вранці розігрують маленькі суми  — від 100 крб. до тисячі, тому атмосфера в залі легша  — жартовлива. Ніхто не чекає виграшу, та й не хоче його: що за інтерес, яких небудь 300 карбованців! Всі думки, всі почуття повернулись в одну цифру, випалену фіялковими огнями в кожному мозку: 100.000!
Увечері жартовливий настрій зникав. Температура підвищується пропорціонально збільшенню суми виграшу. Сміх викликає тільки 3-х літнє дитинча, що його підводять до урни за руку. Воно, ледве помітне на сцені, має витягти номер облігації, що виграла 103.030.
Дужі руки піднімають його на височінь отвору урни, воно суне туди свою цікаву пичку, але його кумедні руки вже не смішать нікого: атмосфера напружена до найвищої міри. Заля завмерла. Може в цей мент вона навіть ненавидить дитинча, що рухом своєї руки вирішить зараз долю одного з тисяч. Хто він буде цей «неймовірно щасливий». Настрій Комісії також напружений: треба зберегти найбільшу серйозність в такий відповідальний момент. Дві дитячих ручки піднялись у повітря, спустились на блюдця...
Серія 4544, облігація номер 29,  — і ріжноголоса луна по сцені, тупотіння по театру, зелені вогні на червоній дошці і радіо по всьому світу розносять чарівні сполучення цифр, що зробили «щасливою» людину, на цілих 100.000. Кажуть, що з присутніх у залі слюсар з Дербанку виграв 1.000 крб., а якийся комсомолець, власник ¼ облігації, 5.000 крб. Вони обидва вважали за краще мовчати в театрі про свій виграш.
