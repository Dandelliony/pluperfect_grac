У Карпатах перепоховали вояків Першої світової війни
Товариство пошуку жертв війни „Пам’ять” знайшло братські могили. У них були останки 60 вояків, які полягли в Першій світовій війні, зокрема взимку 1915 року.
За фрагментами одностроїв вдалося ідентифікувати, що це були німецькі, австрійські та російські вояки. Серед них були й українці, які воювали по обидва боки. Загиблі брали участь у запеклих боях, які точилися на Сколівщині, в околицях сіл Орява, Тухолька, Козьова. 
Вояків перезахоронили на військовому цвинтарі села Орява. 
„На їхніх могилах ніколи не було хрестів, ніхто ніколи не запалював свічок. І лишень зараз, після того, як ми знайшли цих солдатів, їх по-християнськи похоронено на військовому кладовищі села Орява. Прочитано молитву і їхні останки освячено водою”,- розповів голова громадської організації „Товариства пошуку жертв війни „Пам’ять” Любомир Горбач. 
Члени товариства „Пам’ять” в одностроях часів Першої світової війни пострілами віддали полеглим воякам останню честь.