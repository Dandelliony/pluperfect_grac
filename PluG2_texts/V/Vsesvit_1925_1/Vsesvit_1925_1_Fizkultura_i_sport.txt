До збудування Всеукраїнського стадіону в Харкові.
У західніх краях мало не по всіх великих містах є стадіони величезні гарно обладовані майдани для спортивних змаганнів. У Лондоні, Стокгольмі, Антверпені, Ню-Йорку, в Берліні та Парижі збудовано спеціяльні стадіони для «Олімпійських ігр», що влаштовуються від 1896 року що четвертого року раз-у раз.
Футбольне ігрище, також для легкої атлетики та гімнастики, оточені біговою доріжкою та велисипедним треком; є водозбір для плавання. І все це оточено величезними трибунами, розрахованими на 40—85 тис. глядачів. Нема чого й казати, що спортсмени мають усі сучасні вигоди: клуб, книгозбірню, телефон, радіо, роздівальню, душі то що.
Стадіон, як звичайно, упорядковується за містом у здоровій місцевості, куди не заходить курява й дим з фабрик великого міста. У нас в СРСР до фізкультури де далі все більш пристає пролетаріят. Старих майданів, що лишились нам у спадок від старого режиму, не вистачає. Будуємо нові свої, але і вони для масових змагань не придатні.
Ленінград уже має стадіон ім. Леніна, Москва будує стадіон на Вороб'йових горах. Харків та Київ теж не з послідніх.
У Київі скінчено будування спортивних майданів, треба тільки поставити трибуни; у Харкові, де є загалом зразкові майдани («Червоний Залізничник», «Спартак»), вирішено збудувати «Всеукраїнський Стадіон» для влаштування інтернаціональних, Союзних та Всеукраїнських змагань.
Цю роботу буде розпочато з весни цього року. Стадіон буде збудовано між Міським Парком та «Сокольниками».
Найвища Рада Фізичної Культури при ВУЦВК призначила комісії (проектову. фінансову та инш.); вони незабаром вирішать найважливіші срави що до будування стадіону. 
«Всеукраїнський Стадіон» буде обладовано на взірець найкращих закордонних стадіонів, але не тільки для змагань, а й для свят загального характеру, мітингів, масових постановок то що.
Рекорд—„трюк“.
Відомий американський легкий атлет Осборн, що виграв першість на Олімпійських іграх у Парижі 1924 року, плигаючи вгору з розгону, нещодавно за відомостями закордонних часописів досяг нового всесвітнього рекорду, перестрибнувши через брус, поставлений на 2 метри 03,8 сант. заввишки. 
Цей видатний рекорд було б йому зараховано, коли б супроти Осборна не виступило з протестом… кіно.
Зробленим під час стрибання кіно - фотографуванням, на фільмі зафіксовано те, чого не могли помітити навіть суворі судді змагання. Крім того, що Осборн спускаючись на землю на 1/100 сек. раніш торкається руками (правила цього не дозволяють), знаменитий плигун тоді саме, коли все тіло перелітає над брусом, ледве помітно торкаючись великим пальцем лівої руки, злегка придержує і навіть пригинає брус, і тому височина бруса фактично нижчає. Скоро було викрито цей «трюк», на сторінках спортивної преси розпочалася суперечка між прихильниками і супротивниками Осборна.
Про зарахування рекорду тепер нема чого й гадати, ба навіть можливо, що Осборна буде позбавлено звання переможця Олімпійських ігр. 
Цей випадок добре доводить, що за кордоном кохаються в спорті не за ради здоров'я, а заради слави і «звання», не гребуючи ніякими способами.
Хоккей на Україні.
Сподіваються, що цього року буде велике спортивне оживлення. Крім Харкова, Миколаїва та Червоного Лиману, де ще минулої зіми утворилися хоккейні команди, хоккеєм зацікавилися зараз у Київі, Константинівці, Катеринославі, Люботині, Полтаві, Кременчуці, Лозовій, у Куп’янському то що.
Червоно-Лиманці перші вийшли на хоккейне поле. Особливого розвитку цієї цікавої гри, що тактикою і по своїй суті нагадує футбол, слід сподіватися у Харкові, де число команд кожного року збільшується і де є чимало ковзалок. Під час перших ігр у Харкові добре зарекомендували себе—«Штурм» та «Балабанівці».
Незабаром відбудуться змагання на „першість України", хто з міст покаже себе більш підготованим. А в лютому відбудуться змагання в Москві на „Першість СРСР“. На ці змагання поїдуть і хоккеїсти українські змагатися з москвичами та ленінградцями, хто кого переможе.
