ЛЮБОВ
Вперше — і тоді, коли почалася любов — вони зустрілися в клубі. Додам іще: як із часів сідої давнини,— зустріч ця сталась випадково.
... Ліза майже що-дня тікала з дому. 
... Покінчивши роботу в столовці, вона швидко бігла додому, одягала червону хустку на товсті коси і— над вечір під глухе батьківське гарчання, підтюпцем—ходою серни, бо їй 18—бігла до клубу. 
Чи було рано, чи було пізно — про це вона не турбувалась як і не знала того, чого треба так поспішати, але завжди боялась марно стратити одну хвилину—чи то дома в задушній хаті, чи на людній вулиці, — і поспішала з цією хвилиною до клубу.
... А тепер я: — 
Попробуйте—привикніть, то далі буде: схований обов'язок і видиме бажання.— До того ще—Лізі подобалось у клубі... А буває так, що й тягне на це вже инші є причини... От.
... Короткі літні вечори проходили невпіймано. Ховалось сонце засмажене й заморене десь за будинками, полотніла на листях сива роса і десь, на чахлому міському кленкові раптом з наміром на турецький барабан, але анемічно — вдаряв пісню розпутний нічний птах. 
. ..Потім нагострив вуха, розправляв крила і вилітав жити — кажан. І йшла ніч, не зупиняючись, дрібними, швидкими кроками. І звичайно, — засмажене сонце, що вже десь за обрієм, анемічний спів і гострі крила кажана мають звязок, і з Лізою, і з клубом, і з клубним садком, і кущами (бо там під кущем... але потім), і з усим тим, —де во а, Ліза, носила і роздарювала свою молодість.—l найбільше ніч — спітніла від зачаття ніч і вечір, бо вони вплітались в душу Лізи і робили настрій на рівень: кажан з гострими крилами і розпутний спів.
Ліза приходила вчасно. Не в міру довгий промінь червоного сонця сік тверду шибку стекла, - і як-раз тоді сходились до клубу. Вона може була першою. 
У великій передній центрального робітничого клубу цвітуть буйно плакати. ... А колись тут цвіли дворянські капелюхи, але про це, вже ніхто не згадує, а як хто так і зовсім не знає...
Да... Історичне: — да.
Ліза давно ходить до клубу. І через те, що давно, вона з радістю втискується в натовп і з задоволенням біжить очима по знайомим плакатам. — Он всі, ті, що йдуть від кутка до кутка, вона давно їх перечитала, може знає на пам'ять, але сьогодні-завтра — їй неодмінно треба їх оглянуть, бо як і червоне сонце, вони — кострубаті плакати — частина її життя.
... Високо, так щоб в очі кидалось плакат: відгодована брюхаста свиня з великою люлькою в зубах, і напис: хочеш буть свинею, то кури в клубі... — 
Але в великій передній, з нарізними драбинами, повно диму. Ходять по двоє, стоять купками, говорять пошепки упевнено, і, легко перекидаючись словами через голови, міцно на гурт. Іще хтось, знаючи, що він дома, весело зарегоче на весь живіт. 
Густо пахне людьми, потом, нафтою від масних сорочок і залізною тирсою.
Ліза всіх знає. А може й не знає — так як треба. — Але, он те, засмажене чорне лице, мускулиста здорова шия... Може вона бачила вчора, позавчора — важно: воно їй добре знайоме і навіть дороге. І не побач вона його сьогодні, чи буде тоді ніч спокійною? 
І так з кутка в куток, від плаката до плаката, від купки до купки, ловлячи, і, непомітно для себе, складаючи рядками крилаті слова, що літають в чадному повітрі чотирьох стінок великої передньої з нарізними драбинами. 
А иноді вона зупинялась перед якимсь квітчастим плакатом і довго сверлила його очима.—Вона тоді нічого не думала. Вона тільки знала, що там, куди поспішала.
І спитати її чого вона так поспішала—вона не знає. Ліза любила свій клуб. Потім, як енергія електричних лямп змінювала непомірно-довгий промінь сонця, вона звертала на нарізну драбину і йшла на гору в кімнату ч. 15 на годину фізкультури. 
Вона казала своїм подругам: 
— Я люблю короткі штанці... і потім от візьми, який у мене мускул?.. А батько лається... каже, що шлюхою скоро буду.
А ще потім, як в кімнаті ч. 15 гасили світ, Ліза виходила в клубний садок і обнявши за плечі свою подругу — другу червону хустку — розказувала їй за свою столовку, де вона подає обіди, за побитий посуд і за сердитого батька, що не пускає її до клубу. 
І як неодмінно півгодини в великій передній —так неодмінно до пізньої ночи в клубному садку. 
Правда, тут ще пахли кущі, тут ще иноді бувала зустріч з нахабними очима (Ліза тоді ховала лице в плече подруги) і відціль чутно ще було розпутний спів с чахлого міського кленка. 
Ліза любила ще і клубний садок. 
... Ліза все любила — і довгі нудні лекції і плакати і густий дим передньої і випадково нахабні очі — бо їй 18 і серце в неї було вагітне. 
... Так: — спитайте, чого по весні лошата гнучко вибрикують ногами і ляпають болотюкою в спокійну матір?
От. 
Поверталась до дому Ліза пізно. — 
Дзвінко вистукуючи каблучками по кам'яних тротуарах, вона розгортала рядки крилатих слів, що зафіксувала в клубі, —і, зупинившись на якомусь важкому кудлатому, силкувалась утворити з нього дію, або принаймні хоть уявити і розгадати того, хто сміло так народив це слово. 
... Літали кажани.
І відціль чутно було розпутній спів. Він давав настрій. 
... Ліза йшла. Душа й тіло повні задоволення. — Рівновага, і тільки стукаючи в чорне косе вікно, вона згадувала, що вже пізно і що зараз буде лаяти її батько. 
... Лаяв батько.—Кашляв, плювався, обіцявся перебити ноги і спалити клуб.
А Ліза, ховаючись під вовняну ковдру, думала: 
— а завтра знову піду. 
І знову йшла. 
І йшли дні, вечори і ночі — спокійні. 
І була така Ліза сама звичайна дівчина. 
* * *
І от... 
І от, одного разу—і потім надовго— Ліза весела й безтурботна, як свіжий —в росі — зелений бур'янець, Ліза, що не-знать защо любила повітря клубу, втратила рівновагу й спокій—розперезала своє серце. 
А було це так:
В клубі йшла вистави. Перед дверима в залю зібралася велика куча тих, що норовили зайняти місця поближче до сцени.
Було тісно й жарко. — Ліза стояла в самій середині і нюхала спітнілу сорочку свого сусіда, — і коли несподівано відчинились двері в залю, то вона ненароком попала в обійми дужого чорнявого хлопця. Він сказав:
— Попалась! 
А вона через плече заіржала до нього весною. 
Тоді він ще гукнув до когось: 
— Сміється!.. Значить, моєю буде!
Оце і все. З цього і почалося. 
... Підчас вистави, вони вже сиділи рядом,—і, мабуть, це вже не випадково. Він сміло схилявся до неї і про щось їй шепотів, а у неї цвіли щоки і якось незнано теплішало в грудях... — 
... І тут—все.
І коли Ліза поверталася до дому, то вона знала тільки, що звуть його Романом і чогось страшенно хотілось їй довідатись, що за птах співає на міському кленкові, і ще: поцілувати міцно-міцно сторожа, що сидів на східцях крамниці і задумливо плював на свої чоботи. — 
І звичайно, вона здивувалась, коли дома почав її лаяти батько. 
А потім... Ех і почалося-ж!.. — 
Світ не світ, столовка не столовка і сонця на небі не стало облилося серце бурхливою кров'ю і хотіло Романа. 
... На другий день Ліза довідалась у клубі, що слюсар він і працює в майстерні недалеко від її столовки. А на третій, ходила дивиться на вивіску майстерні і десь глибоко в серці пеленала думку, що може його зустріне. І нарешті не витерпіла —на четвертий: пішла на годину раніше в клуб і пильно стежила, коли він покажиться на дверях. 
В той вечір він прийшов. Ліза пізнала його через голови, по картузу, і хотіла кинутись йому назустріч, але несподівано з драбини посунула юрба і вона опинилася в кутку, далеко від дверей. Вона бачила тільки, як він піднявся по драбині, нарешті зник у натовпі,—і їй захотілось плакать і чогось, хоть на одну хвилиночку, подержати в руках його засмальцьованого картуза.
Цілий вечір вона блукала від кімнати до кімнати, обходила ввесь садок і не запобігла втіхи — його не було. Вона в-останнє постояла на тому місці де його побачила і, поглянувши з докором на нарізну драбину, пішла до дому. У неї були вогкі ліричні очі. 
По дорозі до дому вона гірко плакала, і десь співав нічний птах краяв серце. 
... вночі снився засмальцьований картуз, а ранком — і цілий день у Лізи були червоні очі.
Сталось після того:— 
Вона Ліза, та не та. Біга вона по столовці, подає обіди, щось комусь говорить, а в думках, в серці, в цілій істоті немає нічого, крім Романа з веселою усмішкою, в засмальцьованому картузі... 
І люди, на вулиці, не люди, коли там нема Романа... 
І не радують більше кострубаті плакати... 
І мовчить вона—Ліза— про своє горе. 
... І тільки иноді, обнімаючи свого маленького брата вона шепотіла:
— Та його-ж звуть Романом... (Маленький брат тоді шморгав носом і незрозуміло кліпав очима — надавав жалю).
Ще:— ходила Ліза до майстерні і одного разу побачила його. Але чогось несподівано злякалась і втекла до дому. (І знову плакала).
Але минуло й це. Вони таки зустрілись і зійшлися.— 
Зійшлися просто: вона тремтіла, а він почувши тіло молоде цілував її в губи.—
І було тоді щастя старе, старе і разом молоде в клубі.— 
Ще раз: ех!..— 
Зацвіли тоді знову плакати, поширився світ до безкраю, зареготалося сонце з гори і весело всміхнувся до Лізи кожен лист обсмиканих кущів клубного садочку.
... А ще потяглися соки живучі, набубнявіло і: отто розцвітеться квітка буйно:— 
Вісім день, не-знать чого, кріпилась Ліза, а на дев'ятий не вдержалась. 
... Якась тоді вистава йшла на сцені — вони силкувались пригадати на другий день, але не встигли, бо все поспішали. 
Поверталась тепер Ліза до дому тільки світанком. Відчиняв їй батько двері і вже не лаявся, а тільки коротко рубав: 
боска! 
А мати — бідна мати з гким серцем—тільки неспокійно розглядала червону помняту хустку. 
Але у Лізи цвіла тоді любов до всіх. Вона не ображалась на лайку батька, цілувала чогось засмучені материни очі із запалом гойдала, вище голови, свого найменшого брата. 
Іще вона літала в столовці вітром, била нещадно посуд і реготала щиро від душі, коли зав записував їй цю необережність на рахунок платні.
Да, ще вона записалась разом у чотирі гуртки і вибрала в великій передній два плакати — один своїм назвала, а другий Романовим. ... А над усе вона любила Романа І пахучий кущ у закутку клубного садка. Той кущ у неї — ера. 
І: — дні, дні, дні. 
Власне, — вечори і ночі. — Щасливі. 
Любов.
* * * 
Аж ось вдарила осінь і вшкварив дощ. 
Потяглися з заходу важкі хмари, засірів туман в повітрі, задумалось небо тяжко-тяжко, — і закрили клубний садок. 
Стала осінь. — Стало трохи сумно. 
... І довідалась ще Ліза, що вона вагітна. 
Тоді вже осипалось листя з чахлого кленка і не чуть було більше розпутного птаха.—Він полетів кудись доспівувати свою пісно і може забрав з собою маленький шматочок Лізиного щастя.— 
Так само вона любила Романа, як і тоді, в перші дні, але зараз не вистачало в неї крови й рухів заповнити цю любов. І від цього їй було трохи сумно. 
... Чулося, що сонце відійшло від землі. 
Осінь—таки!
Злютів дощ і надовго. Вже він не шкварив, а наважився надовго,—і вперто, спокійно сік заспану землю. 
Тепер Ліза—через дощ—часто лишалася дома. 
Сидячи довгими вечорами, на потертому старому дивані, вона пригадувала літо, розкладала рядками дні і якось без думок задовольнялась на тому, що вона вагітна.
— Ще буде літо... і буде в мене дитина... 
І не думала Ліза про те, як впорядкує своє життя, хто їй догляне дитину, коли вона буде в столовці і, звичайно, не знала, що скаже їй мати, коли довідається про її вагітність. 
Ліза вже не знала й про сором,— Вона прочитала всі кострубаті плакати і не вивчала, а тому і не розуміла поглядів свого батька — старого кравця.
... Лягаючи спати вона згадувала тільки свого Романа та думала: чи було у її матері таке щасливе літо. —  
Спокійно, спокійно, —як після перемоги, або після важкої праці коли ще ходором ходять груди.
Настала й зіма. — Нудна зіма, починаючи з осени і кінчаючи, — коли в повітрі знову пролетить заклик до зачаття і виб'ється з земли перший пролісок. 
І тоді почалося вдруге: — 
... Засипав сніг вікна і довідалась Лізина мати, що дочка її вагітна. Так:
—  Лізо, ти... у тебе...
(Соромилась мати). 
... У тебе спідниці не сходяться. 
— Ну-да... я-ж вагітна, спокійно відповіла Ліза... 
— Вагітна?!
В той вечір Лізина мати лила гіркі сльози з виморених очей. 
— Сором дочко, який!.. Сором... — 
Вона сиділа мов прибита. Як людина, що раптом дізналася про-те, про що боялась, навіть, думать, вона перебирала всі подробиці, які раніш помітила, але не звертала на них в свій час уваги і складала зараз з них сумну повість, що її, повісти — не розуміла Ліза. 
... — Верталась пізно... 
— Ну-да. 
— Замок справляла десь без грошей... 
— Так... він же слюсар, Роман мій. 
— О, куди дивилась я раніше?!... 
І хиталась жалібно, в розпуці стара голова і дивувалась Ліза і допитувала:
— Чого ви, мамо?... Чого плачете? 
А потім, коли сліз вже не вистачило і закралася в голову Лізи думка, якої вона не знала раніш — порішиле, або вірнішо наказала мати: 
— Ні в якім разі не признавайся батькові... бо вб'є. 
І за цього часу стала задумлива Ліза. З цього часу образили її любов і примусили її вивчати історію, якої вона не знала і думала, що вона їй не потрібна. 
Тепер Ліза, дивлячись на батьківську спину, що зігнулась над чиїмсь піджаком, думала:— 
— Чужий-же він мені... а ще недавно я його любила...— І що йому до мене? 
А потім гнівно душа бриніла: —  
— Як він сміє?!. 
І плакали очі: що в любов, нагло, втелесувався цинізм історії. 
Іще: почала Ліза туго виперізувати свій стан, що-б батько не помітив її вагітности, і, мабуть, пошкодила зовсім нове життя, зачате в щасливу хвилину під пахучим кущем. 
... Не стало щастя.
Весна! 
Все. 
Або ні — березень з вогким повітрям і густою болотюкою. Напередодні зачаття природи в літо стався фінал цієї коротенької історії людського життя. 
... Розбився світогляд. 
... Народилась злість. 
... Затужила молода душа.
(Скоро, скоро заспіває розпутний птах.) 
І щоб недовго: Стояв батько і харкав злістю: 
— Добігалась!... Курва! 
А потім згадав, що наче й мати була курвою, і замахнувся на обох важким прасом. 
— Уб'ю, щоб земли не паскудили!  
…Тоді мати мовчки ковтала сльози і уважно розглядала латку на своїй спідниці, а Ліза ще й досі не розуміла за що-ж її збирається вбивати батько. 
А коли з розхристаного праса випала на долівку остання жарина, то він сказав. 
— Іди... щоб очі мої тебе більше не бачили. 
Потім обняв свою голову і наче заплакав. 
... І пішла Ліза... Пішла з своєї хати, бо вигнав її батько.
... На дворі сутеніло. 
Вона йшла по рудій дорозі й обляпувало болотнюкою свою спідницю , ту саму, що знав її Роман. 
Звичайно, там, де йшла вона, були й тротуари, але во а забула про них, бо ще на порозі —як виходила — згадала, що цими днями вона повинна родити.
Вона плакала. Сльози падали на руду дорогу і змішувались з брудом вулиці. — 
Любовь її образили — покалічили і обплювали. Потоптали ногами. Це було страждання. - Ліза не знала сорому. 
... Але на розі вулиці якось ненароком вона згадала кострубаті плакати. І раптом ще один... — Тоді у неї промайнула думка: 
— І у мене буде такий хорошун... 
І далі, — вже всміхався, потім ходив, потім…
— У Лізи сміялись очі і на віях блестіла сльоза. 
Вона йшла в клуб в той клуб, де почалася її любов — ішла що в-останнє розвязати заплутане питання.— 
Любов.
Додаток до твору: 
На цей раз, ще в одному місці — при відчинених вікнах — було вжито старованного слова — байстрюк.