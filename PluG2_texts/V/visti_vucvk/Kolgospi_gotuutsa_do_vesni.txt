
(Огляд селькорівських листів)
Понад 700 ланкових, бригадирів, трактористів і голів передових колгоспів Семенівського району, Полтавської області, включившись у соціалістичне змагання ім. Першого року третього сталінської п'ятирічки, зобов'язалися зібрати не менше 20 центнерів зернових і 300 ц цукрових буряків середнього врожаю з кожного гектара.
- Кращі стахановці, - пише селькор Вакуленко, - які в минулому році вибороли по 500 і більше центнерів буряків з гектара, наприклад, ланки П. Куліш з артілі «Розгорнутим фронтом», О. Петриш і У. Кишеня з колгоспу ім. Тельмана, одержавши минулого року премії по 7.800 крб. за високий урожай буряків, тепер зобов'язалися будьщо добитися 1.000 центнерів буряків з гектара.
Колгоспники Лозівського району, Полтавської області, змагаючись за сталінський урожай, зобов'язалися добитися середнього збору зернових понад 20 ц з га, кукурудзи - 40, соняшника - 17, цукрових буряків - 300, картоплі не менше 200 ц з кожного га. Свої зобов'язання підкріплюють діловою підготовкою до весняної сівби.
Включившись у соціалістичне змагання, колгоспники Шполянського району, Київської області, розпочали масову підготовку до весняної посівної кампанії. В артілі ім. Петровського розпочалася боротьба за 30 ц зернових і 500 ц буряків середнього врожаю з гектара.
Деякі ланки цього ж колгоспу Г. Коваль, К. Демченко - взялися будьщо добитись 1.300 ц буряків з гектара. Ланки уклали між собою договір на соціалістичне змагання і дружно борються за виконання цього договору.
- Боротися за 1.300 ц з гектара, - пише селькор В. Лупко, - ланки почали ще з осені. Добре підготували грунт, тепер зібрали по 26 тонн перегною, 6 ц попелу та інших добрив. У соціалістичному змаганні веде перед ланка Г. Коваль. Однак, не відстає і ланка К. Демченко. Вона має прекрасні показники в готуванні до весняної сівби.
В артілі «Нове життя» в наслідок стахановської роботи на 15 січня вже закінчили ремонт сільськогосподарського реманенту. 10 сівалок стоять уже відремонтовані. Відремонтовано 12 культиваторів і всі борони. Бригадир Шевченко організував роботу так, що на площу під буряки вивезено понад 650 тонн гною. Ланки його бригади зібрали багато місцевих добрив.
Чечельницький колгосп ім. Кірова, Смотрицького району, Кам'янець-Подільської області, на відзнаку першої Сесії Верховної Ради СРСР зобов'язався цього року зібрати не менше 23 ц зернових з гектара, 54 ц кукурудзи, 375 ц буряків, 7 ц насіння конюшини з кожного гектара. Крім того, виростити від кожної свиноматки по 22 ділових поросят. Підвищити оплату трудодня на 6 кг зерна та 2,5 крб. грішми.
- Узяті зобов'язання, - пише селькор К. Батійчук, - артіль виконує з честю. Вже тепер є чудові зразки підготовки до весняних робіт. Ще з осені добре провели зяблеву оранку. В грунт поклали по 40 тонн гною і 3,5 ц мінеральних добрив на кожний гектар.
В наслідок стахановської роботи вже перечищено весь посівний матеріал, перевірено його на схожість. Насіння ячменю дає 95% схожості, овес - 92%, горох - 85%, гречка і просо - 94%. Відремонтовано сільськогосподарський реманент і передано його бригадирам рільничих бригад.
Велике виробниче піднесення викликало звернення передовиків соціалістичного змагання у колгоспників, треба тільки радянським і партійним організаціям це змагання очолити.
Завод зриває ремонт тракторів
(Від харківського кореспондента «Вістей»)
Велику відповідальність за успішну підготовку тракторів покладено на єдиний в області мотороремонтний завод. За завданням він повинен відремонтувати 920 моторів до тракторів «ХТЗ» для МТС Харківщини і 230 моторів для МТС Полтавщини.
Але керівництво заводу і, зокрема, директор тов. Черкасов неприпустимо поставилися до виконання цих відповідальних завдань. Тут з великим запізненням приступили до ремонту. І це призвело до того, що завод відремонтував тільки 739 моторів «ХТЗ» проти завдання 1150.
Найгірше з моторами тракторів «ЧТЗ», яких завод повинен відремонтувати 80 штук. До цієї роботи тут фактично тільки беруться. Тов. Черкасов ладен це пояснити всім, чим завгодно, тільки не свєю провиною, - і що дуже пізно завезли на завод мотори, і що ремонт моторів «ЧТЗ» - справа нова для заводу і т. ін. Але про себе і своїх помічників - головних винуватців зриву ремонту моторів до тракторів «ЧТЗ», він і слова не каже.
Коріння нестерпного відставання, насамперед, - в поганому керівництві робітниками, низькій дисципліні і дрібнобуржуазній розбещеності частини командирів виробництва.
На заводі є відділ підготовки виробництва, який очолює тов. Тисьміницький. Завдання відділу випливає з його назви - забезпечити підготовку всього потрібного для виробництва. На практиці виходить інше. Відділ дає неправильні рисунки для готування пристосувань по ремонту моторів «ЧТЗ». Через те часто доводиться переробляти вже виготовлені пристосування.
За завданням цього відділу, наприклад, виготовлено такі пристосування, як зйомник для циліндрів, який зовсім не можна застосувати на ремонті. Те ж саме і з ланцюгами для піднімання моторів.
Погане міжцехове планування і неналагоджене взаємодіяння між агрегатами та бригадами приводить до великих перестоїв. Начальник механічного цеху тов. Єфремов і старший майстер Галій прогледіли неправильно поставлене на розточному верстаті пристосування для розточування шатунів. Виготовлені деталі пішли в брак. Довелося робити нові. Так трапляється дуже часто. Велику плутанину вносить відділ технічного контролю, який очолює Самоелі. Контролери цього відділу, зокрема Перкін, виявляють неприпустиму недисциплінованість. Вони дають невірні розміри для оброблення деталей. Це викликає багато браку та переробок у механічному цеху і перестоїв у складачів моторів.
Представники Наркомзему дуже рідко заглядають на цей підлеглий йому завод, а коли й бувають, то користь від цього дуже мала. Недавно тут побувала бригада Наркомзему на чолі з Вороновим і запропонувала замінити деякі технологічні процеси. Сліпці з керівництва заводу послухалися і наробили багато браку. Тільки тепер на заводі відкинули пропозиції бригади Воронова, як негідні.
На Харківському мотороремонтному заводі є добрий колектив робітників. Керівництву заводу треба тільки більше бувати в цехах, бригадах - там, де вирішується успіх роботи.
А. Генін.
Почалися весняні польові роботи
СІМФЕРОПОЛЬ, 3. (ТАРС). Колгоспи окремих районів Кримської республіки приступили до польових робіт. Вийшли на поля колгоспи Сейтлерського і Колайського районів.
У республіці до початку лютого закінчили ремонт тракторів 14 машинно-тракторних станцій. Загальний план ремонту тракторного парку виконаний на 85 процентів.
Чого чекають на Одещині
ОДЕСА, 3. (Власкор «Вістей»). Одеська область одна з перших почне весняну сівбу. Проте, стан з підготовкою насіння в області явно неблагополучний. Багато райземвідділів самоусунулись від такої відповідальної справи, як підготовка насіння і міжколгоспний сортообмін. За даними облЗУ, колгоспи області обміняли досі лише 51.523 центнери, що становить 64,9% плану.
Поруч з зривом міжколгоспного сортообміну є факти, коли під час обміну насіння окремі колгоспи, замість кондиційного посівного насіння, видають зовсім непридатне.
Постанова РНК УРСР і ЦК КП(б)У про підготовку до весняної сівби, очевидно, ні до чого не зобов'язує працівників облЗУ. Керівництво облЗУ передоручило відповідальну справу міжколгоспного сортообміну другорядним особам. Як не дивно, але заступник начальника облЗУ тов. Марченко не міг відповісти конкретно про причини зриву міжколгоспного сортообміну.
В облЗУ не знають, що саме робиться в районах з сортообміном. Не відстають від олбЗУ і деякі райземвідділи. Наприклад, старший агроном Хмелівського райЗУ Хоменко, не знаючи дійсного становища з роботою колгоспу «Червоний партизан», заплановує йому обміняти ячмінь в колгоспі «Світовий Жовтень», тоді як в цьому колгоспі не вистачає сортового насіння для себе. Колгосп ім. Дімітрова, цього ж району, за планом, що його склав т. Хоменко, повинен був обміняти яру пшеницю в артілі ім. XVII-річчя Жовтня, тоді як виявлено, що пшениця тут має схожість 23%.
Негаразд на Одещині з очисткою насіння та його зберіганням. У Врадіївському районі під час перевірки з 7.491 центнера насіння виявлено кондиційного лише 419. Решта заражена кліщем і засмічена. Не зважаючи на це, очистка насіння тут організована виключно погано. Багато колгоспів не тільки не налагодили круглодобової очистки, а зовсім не приступили до неї, по окремих же колгоспах району виявлені факти злочинного зберігання насіння. Так, в колгоспі ім. Крупської зовсім згноїли насіння ячменю, в колгоспі ім. Блюхера схожість ячменю знижена до 49%, в колгоспі ім. Фрунзе схожість ярої пшениці лише 49%.
Зведення Наркомзему УРСР про перебіг ремонту тракторів МТС на 1 лютого 1938 р.
Область - % виконання плану на осінньо-зимовий період - В т. ч. відремонтовано тракторів марки «ЧТЗ».
Київська - 63,1 - 23,9
Чернігівська - 55,9 - 17,9
Житомирська - 68,3 - 21,2
Вінницька - 78,7 - 28,3
Кам.-Подільська - 72,0 - 20,4
Полтавська - 72,0 - 30,9
Харківська - 78,8 - 40,9
Донецька - 73,8 - 47,2
Дніпропетровська - 76,5 - 47,3
Миколаївська - 56,1 - 23,5
Одеська - 68,1 - 36,2
МАРСР - 88,5 - 30,0
УРСР - 70,3 - 35,1
