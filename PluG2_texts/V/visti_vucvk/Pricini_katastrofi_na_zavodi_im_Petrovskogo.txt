
ДНІПРОПЕТРОВСЬКЕ, 25. Комісія під головуванням заступника НК РСІ СРСР т. Розенгольца, яка розслідує трагічний випадок на заводі ім. Петровського видала повідомлення, де між іншим зазначено, що трагічна загибель робітників сталася виключно через злочинну недбайливість і бездіяльність декого з технічного персоналу, які не вжили потрібних заходів техніки безпеки. Через цю недбайливість технічного персоналу легку покришку люка газової галереї не прикрили. У всій системі газопроводу немає попереджувальних сиґналів та таблиць. Ремонтні робітники не проінструктовані про порядок робіт, а технічний догляд потурав найгрубіші порушення вимог безпеки. На покришку люків кидали цеглу, чавунні плити тощо. Тиснення газів у деяких печах о 3-й годині 27 лютого перевищило на 400 міліметрів водяний стовп і через те, що покришки не було досить укріплено стався прорив газу.
Комісія ухвалила завідувача технікою безпеки доменного цеху інженера Зайченка та інженера техніки безпеки капітального будівництва Корольова заарештувати і притягти до судової відповідальности. Заводоуправі запропоновано видати родинам загинулих одноразову допомогу в розмірі 3-хмісячної зарплати. Окрстрахкасі запропоновано негайно організувати допомогу родинам загинулих. Крім того запропоновано ОРПС родинам загинулих – 3-м – 750 крб., 2-м – 500 крб. і одній – 350 крб. Родинам загинулих буде встановлена постійна пенсія. Також вжито заходів до забезпечення виховання дітей загинулих.
 — — 
ДНІПРОПЕТРОВСЬКЕ, 28. Окрпарком, окрвиконком та ОРПС звернулися до всіх робітників Дніпропетровщини з відозвою в якій висловлюють великий жаль з приводу загиблих відданих справі соціялістичного будівництва бійців. У відозві зазначається, що ворожі елементи спробують використати цей трагічний випадок, щоб порушити єдність в роботі робітників та інженерно-технічного персонала, щоб порушити труддисципліну і зірвати виконання п’ятирічного пляну. У відозві висловлюється певність, що робітники Дніпропетровщини не піддадуться ніякій провокації. Урядова комісія, – говориться у відозві – терміново розслідує причини катастрофи і всіх винних буде жорстко покарано.
 — — — 
ДНІПРОПЕТРОВСЬКЕ, 29. Комісія для переведення похорону загинулих робітників, вважаючи на численні постанови робітників, ухвалила поховати загинулих у братській могилі у Кайдаках. Робітники доменці на зборах заявили, що на цю втрату вони відповідатимуть ще більшим напруженям зусиль, щоб перебільшити промфінплян. Вчора о 7-й годині вечора палац-культури, де поставили труни з загинулими робітниками, був відкритий для відвідування робітників. Коло труни почесна варта.
