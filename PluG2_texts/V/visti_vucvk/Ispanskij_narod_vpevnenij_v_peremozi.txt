
Промова Негріна в кортесах
БАРСЕЛОНА, 2. (ТАРС). У своїй промові на засіданні кортесів голова іспанського уряду Негрін відзначив причини переїзду уряду до Барселони. Перебування іспанського уряду в Барселоні полегшує виконання ряду завдань при додержанні цілковитого поважання законів республіки і статуту Каталонії.
Республіканський уряд, сказав далі Негрін, бажає уникнути бомбардування беззахисних міст. Проте уряд заявляє, що він не зупиниться перед необхідними заходами репресій проти заколотників, якщо останні не припинять бомбардування міст республіканської Іспанії. Своє рішення уряд приймає з болем, але вважає, що він зобов'язаний вжити заходів у відповідь на вандалізм легіонерів Гітлера і Муссоліні, які руйнують міста, нищать історичні пам'ятники і твори мистецтва, і винищують тисячі мирних жителів. Але вони помиляються, коли думають, що своїми звірствами вони деморалізують республіканську Іспанію.
Війна, заявив Негрін, може закінчитися тільки перемогою Іспанської республіки.
Далі Негрін зупинився на економічному житті країни, на діяльності уряду по впорядкуванню грошового обігу. Держава, заявив він, врегулювала значну частину своїх рахунків, поліпшила баланс банку і скоротила число грошових знаків в обігу. Уряд передбачає найближчим часом випустити внутрішню позику, розмістивши її серед широких мас. Перейшовши до харчового питання, Негрін на прикладі Мадріда підкреслив значення правильної організації постачання. Величезним кроком у цьому відношенні, сказав він, була угода центрального і каталонського урядів про об'єднання постачання.
Перейшовши до республіканської армії, Негрін висловив подяку військовому міністрові за виключну роботу, проведену командуванням по створенню міцної, дисциплінованої армії. Він указав на перемогу під Теруелем як на блискучий вияв цієї роботи, наслідок бойового духу солдатів і вмілого командування. Заплямувавши фашистську інтервенцію і комедію невтручання, Негрін заявив:
«Народна армія здобула в боях гарт, і те, чого не могла добитися дипломатія в європейських канцеляріях, було досягнуто нашими солдатами».
Перейшовши до питань зовнішньої політики, Негрін зазначив, що Іспанія лишилася вірною Лізі націй, і підкреслив, що криза Ліги націй викликана тим, що вона не виконала свого обов'язку щодо Абіссінії, Іспанії й Китая. Іспанський прем'єр висловив подяку народам СРСР і Мексіки за виявлену ними солідарність щодо республіканської Іспанії. Вказавши наприкінці на натиск з закордону, який має на меті примусити уряд до компромісу, Негрін заявив, що уряд ні в якому разі не піддасться подібному маневрові, бо він абсолютно впевнений в перемозі.
Промова Негріна була вкрита овацією.
Іспанський парламент закінчив свою роботу
БАРСЕЛОНА, 2. (ТАРС). Кортеси (парламент) одноголосно прийняли на своєму засіданні дві резолюції. У першій резолюції говориться:
«Кортеси приймають до відома заяву голови уряду і висловлюють своє глибоке задоволення роботою уряду, здійсненою за час перерви парламентської діяльності, поздоровляють уряд з досягненими воєнними успіхами і реорганізацією департаментів; підтверджують повне довір'я урядові, уповноважуючи його продовжувати взяту ним лінію і добитися переможного закінчення війни. Кортеси ухвалюють перервати сесію до нового скликання».
Друга резолюція говорить:
«Кортеси вітають сухопутні, морські й повітряні армії республіки, які заслуговують на вічну вдячність батьківщини. Кортеси з задоволенням відмічають, що національна незалежність і політичний суверенітет країни знайшли в особі хоробрих і дисциплінованих солдат народу, в особі командирів і комісарів, а також у найбільш кваліфікованих представниках армії, необхідну республіці дійову силу».
На фронтах в Іспанії
(За повідомленнями ТАРС з Парижа)
За повідомленням іспанського міністерства оборони, 2 лютого на різних ділянках фронтів відбувалася перестрілка.
***
Генерал Міаха заявив представникам преси, що вибухом республіканських мін у секторі Каранбанчеля знищена казарма заколотників. Після вибуху республіканські війська зайняли ряд будинків поблизу військового госпіталя. Нові позиції забезпечують панування над Карабанчелем Бахо і Карабанчелем Альто.
Заколотники розпочали ряд запеклих атак, щоб повернути втрачені позиції. Атаки були відбиті республіканськими військами.
Заключне засідання «Комітету 28-ми»
ЖЕНЕВА, 2. (ТАРС). «Комітет 28-ми» сьогодні на заключному засіданні прийняв текст доповіді про свою роботу для подання наступному пленумові Ліги націй (у вересні 1938 року).
У заяві «з мотивів голосування» Унден (Швеція), відступивши від принципу, проголошеного ним учора ввечері, заявив, що коли шведському урядові доведеться на практиці приймати рішення про застосування 16-ої статті статуту Ліги до будь-якого розв'язання цієї проблеми органами Ліги, то він вважатиме себе вільним від безумовного зобов'язання застосовувати економічні й фінансові санкції. Аналогічну заяву зробив Вальдес Мендевіль (Чілі). При цьому він пішов ще далі й сказав, що це стосується також до «Ліги націй взагалі».
У заключній промові голова комітету підкреслив, що «ідеологія Ліги - це повага до закону і прив'язаність до миру». Цій заяві тут надають особливого значення.
На цьому сесія «комітету 28-ми» закрилась.
Від'їзд румунського посланика пана Чіунту
Третього лютого з Москви виїхав румунський посланик п. Едмонт Чіунту. На Київському вокзалі пана Чіунту проводжали зав. протокольного відділу НКЗС тов. В. М. Барков, пом. зав. другого західного відділу тов. С. П. Бєлько, дипломатичний корпус і склад румунської місії.
(ТАРС).
Воєнні дії в Китаї
У Північному Китаї
ХАНЬКОУ, 2. (ТАРС). «Друга японська війна», яку японці провадять у північній частині провінції Шаньсі проти китайських партизанів і 8-ої армії, не дала японському командуванню сподіваних наслідків. Всупереч сподіванням японського командування, китайські партизани в багатьох районах переходять від оборони до нападу. Тепер стало цілком очевидно, що 50-тисячна японська армія з її танками, артилерією і літаками неспроможна справитися з партизанами. Повідомлення, які надійшли за останній тиждень, показують, що японській армії доводиться більше оборонятися, ніж наступати. Вночі 23 січня партизани напали на Дінчжоу (на південь від Баодіна). Сутичка тривала цілу ніч. Понад 30 японських солдатів під час цього бою були вбиті. 29 січня японський загін в 500 чол. відправився з Сіяна грабувати близько розташовані села. За містом він був зустрінутий китайськими партизанами. Під час бою було вбито більше 20 японців. Вночі 31 січня понад 20 японців було вбито під час раптового наскоку партизанів в околицях Цісяна (на південь від Тайюані). У цей же день у японців було захоплено 20 гвинтівок у повіті Сіян. 30 січня полк 8-ої армії під командуванням Суна вибив японські війська з Дінсяна (в 75 км. на північний схід від Тайюані). 28 січня китайські війська відбили атаку японського загону з 300 чол. коло Шітечженя, в 10 км. на схід від Юйсяня (східна частина Шаньсі). У бою вбито понад 20 японців. Повітове місто Юйсянь, на північ від Шоуяна, три рази переходило з рук до рук.
ЛОНДОН, 2. (ТАРС). Кореспондент агенства Рейтер повідомляє, що на північній ділянці фронту Тяньцзінь-Пукоуської залізниці одна з п'яти китайських колон, що облягають місто Цзінін, підійшла до мурів міста. Японці готуються до евакуації Цзініна.
У Центральному Китаї
ШАНХАЙ, 2. (ТАРС). Намагання японців «очистити» район Путун від діючих там партизанів не мають успіху. Партизани продовжують активні операції. Як повідомляє газета «Веньвейбао», партизанська тактика, застосована китайськими загонами, дає їм можливість уникати великих втрат навіть при нападі на них значних груп японських військ. У наслідок активних операцій партизани знову зайняли міста Чуаньша і Наньхуей (в 15 і 35 км. на південь від Шанхая). Під час боїв за Чуаньшу японці жорстоко бомбардували його з літаків, але не заподіяли партизанам великої шкоди. Активні дії партизанів спостерігаються також у районі Ханчжоу.
ХАНЬКОУ, 2. (ТАРС). 1 лютого ранком китайські війська відновили контрнаступ на південній ділянці Тяньцзінь-Пукоуської залізниці. Бої відновились також у районі на південний захід від Ліньхуайгуаня. Залізничний міст через ріку Хуайхе висаджений у повітря китайцями. Селище коло мосту - в китайських руках. На всій ділянці фронту зосереджено 90 тис. японських військ. Втрати японців в останніх боях у цьому районі досягають 6 тис. чол.
ЛОНДОН, 2. (ТАРС). За відомостями з китайських кіл, три японських воєнних кораблі й кілька японських літаків провели сильне бомбардування Діцзяна (на південний захід від Уху на ріці Янцзи). Китайські війська евакуювали місто. Японці намагались висадити в цьому районі десант, але китайці контратакою примусили японський десант повернутися назад на кораблі. Після цього китайці знову зайняли Діцзян.
У Південному Китаї
ЛОНДОН, 3. (ТАРС). Гонконзький кореспондент газети «Таймс» пише, що в Кантоні посилились чутки про намір японців почати в найближчі дні воєнні операції в Південному Китаї. Кореспондент відзначає, що в наслідок японських наскоків у провінціях Гуандун і Гуансі ще сильніше зріс протияпонський рух, а провінціальні уряди прискорили військову підготовку, маючи намір поставити японцям найрішучіший опір.
ЛОНДОН, 2. (ТАРС). Гонкозький кореспондент газети «Дейлі телеграф енд морнінг пост» повідомляє, що 1 лютого японський крейсер намагався пройти форти Боккатігріс (поблизу Кантона), али китайські війська, відкривши сильний артилерійський огонь, примусили японський крейсер піти назад у море.
«Режисерська діяльність» японської вояччини
ШАНХАЙ, 2. (ТАРС). За повідомленням газети «Хуамейжібао», у місцевостях, зайнятих японськими військами, японці інсценують погроми і грабежі, примушуючи місцевих селян розигрувати сцени грабежу. Все інсценування знімається на кіноплівку. Після закінчення знімання японці забирають у селян «здобич». Ця «кінохроніка» буде направлена, як твердить газета, до різних країн, як «доказ», що грабежі робляться не японськими солдатами, а самими китайськими селянами.
Заява Хірота
ТОКІО, 2. (ТАРС). Газети вміщують заяву Хірота про засідання бюджетної комісії нижньої палати, зроблену у відповідь на запитання Нісіока, депутата партії сейюкай. Хірота заявив: «Японія не визнає тих інтересів іноземних держав у Китаї, які здобуті після початку конфлікту». Відповідаючи на запитання Міросіта («мінсейто») і Отані (сейюкай), Хірота заявив, що японський уряд має намір дозволити діяльність приватних підприємств у Північному Китаї у всіх галузях за винятком засобів сполучення, зв'язку, електропромисловості і видобутку солі, бо ці галузі експлуатуватимуться спеціальною компанією. Японський уряд, заявив він, докладе особливих зусиль до розвитку бавовни і дослідження природних ресурсів (вугілля і заліза) в Північному Китаї. У районі Шанхая, сказав Хірота, буде створений концерн по відновленню промисловості. При цьому Хірота зауважив, що в зв'язку з особливим характером Шанхая, як іноземного міста, японці в своїй діяльності виявлятимуть обережність, щоб уникнути сутички з іноземними державами.
Візит військового флоту США до Сінгапура
ЛОНДОН, 2. (ТАРС). За повідомленням кореспондента агенства Рейтер з Сіднея, три американських крейсери «Трентон», «Мемфіс» і «Мільвокі», які були присутні на торжествах в Австралії з нагоди 150-х роковин заснування там першої англійської колонії, 1 лютого вийшли до Сінгапура.
Як уже повідомлялось раніше, американські крейсери, за запрошенням Англії, братимуть участь у церемонії відкриття військово-морської бази в Сінгапурі.
