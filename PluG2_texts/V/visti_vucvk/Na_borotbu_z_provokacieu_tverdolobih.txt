
Відозва німецької компартії
БЕРЛІН, 14. (ТАРС). В звязку з наскоком на Аркос, центральний комітет німецької комуністичної партії оповістив відозву до трудящих Німеччини, де сказано: «Після того, як англійська буржуазія грубою силою та лукавим використанням зрадництва реформістів завдала тяжких ударів англійському пролетаріятові та хінській революції, вона постановила, що настав час поквитатися з єдиною у світі пролетарською державою, Англія всіма способами провокує війну. Радянський Союз, незважаючи на провокацію, оборонятиме мир до останньої можливості.
Відвернути згубні події може тільки бойова рішучість та повна солідарність робітничої класи, готової на все. Ніяка сила не змусить класово-свідомих робітників Німеччини скерувати зброю проти руських братів, виробляти знаряддя вбивства для смертельних ворогів пролетаріяту та пропускати транспорти з убивцями робітників. В могутніх контр-демонстраціях 8-го травня берлінський пролетаріят показав свою готовність боротися проти організаторів та проповідників масового вбивства. Проти підготовки війни з буржуазією, воєнних загроз англійських імперіялістів та реформістського саботажу, міліонні маси трудящих мають об'єднатися гаслами. «Жодної шинелі, жодного патрону, жодного вагону імперіялістам, геть англійський та міжнародній імперіялізм разом з урядом буржуазного блоку, геть з руками від Радянського Союзу», «Активна солідарність з революційною Хіною», «Проти імперіялістичної війни - за мир».
Генрада протестує проти наскоку
ЛОНДОН, 15. (ТАРС). Секретар генеральної ради конгресу англійських професійних союзів Сітрін надіслав до Болдвіна такого листа: «Генеральна рада була дуже здивована і стурбована, дізнавшися про те, що поліція зайняла помешкання Аркосу та торговельного представництва і вчинила там трус. З відомостей, що їх має генеральна рада, видно, що поліційні офіцери діяли на підставі інструкції міністерства внутрішніх справ. Проте, до цього часу не дано ніякого офіціяльного пояснення з приводу цього заходу, що не має прецеденту.
Вам, очевидно, відомо, що генеральна рада постійно намагалася сприяти встановленню приязніших відносин між урядом його величности та урядом СРСР. Генеральна рада робила так, бувши певна, що відсутність таких тісних відносин являє собою серйозну загрозу не тільки для збереження миру між обома країнами, а також і для міжнароднього миру. Генеральна рада не раз висловлювала певність того, що встановлення приязних дипломатичних та торговельних стосунків між обома країнами дуже важливе для робітників Англії й є засобом істотньо полегшити скрутний стан, викликаний дуже великим безробіттям, що виникло в наслідок довготревалої економічної депресії. Торговельну угоду 1921 року генеральна рада вважає за цінний засіб, щоб врегулювати торговельні стосунки між обома країнами.
Вчинки міністерства внутрішніх справ цілком не відповідають умовам угоди, за якими офіціяльним торговельним агентам СРСР надається дипломатична незайманість. Генеральна рада не може встановити випадку, коли до дипломатичних представників СРСР в Англії було б офіціяльно пред'явлено якусь претензію, що могла б бути виправданням надзвичайних заходів, вжитих міністерством внутрішніх справ. Генеральна рада не може припустити, щоб до представника якоїсь іншої важливої держави було допущено поведінку такого спрощеного характеру, і мені доручено заявити протест проти цього заходу, що не може не мати шкідливих наслідків для стосунків між Англією та СРСР».
Наскок скерований до ізоляції СРСР
ЛОНДОН, 15. (ТАРС). З розмов з представниками лівого крила парламентської фракції робітничої партії, кореспондент ТАРС переконався, що наскок на Аркос було заздалегідь підготовано міністром внутрішніх справ при прихильному ставленні до цього Черчіля, Біркенгеда та інших «твердолобих», щоб таким шляхом змусити Чемберлена розірвати стосунки. Співбесідники кореспондента зазначали, що можливості міжнародніх наслідків такого розриву не беруть під увагу згадані міністри, засліплені фанатичною ненавистю до радянського уряду.
Члени парламентської фракції зазначили, що наскок на Аркос, до чого б він не призвів, не можна вважати за інцидент, яким закінчиться натиск консерваторів, але скорше за початок найрішучіших з будь яких кол спроб, скерованих до ізоляції СРСР.
В числі поважних пересторог, зроблених співбесідниками кореспондента, найхарактерніші такі: надреакціонери в кабінеті та в консервативній партії збожеволіли, і тільки чудо може їх очутити. У створеному стані було б нерозумно покладатися на шану до незайманости посольства. Вчинки поліції в Советгаузі вже довели, що дипломатичні привілеї значать дуже мало для торі в їхньому теперішньому настрої. Цілком можна собі уявити, що вони не посоромляться заручитись попередньою згодою дипломатичного корпусу (потрібного за міжнароднім звичаєм для того, щоб перевести трус у посольстві) і на підставі неправдивих міркувань того ж таки порядку, що їх наводиться, щоб виправдати порушення незайманости торгпредства, зроблять такий самий трус повпредства.
Деякі співбесідники кореспондента вважають дуже за характерну промову, виголошену Олівером Локер Лемпсоном, зокрема його заяву про те, що «черга за Чешемгауз» (посольство). Вони вперто підкреслювали, що значіння кампанії під гаслом «Геть червоних з Англії» недооцінювати не можна. Тенденцію деяких робітничих кол вважати Олівера Локер Лемпсона за безглуздого блазня, співбесідники кореспондента критикували, бо «з могутніми впливами за спиною Лемпсона жартувати не доводиться, і шалена ненависть, що має майже необмежені кошти, може привести до непоправної катастрофи».
Сигнал для антирадянських вихваток
ЛОНДОН, 14. (ТАРС). Коментуючи наскок на Аркос, «Сендей Уоркер» (органі лівого крила робітничого руху) пише: «Цей напад має бути сигналом для реакції в цілому світі. Чжан Цзо-лінові дано зрозуміти, що англійський уряд схвалює його напад на пекінське посольство та вбивства, вчинені після того. Ріжним Копраді та іншим вбивцям серед уламків царату в Швайцарії, дано знак, що вони можуть роспочати свою роботу. Нарешті наскок заохочує ті елементи в Німеччині та Сполучених Штатах, що виступають проти надання кредитів СРСР.
Наприкінці газета нагадує про попередні випадки фальшування радянських документів і заявляє, що консерватори прикладуть всіх зусиль, щоб «викрити» цього разу документи.
Мітинг протесту пролетаріяту СРСР
МОСКВА, 16. (ТАРС). В Баку, Самарканді, Тифлісі, Свердловську, Казані, Пермі, Ростові-на-Дону, Самарі, Іваново-Вознесенську, Симферополі, Новоросійську, та інших містах Союзу відбулися мітинги протесту проти наскоку на торгпредство і Аркос у Лондоні. В резолюціях висловлюється певність, що радянський уряд не піддавшись на провокацію, дасть належну одсіч тим, хто роспалює міжнародні конфлікти.
Заклик до англійських профсоюзів
Резолюція всесоюзного з'їзду папірників
МОСКВА, 14. (ТАРС). Всесоюзний з'їзд робітників папірників ухвалив резолюцію протесту проти наскоку на наше торгпредство.
З'їзд ухвалив відозву до генеральної ради тред'юніонів Англії. З'їзд просить генеральну раду і всіх організованих у профсоюзи англійських робітників закликати до порядку зарозумілий консервативний уряд Англії.
Ми просимо усунути всі загрози війни, говориться у відозві, що ними хочуть спинити наше мирне соціялістичне й культурне будівництво СРСР.
