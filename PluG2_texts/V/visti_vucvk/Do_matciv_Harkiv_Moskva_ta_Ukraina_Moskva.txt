
5 і 7 червня відбудуться традиційні футбольні зустрічі – між кращими командами УСРР і РСФРР – харківською й московською й між збірною командою УСРР і командою м. Москви. Нічого й казати про той величезний інтерес, що його викликають ці матчі в фізкультурних колах України, – проте не можна не відзначити одного неґативного момента в комплектуванні 1-ої збірної м. Харкова.
Склад харківської збірної команди, за невеличкими винятками, «відсвіжується» дуже мало: в ньому ми ввесь час бачимо майже одніх і тих же «чемпіонів». Проте, за останні роки молоді фізкультурники Харкова висунули ряд нових футболістів, що хоча і не мають «славетного імени чемпіона», проте серед них є мабуть не гірші за вічних учасників 1-ої збірної. Успіхи футбольної молоди блискуче довели треніювальні матчі 1-ої і 2-ої збірних команд: перед матчами з Ленінґрадом 2-а збірна виграла у 1-ої, а влаштований матч цих команд для підготовки до зустрічів з Москвою знову дав блискучу перемогу 2-1 збірній з розрахунком 5 : 1.
Це яскраво доводить, що склад 1-ої збірної команди потрібує деяких змін коштом нових молодих сил. Окрраді фізкультури та бюрові фізкультури при ОРПС слід було б зайнятися цим питанням.
Збірна України складена з кращих грачів Харкова, Одеси, Києва, Донбасу, Дніпропетровського та інш. Проте, слід сказати, що ця команда може легко програти москвичам, бо жодної треніровки збірної України не було, грачі поміж себе не зіграні і т. інш. Слід було б влаштувати матчі москвичів з командами ряду міст України (зокрема, з робітничими командами Донбасу, що за останній час мають значні успіхи).
Як позитивний момент, слід відзначити, що 7-го червня, перед футбольним матчем, відбудуться легко-атлетичні змагання за участю харківських, московських, ленінґрадських і київських фізкультурників. Така метода різноманітних змагань є безперечно правильною.
Г. А.
 — — — — — — — — — — — — — — — — — — — — — — — — — — — — — — — — — — — — — — — — — — — — — — 
Фізкультробота в будинках відпочинку
Вища рада фізкультури та Головсоцстрах розробили докладну програму постановки фізкультури в будинках відпочинку. Основа діяльности цих будинків – активний відпочинок, тобто будинки відпочинку повинні перетворитися на справжню школу здоров’я, де кожний відпочивальник міг би в найкоротчий термін відновити свої сили, набути і прищепити максимум гігієнічних звичок.
Зокрема, фізкультура та взагалі фізичні методи зміцнення здоров’я повинні бути основною базою, що визначає напрямок діяльности самого будинку.
В наступних номерах «Вістей» ми ще повернемося до тих конкретних пунктів програми постановки фізкультроботи в будинках відпочинку. В цій замітці ми вважаємо за потрібне підкреслити, що самий принцип використання фізкультури як основної бази роботи будинків відпочинку безперечно слід вітати. 
