
БЕРЛІН, 1 березня. (ТАРС). Німецьке інформаційне бюро передає з Копенгагена, що датські газети під великими заголовками вміщують повідомлення про перемоги радянських військ на виборгському напрямі. Спеціальний кореспондент копенгагенської газети «Націоналтіденце» пише, що «для фінів склалась дуже серйозна обстановка».
Кореспондент підкреслює, що «радянські війська застосовують найдосконалішу зброю і провадять наступ, якого ще не знала світова історія». 
НЬЮ-ЙОРК, 1 березня. (ТАРС). Хельсінкський кореспондент газети «Нью-Йорк таймс» заявляє, що просування радянських військ примушує фінів здавати свої найсильніші позиції. Натиск частин Червоної Армії продовжує наростати. На думку воєнних оглядачів, пише кореспондент, настав вирішальний момент воєнних дій.
«Фіни, - пише він далі, - вважають становище, яке створилося, надзвичайно серйозним. Вони вперше відступають в середній частині лінії Маннергейма. Очевидно, вони відступлять на нові позиції на північ від Виборга, які, однак слабіші в стратегічному відношенні, ніж лінія Маннергейма.»
Війна в  західній Європі
БЕРЛІН, 2 березня. (ТАРС). Верховне командування німецької армії повідомляє: «На західному фронті ніяких особливих подій. Німецька авіація проводила розвідувальні польоти над Північним морем аж до Оркнейських островів. Німецькі літаки успішно атакували англійські воєнні кораблі і торгові судна, які ішли під конвоєм. Один пароплав зараз же затонув, другий загорівся. Чотири пароплави дістали тяжкі пошкодження».
ПАРИЖ, 2 березня. (ТАРС). У вчорашньому вечірньому офіціальному повідомленні відмічені місцеві дії патрулів. У сьогоднішньому ранковому - говориться, що ніч на всьому фронті пройшла спокійно.
ЛОНДОН, 2 березня. (ТАРС). Міністерство авіації повідомляє: «Англійські літаки провели ряд успішних розвідок над ворожою територією. Польоти відбувались також над Фрізськими островами з метою обмежити діяльність німецьких літаків, які розкидають міни. Крім того, літаки зробили розвідку над портами Кіль і Любек і над кількома важливими містами Північно-Західної Німеччини, в тому числі над Гамбургом, Бременом, Ганновером і над портами Куксгафен і Брюнсбуттель в бухті Гельголанд. Наші літаки проникли також вглиб Центральної Німеччини, досягнувши Берліна».
Війна на морі
БЕРЛІН, 1 березня. (ТАРС). Інформаційне бюро повідомляє, що вчора повернувся з далекого плавання німецький підводний човен. Капітан Гартман рапортував, що підводний човен потопив пароплави противника загальною водотоннажністю в 45.000 тонн. В зведенні верховного командування німецької армії вказується, що за 2 рейди цей підводний човен потопив пароплави загальною водотоннажністю в 80.000 тонн.
БЕРЛІН, 2 березня. (ТАРС). Інформаційне бюро передає, що вчора німецька авіація зробила ряд нальотів на англійські воєнні кораблі, які конвоювали караван торгових суден, і на озброєні торгові пароплави противника. Кілька суден потоплено.
БРЮССЕЛЬ, 1 березня. (ТАРС). У воєнному огляді газети «Журналь» говориться, що за останні 10 днів знищено 5 німецьких підводних човнів.
Німецьке інформаційне бюро про підсумки першого півріччя війни
БЕРЛІН, 2 березня. (ТАРС). Німецьке інформаційне бюро передає таке повідомлення:
«Заступник державного секретаря США Уеллес прибув у Берлін як раз у перший день другого півріччя війни, тобто в той день, коли доречно підвести підсумки війни за минулий період. У німецьких політичних колах вважають, що є всі підстави висловити задоволення ходом війни, яка розвивається зовсім не так, як того чекали в Лондоні і Парижі. Англія і Франція оголосили Німеччині війну. Після цього вони в грубій формі відхилили мирну пропозицію Гітлера. Таким чином війна триватиме до переможного кінця, тобто до остаточного забезпечення за Німеччиною її життєвого простору і встановлення свободи морів. Це приведе до того, що англійська плутократія після нинішньої війни не буде більше загрожувати існуванню інших народів.
Підсумки війни можна підвести коротко так: поперше, Англія і Франція знають, що вони не зможуть перемогти Німеччину ні в економічному, ні у воєнному відношенні; подруге, вжиті Німеччиною у відповідь заходи, спрямовані проти англійської блокади, яка порушує міжнародне право, ставлять Англію (як це показують дані про втрати ворожого флоту) саме в те становище, в яке Англія хотіла поставити Німеччину; потретє, німецькі озброєні сили знаходяться в повній готовності і ждуть наказу завдати вирішального удару, строку якого ніхто не знає, але у відношенні якого всі можуть бути переконані в тому, що він перевершить всі нинішні уяви про силу воєнного удару».
Далі в повідомленні говориться, що, чим більш безнадійним стає становище Англії, тим більше посилюються її спроби організувати два фронти війни проти Німеччини шляхом втягнення в неї нейтральних країн.
«Навіть коли Англії вдасться, - говориться в повідомленні, - залучити на свою сторону деякі нейтральні країни, то вона може прорахуватись, бо те, що одержить Англія в результаті допомоги тієї або іншої нейтральної країни, аж ніяк не можна порівняти з тим, що виграла Німеччина завдяки дружбі з Радянським Союзом».
Наприкінці в повідомленні говориться: «усвідомлюючи свою воєнну перевагу і економічну невразливість, Німеччина стоїть на грані другого півріччя війни перед рішенням, якого з нетерпінням чекають не тільки в Німеччині, але й всі молоді народи Європи і особливо в Італії».
