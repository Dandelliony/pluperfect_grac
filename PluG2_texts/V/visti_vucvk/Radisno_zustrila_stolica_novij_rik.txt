
… Останні години 1939 року. На вулицях велике пожвавлення. По осяяній вогнями центральній магістралі столиці - Хрещатику спішать по-святковому одягнені люди. Яскравими вогнями горять ялинки, встановлені в скверах і парках Києва.
… В Будинку вчителя зустріти новий рік зібралися понад 500 педагогів київських шкіл. Кімнати і фойє по-святковому прибрано. Зал ілюмінований. Нарядна, виблискуючи золотом і сріблом, височить ялинка. Стрілки годинника наблизились до 12. Лунають могутні звуки «Інтернаціонала». На естраді з електричних лампочок засвітився напис «З новим роком», почався карнавал. Під звуки оркестру у веселому танці закружляли пари. 
Не впізнати було в новорічну ніч столичний Палац піонерів і жовтенят. Він мав вигляд палацу вогнів. В залах і фойє грають оркестри. Витівники розважають присутніх.
На естраді залу срібляста крижина, над якою височить постать діда-Мороза. Стрілка крижаного годинника показує 12. Б'ють куранти Кремлівської башти. Розносяться звуки «Інтернаціонала». В залі гаситься світло, горять тільки вогні ялинки. Дід-Мороз поздоровляє всіх з новим роком. Навкруги ялинки починаються танці. До пізної ночі щаслива юнь зустрічала новий рік, рік великих перспектив, нових успіхів.
Урочистою була зустріч нового року в Будинку вчених. О 12 годині професор Бабицький поздоровляє присутніх з новим роком. Виголошуються тости за товариша Сталіна, натхненника наших перемог.
Понад дві тисячі студентів і викладацько-професорського складу зібрались у святково прибраних аудиторіях і залах Київського державного університету ім. Т. Г. Шевченка.
Радісні зустрічі нового року відбулися в Будинку культури заводу «Більшовик», Палаці культури працівників харчової промисловості. До самого ранку веселились трудящі столиці.
Під сонцем Сталінської Конституції
ЛЬВІВ, 2 січня. (Власкор «Вістей»). Радісно і урочисто зустріли трудящі Львова новий, 1940 рік. Вперше в своєму житті відзначили вони це свято без поміщиків і капіталістів в сім'ї вільних радянських народів під сонцем Сталінської Конституції.
По всіх заводах, фабриках, клубах відбулись вечори зустрічі нового року. В міському великому театрі ім. Шевченка йшла прем'єра п'єси О. Корнійчука «Платон Кречет». Театр мініатюр показав свою новорічну програму. В усіх кінотеатрах демонструвалися радянські кінофільми останніх випусків.
Добре зустріли новий рік письменники, художники, артисти Львова. В колишньому графському палаці в цей вечір відбулось урочисте відкриття Будинку літератури. В будинку відкрито цікаву виставку картин львівських художників.
1 січня в Львівському Палаці піонерів був бал-маскарад для учнів старших класів.
Перебування в Києві академіків К. Й. Студинського, Ф. М. Колеси, М. С. Возняка, В. Г. Щурата
Учора в інституті ім. Т. Г. Шевченка Академії наук УРСР відбулася зустріч академіків К. Й. Студинського, Ф. М. Колеси, М. С. Возняка, В. Г. Щурата з науковими співробітниками інституту літератури.
Академіки докладно ознайомилися з планами наукової роботи інституту на 1940 рік та розповіли про свою наукову роботу. Колектив працівників інституту літератури гаряче вітав своїх гостей.
Відкриття спортивного сезону
1 січня 1940 року в Києві відбулося відкриття зимового спортивного сезону.
З ранку на стадіоні «Динамо» почались хокейні матчі. Зустріч команд юнаків «Динамо» - «Локомотив» закінчилась перемогою динамівців з рахунком 3:1. У впертій боротьбі протікав матч між командами дорослих цих же товариств. Рахунок - 4:4.
Потім на льодову доріжку вийшли конькобіжці, які змагалися з забігу на дистанцію - 500 метрів. Кращий час показав Орлов («Темп»), який прийшов до фінішу за 50,2 сек. Цю ж відстань серед юнаків швидше всіх пройшов Володимир Піскун («Правда») - 55,1 сек.
Рекордсменка України Віра Піскун вийшла переможницею в бігу на 500 і 1500 метрів серед жінок. Її час відповідно 59,8 сек і 3 хв. 16,8 сек. Командний біг в групі юнаків на 1500 метрів приніс перемогу Піскуну і Бориспольцю - 3 хв. 11,6 сек. За 6 хв. 13 сек. команда в складі Орлова, Драпія і Рибнікова виграла командний біг на 3,000 метрів серед чоловіків.
Концерти українських лауреатів на Далекому Сході
ВОРОШИЛОВ-УСУРІЙСЬКИЙ, 2 січня. (Наш. кор.). З великим успіхом проходять на Далекому Сході концерти представників музичного мистецтва Радянської України, лауреатів всесоюзних конкурсів музикантів-виконавців: М. Гольдштейна, Е. Гуревича, Л. Шур, Б. Притикіної, Н. Шварца і інших.
Концертами обслужені бійці і командири першої і другої окремих червонопрапорних армій, Амурської військової флотилії.
Шахматний чемпіонат
ДНІПРОПЕТРОВСЬК, 2 січня. (Спецкор «Вістей»). Відбувся передостанній тур розиграшу шахматної першості УРСР. Поляк виграв у Каєма, Вербицький в доброму атакуючому стилі виграв партію у Островського Гольдінов у Гаєвського, Кирилов у Волкова. Зустрічі Болеславський - Ляпницький, Котлерман - Ратнер, Константиновський - Чаталбаш, Бронштейн - Горенштейн, закінчились внічию. Попереду Поляк, Болеславський.
Сьогодні останній тур чемпіонату.
У театрах
Державний  ордена Леніна академічний театр опери та балету УРСР ім. Т. Г. Шевченка (вул. Короленка, 50), телеф. 3.84-20, 3.33-00. 3 січня - «Запорожець за Дунаєм», 4 січня - «Лауренсія». Початок о 7 год. 30 хв. вечора.
Державний драматичний театр ім. Ів. Франка (майдан Спартака, 2), телеф. 3-51.32. 3 січня вистави немає, 4 січня - «Остання жертва». Початок о 7 год. 30 хв. вечора.
Київський державний театр російської драми УРСР (вул. Леніна, 5), телеф. 4-77-40. 3, 4 січня - «Павел Греков». Початок о 7 год. 30 хв. вечора.
Київський театр Червоної Армії КОВО (вул. Фірдоусі, 8), телеф. 3-74-54. 3, 4 січня - «Интервенция». Початок о 7 год. 30 хв. вечора.
Державний театр музичної комедії УРСР (вул. Червоноармійська, 51-а), телеф. 3-96.04, 3-25.35. 3 січня - «Голуба мазурка». Початок о 8 год. вечора.
Київський державний єврейський театр УРСР (Хрещатик, 29), телеф. 3.39-79. 3, 4 січня - «Бар-Кохба». Початок о 7 год. 30 хв. вечора.
