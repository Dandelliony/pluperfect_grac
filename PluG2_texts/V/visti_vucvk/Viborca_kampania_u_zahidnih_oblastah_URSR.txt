
Більшовицька агітація
ТАРНОПІЛЬ, 8 лютого. (Власкор «Вістей»). Партійні організації області підібрали з робітників, селян та інтелігенції 11.819 агітаторів - людей, безмежно відданих радянській владі і партії Леніна-Сталіна. В області утворено 8.856 гуртків, в яких 228 тис. виборців вивчають Положення про вибори і Сталінську Конституцію. У Вишневецькому районі проведено 32 зборів виборців, на яких було присутніх коло 8 тис. чол. В районі працює 336 агітаторів.
Готуючись до виборів, більшість райвиконкомів приділяють багато уваги розгортанню роботи новоутворених сільських Рад. Так, у Підгаєцькому районі проведено нараду голів та секретарів сільських Рад. Секретар райкому КП(б)У тов. Колеснік зробив доповідь про підготовку до виборів. Голови сільських Рад у своїх виступах на нараді інформували про розгортання виборчої кампанії в їх селах і про велике політичне піднесення серед трудящих.
У кожного агітатора є тисячі переконливих прикладів і фактів для того, щоб слова більшовицької сталінської правди глибоко запали в серця трудящих.
В Бучачському районі за панування шляхти не було жодного медичного закладу. А тепер там відкрито поліклініку, в якій працює 8 лікарів, лікарню на 95 ліжок. За останні три місяці тут одержали допомогу 4.193 хворих.
В Бережанському районі за три місяці радянської влади на охорону здоров'я трудящих витрачено 108 тис. крб - в кілька разів більше, ніж витрачалось раніше протягом року. В 1940 році тут передбачено витратити на охорону  здоров'я коло 3.440 тис. крб.
На відзнаку виборів, по селах активно готуються зразково провести весняну сівбу. Керівники сільських Рад Підгаєцького району, включившись у змагання на кращу підготовку до сівби, зобов'язались до 10 лютого закінчити обмолот, до 20 лютого - очистку насіння, до 25 лютого відремонтувати сільськогосподарський реманент і викликали на змагання Золотниківський район.
В с. Оришківці, Копиченського району, утворено бригади, які перевіряють стан сільськогосподарського реманенту, очистку насіння та обмолот хлібів і водночас вживають заходів до прискорення цих робіт.
Обласний партійний комітет на допомогу районам виділив 13 кваліфікованих лекторів, які протягом лютого мають прочитати 100 лекцій.
Але, на жаль, є в області і істотні хиби. Погано організовано постачання районів виборчою літературою, особливо єврейською та польською мовами. Козівський район і досі не одержав Положення про вибори до Верховної Ради УРСР.
І. Віщун.
Швейна промисловість західних областей України
Зростає швейна промисловість західних України. В м. Луцьку і Станіславі стали до ладу дві нових швейних фабрики, реконструюється фабрика у Львові. В цьому році швейні підприємства західних областей випустять продукції на 5 млн. крб.
Про висування кандидатів на премію імені О. М. Горького
Деякі п'єси, поставлені в 1938 році, дістали поширення тільки в 1939 році. В зв'язку з цим, Комітет в справах мистецтв при РНК СРСР і президія Спілки радянських письменників дозволили Комісії в справі попереднього розгляду кандидатів на премію імені О. М. Горького включати в список кандидатів на премію п'єси, прем'єри яких відбулись в 1938 році.
Театрам, письменницьким і іншим громадським організаціям, редакціям газет і журналів надано право до 1 березня 1940 р. вносити мотивовані пропозиції в Комітет в справах мистецтв при РНК СРСР про п'єси - кандидати на премію імені О. М. Горького, прем'єри яких відбулися в 1938 році.
Хроніка
Рада Народних Комісарів УРСР увільнила тов. Учня П. П. від обов'язків члена Колегії Народного Комісаріату легкої промисловості УРСР.
***
Рада Народних Комісарів УРСР затвердила тов. Райка В. Д. - заступника народного комісара легкої промисловості УРСР - членом Колегії Наркомату легкої промисловості УРСР.
Зведення Наркомзему УРСР про ремонт тракторів МТС за станом на 5-ІІ 1940 року
Області - % виконання плану ремонту тракторів (до плану на осінньо-зимовий період) капітальн. ремонту - поточного ремонту - разом
Київська - 62,6 - 50,4 - 54,8
Чернігівська - 45,2 - 51,6 - 49,0
Житомирська - 53,2 - 50,3 - 51,1
Вінницька - 57,9 - 45,5 - 50,0
Кам.-Подільська - 55,2 - 64,1 - 60,9
Сумська - 54,5 - 50,3 - 51,2
Полтавська - 47,7 - 56,1 - 53,0
Харківська - 74,2 - 54,0 - 61,2
Ворошиловоградська - 51,8 - 48,2 - 49,4
Сталінська - 69,3 - 60,2 - 63,1
Дніпропетровська - 71,7 - 78,9 - 76,4
Запоріжська - 45,8 - 51,2 - 49,3
Кіровоградська - 58,4 - 63,6 - 61,7
Миколаївська - 76,5 - 56,4 - 62,1
Одеська - 59,3 - 65,2 - 62,8
МАРСР - 78,3 - 78,4 - 78,4
УРСР - 59,3 - 56,3 - 57,4
