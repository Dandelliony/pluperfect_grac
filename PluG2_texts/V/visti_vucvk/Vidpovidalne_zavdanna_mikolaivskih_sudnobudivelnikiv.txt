
 1929 року на Миколаївський суднобудівельний завод ім. Марті було покладено величезне завдання – виготовити монтаж, конструкції та механізми для греблі Гідростанції Дніпробуду.
Завод взявся виготовляти три великі каркасні щити “гребінки”, 30 щитів “Буде”, 14 малих каркасних щитів, закладні частини для щитів “Стонея” – 47 комплектів, 48 комплектів щитів “Стонея” з арматурою та котковими рейками і шандорні щити греблі. Для Дніпробудської гідростанції завод повинен дати 18 комплектів закладних частин, 19 комплектів щитових затворів, з арматурою та котковими рейками, бай-пасами і 10 комплектів механізмів підіймати щитові затвори.
За договором, що його було складено, заводові ім. Марті треба було виготовити понад 7.300 тонн металевих конструкцій та механізмів для греблі. Але завдяки переведенню основних нютованих конструкцій на електрозварювання, загальна вага цієї продукції поменшала до 6.300 тонн. Замовлені для гідростанції закладні частини й щитові затвори з котковими рейками з 1.222 тонни завважки теж було виконано достроково з успіхом.
Тепер завод “Марті” практично почав виконувати найбільшу частину замовлення Дніпробуду – щити “Стонея” для греблі.
Всього треба до липня 1932 року виготувати 48 щитів. Маріюпільський завод повинен дати 28 тонн круглого заліза. Завод ім. Фрунзе – 21.7 тонни, Ленснаб – 50 тонн бабіту і т. інш. Але ще й досі завод цих матеріалів не одержав.
Серйозніша справа з виготовленням механізмів підіймати щитові затвори і щита перед малою турбіною. За договором треба було здати один комплект у листопаді, чотири – в грудні, чотири – в січні і один в лютому. Але досі не закінчено жодного комплекту. Це пояснюється тим, що заготівні цехи на 40% роблять браку. Це призводить до того, що механічний цех затримує складання механізмів.
Замість побудувати спеціяльні електрозварні майстерні, щоб зварювати регелі, пристосовано існуючу майстерню, що дало заощадження 50 тис. крб. Але не зовсім гаразд з підіймальним устаткованням в цій майстерні, через що робітникам доводиться працювати ручними лебідками, з перебоями працює пневматика. З 2.000 тонн матеріялу, які треба обробити для щитів “Стонея”, вже оброблено 1.000 тонн. Це є запорукою того, що за умов успішного розгортання робіт строки буде витримано.
Шандорні щити на 220 тонн завважки треба дати будівництву разом з щитами “Стонея”. Крім того шандорні щити треба буде теж зробити електрозварними. …
Негаразд на заводі і з виготовленням коткових рейок для щитів “Стонея”. Для цих рейок треба виготовити 2.300 рольок-котків, але до цього часу оброблено лише 400 шт.
Отже завдання полягає в тім, щоб на закінчення робіт мобілізувати всю масу робітників заводу, щоб цехи – головний, механічний, та суднобудівельний по-більшовицькому закінчили оброблення та складання механізмів і щитів і своєчасно виконали замовлення велетня.
Охотніков, Єрмілов, Кудря, Гавелевський, Козленко.
 — — — — — — — — — — — — — — — — — — — — — — — — — — — — — — — — — — — — — — — — — — — — — -
Готуються до XVII всесоюзної та ІІІ всеукраїнської партконференцій
ДНІПРОПЕТРОВСЬКЕ, 1 (Пост РАТАУ). Робітники заводу ім. Молотова, готуючись до 17 всенародної та третьої всеукраїнської партконференцій висувають зустрічні та самозакріплюються за заводом.
При обговоренні контрольних цифр – робітники-збиральники висунули свій зустрічний. Замість щоденної зборки на одного чоловіка дві тонни 109 кгм. висунули зустрічний 2 тонни 500 кгм.
Агрегат машинного клепання за контрольними цифрами треба клепати в зміну 300 нют, робітники висунули зустрічний в 450. Клепання пневматичне – завдання одній бригаді на зміну заклепати 222 нюти, висунули зустрічний 300.
Робітники радіяльного свердління мають щодення завдання свердлити 670 дірок ,висунули зустрічний 800.
У подарунок 17 партконференції робітники механічного цеху зобов’язались відремонтувати понад плян 40 машин. Механічники перевели до партії 5 кращих ударників. В мостовому цеху 7 мостовиків передано до лав партії. Цех електрозварки завдяки добре проведеній масової роботи закріпив за заводом 107 робітників, тобто 90% всього складу цеху. Робітники цеху мостів зобов’язалися знизити собівартість на 4.2%.
Бригада робітників-клепальників у числів 28, закріпилася за заводом і передала до лав партії 7 чоловік.
 
