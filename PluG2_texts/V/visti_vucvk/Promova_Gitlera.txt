
БЕРЛІН, 25 лютого. (ТАРС). Німецьке інформаційне бюро передає з Мюнхена текст промови Гітлера, друкованої нижче в скороченому вигляді. Промова була виголошена ввечері 24 лютого на урочистих зборах, присвячених 20-м роковинам заснування націонал-соціалістської партії Німеччини.
В своїй промові Гітлер насамперед спинився на історії виникнення націонал-соціалістської партії. Гітлер спитав, чи багато є таких політичних діячів в демократичних країнах, які могли б виступити так, як він, через 20 років перед своїми старими прихильниками? «Що привело мене тоді на цю трибуну? Мною керував протест моєї волі солдата проти того, що слід назвати часами найглибшого приниження Німеччини». Гітлер нагадав про те, як в той час була обманута Німеччина, про 14 пунктів Вільсона, завдяки яким німецький народ склав свою зброю. «Нас не перемогли, - заявив Гітлер. - Німецький народ був обманутий, а його віра в можливість перебудови світу була підірвана». Гітлер докладно спинився на тому, як Англія і Франція обманули в той час весь світ і насамперед німецький народ і які наслідки приніс цей обман. Лише зовнішні формальні обставини зломили Німеччину. Однак, німецький народ не був зломлений. Він зробив велику справу у світовій історії, вчинивши опір 26 державам, які могли перемогти Німеччину лише шляхом обману.
Коли ми прийшли до влади, ми не хотіли озброюватись. Але ми побачили, що старі палії війни знову готуються напасти на нас. У відповідь на це я також почав озброюватись і озброївся так, як цього ніколи не було в історії Німеччини.
Вказавши на досягнення націонал-соціалістського керівництва, Гітлер підкреслив, що тепер створена будова, яку ніяк не можна порівняти з досягненнями так званих державних діячів демократій. Я завжди мав те нещастя, продовжував Гітлер, що повинен був завжди боротись проти цілковитих нікчемностей як всередині країни, так і поза. Ці люди панують над більшою частиною кулі, але вони навіть неспроможні знищити безробіття в своїх власних країнах. І ось ці старі нікчемності говорять тепер про перебудову Європи. Це нагадує мені, заявив Гітлер, старих демократій у Німеччині, які весь час також базікали про нову побудову Німеччини. Перебудова Німеччини відбулась, однак, без них. Перебудова світу також відбудеться і теж без цих людей. Гітлер назвав боротьбу, яку він повинен був почати тоді, боротьбою проти принципів і духовної структури, втілених у Версальському договорі. Ми можемо спостерігати тепер прояв цього духу.
Пан Чемберлен, виступаючи в момент, коли вся Індія, вся Аравія протестують проти нього, сміє заявляти, що він повинен застосувати силу проти нашої спроби здійснити світове панування Німеччини. Такі фрази, може, могли вплинути на німецький народ в 1918 році, але це ніколи не трапиться в новій Німеччині. Наша боротьба з першого ж моменту була спрямована проти того становища, коли в світі існують дві групи держав: одна імуща і друга неімуща. Це становище, створене капіталістично-плутократичним світом, зникне. Господь бог створив світ не тільки для одних англійців. Він не встановив також і такого становища, коли б існували деякі народи, які панували б над трьома четвертими всієї земної кулі, і тримали б всіх в своєму підкоренні, а інші народи голодували б. Це виявилось можливим до цього часу тільки в наслідок слабості деяких народів. Але ця слабість вже переборена, і народи пред'являють свої права.
Претензії Німеччини, заявив Гітлер, були надто скромними. Вони полягали, поперше, в прагненні забезпечити німецький життєвий простір. Німецький народ не допустить урізати йому цей життєвий простір. Німецький народ не допустить, щоб йому загрожували в цьому життєвому просторі, він також аж ніяк не допустить яких-небудь політичних комбінацій, спрямованих проти Німеччини. Подруге, Німеччина зажадала повернути свої колонії, тобто німецьку власність, яку світові плутократії відняли у неї, без користі для своїх власних народів. Це були дуже скромні претензії в порівненні з претензіями Англії і Франції, продовжував Гітлер. Не зважаючи на це, однак, незабаром знову піднялись наші старі противники періоду світової війни. Однак, тепер проти них виступив такий німецький фронтовий солдат, який здійснив всі необхідні готування, при чому грунтовно, і який сповнений свідомості свого обов'язку щодо свого народу. Адже я попереджав, коли це було необхідно, що являє собою німецький солдат. В одному я ніколи не вагався, і це стало моїм непохитним рішенням, - а саме - в намірі зробити Німеччину знову вільною. І якщо вони мене за це ненавидять, то я можу цим лише пишатись. Ненависть моїх ворогів мене зовсім не турбує. Вони не мають ніякої уяви про сучасну Німеччину. Першим доказом цього є надії Англії повторити знову 1918 рік.
Після того, як Гітлер підкреслив недійовість блокади проти Німеччини, він вказав на те, що міжнародне становище істотно змінилось. Гітлер згадав про дружбу з Італією, яка базується не тільки на подібності режимів, але й на дружбі, яка існує між двома вождями, а також випливає з того факту, що обидва народи повинні покладатись один на одного. Далі Гітлер нагадав про зміну німецько-російських відносин. Надія противників на те, що їм вдасться розпалити війну між Росією і Німеччиною провалилась. В даному разі російський і німецький режими зробили для обох народів щось благословенне. Але ми прекрасно усвідомлюємо те, що в Лондоні рвуть собі волосся від досади. Японія також не знаходиться сьогодні в рядах противників Німеччини, навпаки, вона зв'язана з Німеччиною тісною дружбою. Ці три гігантські держави додержують доброзичливого нейтралітету щодо Німеччини.
Як на дальшу ознаку зміни обстановки Гітлер вказав на озброєні сили Німеччини, керівництво і оснащення яких істотно покращало в порівненні з 1914 роком. Те, що це не є пустою фразою, довів похід проти Польщі, який закінчився швидше, ніж цього чекали в Лондоні і в Парижі. Однак, це доведе ще і майбутнє.
Далі Гітлер вказав на величезні готування Німеччини. Довгорічною роботою він створив основи німецької автаркії. Німеччина забезпечила себе проти блокади. В 1914 році німецька оборона проти цієї блокади дорівнювала нулю. Однак, тепер господарські основи Німеччини можна вважати у вищій мірі міцними. Німеччина непереможна як в господарському, так і у воєнному відношенні.
Спиняючись докладно на спробах англійської пропаганди, Гітлер відмітив, що вона зовсім не дійова. Ми прекрасно знаємо цих планів, сказав Гітлер, і ми також добре знаємо їх радників. Адже раніше вони бували і у нас. Німецький народ з огидою ставиться до них. Вони брешуть, як по-писаному, і пишуть брехню. Німецький народ став зовсім іншим. Відродився новий народ, який доведе боротьбу до кінця. Я, підкреслив з особливою силою Гітлер, наважився довести цю боротьбу до кінця. Він вказав на те, що не можна більше допустити такого становища, коли через певні періоди часу німецькому народові наказують, що він повинен робити, а, коли він цього не робить, то йому загрожують урізати його життєві можливості. Той режим, який спробує провести такі дії проти Німеччини, буде знищений. Ми вирішили, вигукнув Гітлер, вести цю боротьбу доти, поки цей терор не буде знищений. Німеччина вигнала міжнародних фінансових гієн з своєї країни. Німеччина не дозволить їм зробити її життя нестерпним. Німецький народ має також право жити, як і всякий інший народ. При цьому Гітлер особливо підкреслив, що противники Німеччини не мають сьогодні за собою чисельної переваги, як це вони мали колись, і що німецький народ в сучасний момент у воєнному відношенні знаходиться в набагато кращому стані, ніж будь-коли в своїй історії. Доля не допустить, щоб німецький народ став народом рабів. І сьогодні я сповнений цієї віри і, мабуть, з більшим правом. Не може бути інакше: ми повинні перемогти і тому ми переможемо. Гітлер закінчив словами Лютера: «Це нам вдасться, навіть коли б весь світ був повний чортів!».
