
Наша ростуча автомобільна промисловість все більше насичує міста і села Радянської України автомобільним транспортом. Навіть у найвіддаленіших місцях нашої республіки автомобіль став звичайним явищем. Багато колгоспів уже мають по 2-3 і більше машин.
Це особливо гостро ставить питання про боротьбу з аварійністю і травматизмом на транспорті. У листопаді 1937 р. Рада Народних Комісарів УРСР винесла спеціальну постанову «Про ліквідацію аварійності на транспорті». Ця постанова покладає ряд зобов'язань на облвиконкоми, міські ради і центральні установи.
Однак, деякі наркомати і центральні установи ще не виконують постанови Раднаркому. Так, Наркомзем і Наркомрадгоспів, що мають у своєму розпорядженні тисячі машин, і досі не організували спеціальних автовідділів, на які має бути покладене керівництво роботою відомчого автопарку. В більшості автогосподарств не введено планово-профілактичних ремонтів, машини в багатьох випадках випускаються в експлуатацію технічно несправними. З цієї причини за один лише грудень минулого року сталося 26 аварій.
Встановлено багато випадків, коли керівники установ і автогосподарств довіряють машини особам, які не мають права на керування автомобілем. 10 автомобільних аварій у грудні сталося з вини людей, які сіли за руль, не маючи на це ніякого права.
Наркомосвіта УРСР повинна запровадити в навчальних закладах вивчення правил руху транспорту і пішоходів. Однак, із зовсім незрозумілих причин, вона зволікає проведення у життя цього важливого заходу.
Зовсім не борються з автохуліганством і аварійністю суди. В судах лежать сотні нерозглянутих аварійних справ, при чому, деякі з них ще з 1936 р., а шофери хулігани, автобандити, які калічать людей, продовжують сидіти за рулем автомашини.
В результаті злочинного попускання багатьох керівників підприємств і установ в автомобільні господарства пробралися неперевірені люди, які систематично порушують елементарні правила руху. Вони їздять з недозволеною швидкістю, в заборонених місцях, роблять обгони, в'їжджають на лівий бік дороги, завертають всупереч правилам. Спостерігаються навіть випадки, коли за рулем сидять п'яні шофери.
Недисциплінованістю водіїв пояснюється 73% всіх випадків автомобільних аварій і катастроф. Тільки за грудень 1937 року на Україні сталося 297 аварій, в результаті яких виведено з ладу 229 автомашин; при цьому деякі з аварій супроводились людськими жертвами.
Треба припинити руйнування цінного і необхідного народному господарству автопарку. Соціалістичний автомобільний транспорт може і повинен працювати безаварійно.
М. Губанов.
Начальник Державтоінспекції Управління Робітничо-Селянської міліції НКВС УРСР.
Збільшується випуск меблів
Крім фабрики Наркомлісу, чимало меблів виготовляють підприємства промкооперації. Артілі «Укрлісопромспілки» виробили минулого року різних меблів на 103,8 млн. крб. Цього року вони мають випустити - на 115,9 млн. крб. Буде випущено 65 тисяч диванів, 16 тис. кушеток, 40 тис. платяних шаф, 21 тис. буфетів.
На 2,5 млн. крб. буде вироблено дитячих меблів - шкафчиків, стільців, столиків.
Для розроблення нових типів та зразків меблів в Києві буде відкрито експериментальну майстерню. В Дніпропетровську відкривається зразковий мебльовий універмаг. Такого ж типу універмаг намічено відкрити цього року в Києві.
Тов. Ляпідевський в Одесі
ОДЕСА, 3. (Власкор «Вістей»). На запрошення міського аероклубу, до Одеси прибув Герой Радянського Союзу тов. А. В. Ляпідевський. Тов. Ляпідевський виступить в аероклубі і на підприємствах з лекціями про досягнення радянської авіації.
Фізкультурна зима в колгоспах
ХАРКІВ, 3. (Власкор «Вістей»). Спортивна зима у колгоспах Харківщини в повному розпалі. По селах відбувається масовий лижний крос, присвячений ХХ-річчю Червоної Армії і Військово-Морського Флоту. В Лозівському районі в кросі взяли участь 200 колгоспників, в Богодухівському - 160. Після закінчення районних кросів відбудеться обласна лижна естафета з фінішем у Харкові.
По колгоспах Харківщини охоплено масовою фізкультурною роботою понад 26.000 чоловік. За даними з 25 районів області, в колгоспах утворено 118 лижних баз та 75 ковзанок.
Безгаражне обслуговування автомашин у Києві
У Києві на автобусній базі (Боєнський провулок) устатковано і здано в експлуатацію перший на Україні майданчик безгаражного обслуговування автобусів.
Машини зможуть стояти на дворі і взимку. Для цього на майданчику устатковано свою котельню, яка з допомогою пари огріває мотори автобусів. В першу-ліпшу хвилину автобус готовий до роботи.
Зараз розробляється проект майданчика безгаражного обслуговування вантажних автомашин.
Вдосконалення лічильника таксі
Працівник київського таксомоторного кабінету тов. Розенфельд удосконалив існуючий таксолічильник. З допомогою винайденого тов. Розенфельдом приладу, лічильник автоматично включається, як тільки пасажир сідає в машину. Винахід має велике значення для контролю роботи таксі на лінії.
Цим приладом будуть устатковані всі таксі Києва.
У Партвидаві ЦК КП(б)У
До 20-річчя Червоної Армії і Військово-Морського Флоту Партвидав ЦК КП(б)У випускає книги:
Й. В. Сталін - «Про три особливості Червоної Армії» - промова товариша Сталіна на урочистому засіданні Московської ради, присвяченому десятиріччю Червоної Армії;
К. Є. Ворошилов - «Сталін і Червона Армія».
В Академії наук СРСР
Багатства Камчатки
МОСКВА, 2. (ТАРС). Президія ради по вивченню продуктивних сил країни при Академії наук СРСР під головуванням президента Академії В. Л. Комарова заслухала 2 лютого звіт про роботу камчатської експедиції. Направлена в 1937 році на Камчатку експедиція обслідувала малодоступні і далекі райони півострова. Учасникам експедиції доводилось продиратися крізь густі, що досі вважалися непрохідними, лісні зарості, переборювати високі гірські хребти. Одержані надзвичайно цікаві  результати. В південних районах виявлені мінеральні джерела. Серед них на схилі вулкана Кошелева є група гарячих джерел з температурою в 101 градус. Тут же недалеко експедиція відкрила великі поклади пемзи.
У середній частині півострова по Бистрянському хребту простягаються гранодіоритові масиви з заляганнями вольфрамових руд. Отже, думка про неметалоносність Камчатки, що існувала досі, спростовується останніми дослідженнями.
Особливо значні наслідки робіт по обслідуванню маловідомого Куарагінського острова поблизу Камчатки. Експедиція припускає за рядом ознак наявність в цих місцях покладів хромістого залізняка і особливо магнезита, який має велике промислове значення.
Президія ради затвердила план робіт камчатської експедиції на 1938 рік.
***
Великі роботи передбачають в Якутії, куди 20 лютого виїжджають перші загони великої експедиції Академії наук СРСР. Експедиція складатиметься з 8 загонів. Зокрема, агротехнічна група експедиції ставить своїм завданням вивчити проблему підвищення врожайності зернових культур у районах вічної мерзлоти.
***
У президії ради були повідомлені результати робіт туркменської експедиції в 1937 році. Обслідувані райони Копет-Дага, Великих і Малих Балханів. Матеріали, добуті експедицією, дозволяють говорити про наявність нафти в зазначених місцях. На основі цих матеріалів складений великий тематичний план науково-дослідних робіт на найближчі 5 років.
Погода
Останніми днями на Україні спостерігається потеплення, з незначними приморозками вночі. Учора вранці температура повітря в ряді областей дорівнювала від 20 до 40 морозу, зокрема в Києві ранком було 30, в Житомир - 40, Кам'янець-Подільську - 30. В Одесі температура підвищилась до 10 вище нуля.
На крайньому північому заході України були слабкі снігопади. В Миколаївській області мрячив дощ. На півночі республіки тумани. На півдні сніг уже зовсім розтанув.
Якою буде погода в найближчі дні? До 10 лютого можливі невеликі опади: сніг, дощ і подекуди тумани. На узбережжі Чорного моря передбачається суха погода, з температурою від 0 до 6 градусів тепла.
Пригоди
Затримання диверсантів. До органів залізничної міліції ст. Мерефа (Півд. залізниця) з'явився житель цієї станції гр. Іващенко і розповів, що якісь Кознюк і Ємельянов підпоюють його і умовляють зробити підпал лісопильного заводу. За це вони обіцяють йому грошову нагороду.
Ємельянова і Кознюка затримано.
Трагічна необережність. З задньої площадки моторного трамвайного вагону №802, який проходив вулицею Мельнікова, стрибнула невідома жінка. Посковзнувшись, вона зачепилася за вагон. Трамвай протягнув жінку понад 50 метрів. З важким пошкодженням обличчя і голови, вона приставлена до Жовтневої лікарні.
У театрах:
Опера 4 лютого - «Ріголетто», 5 лютого - «Мазепа».
Ім. Франка 4 і 5 лютого - «Правда».
Російський драматичний 4 лютого - «Мачеха», 5 лютого - «Не все коту масленица».
Червоної Армії 4 і 5 лютого - «Как закалялась сталь».
Єврейський  4 і 5 лютого - «Сім'я Овадіс».
Польський 4 лютого - «Гірська балада», 5 лютого - «Закрита вистава».
Музкомедія 4 і 5 лютого - «Останній чардаш».
