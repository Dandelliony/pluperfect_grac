
Комуністичні загони здобули Шансі
НАНКІН, 2. «Цзінань Івнінг Пост» (орган прихильників Ван Тін-вея) публікує подробиці конфлікту серед гомінданівської зграї, що виник в зв’язку з ратифікацією японсько-хінської митної угоди.
12-го травня, коли Чан-Кай-ші перебував у Сюдчжоу, група видатних гомінданівців на чолі з Ху Хань-міном виступила на засіданні законодавчої ради проти ратифікації угоди. Законодавча рада постановила угоди не ратифікувати. Дізнавшись про це, Чан-Кай-ші телеграфно запропонував начальникові нанкінської залоги «вжити особливих заходів щодо контрреволюційної фракції в законодавчій раді». В наслідок законодавча рада дала гасло на відступ і 13 травня ухвалила японсько-хінську митну угоду.
***
ЛОНДОН, 2. «Дейлі Мейл» повідомляє, що нанкінське військо евакувало Чанша (головне місто провінції Хунань), не чинячи опору гуансійському війську, що наступає. Нанкін стягає всі частини, які є в його розпорядженні для оборони. Побоюючись заворушень, нанкінський уряд закрив усі головні шляхи і виставив на цих шляхах військові пікети. В районі горішньої течії Янцзицзіну комуністичне військо оточило місто Шансі (у провінції Хубей).
***
Ред. – Розкол серед нанкінського угруповання цілком природній і неминучий. Угруповання переживає тяжку кризу. Становище його підірване не лише невдачами у воєнній боротьбі з іншими претендентами на владу. Економічна розруха сама по собі значною мірою пояснювана фінансовою та господарською політикою нанкінського уряду, призвела до здиднів не лише трудящі маси, але чимраз більше жорстоко зачіпає хінську буржуазію. Наступ революційних армій, що насувається з півдня, ставить під загрозу весь той лад гноблення та експлуатації, що був закріплений квітневою зрадою 1927 року. Саме тому відбуваються сутички та розбрати серед нанкінських діячів. Пацюки вже починають тікати з корабля диктатури Чан Кай-ші, що тоне. Щождо самого приводу спору – митної угоди з Японією, то він, звичайно, відограє лише ролю зачіпки.
 — — — — — — — — — — — — — — — — — — — 
Береш міняє позиції
ПРАГА, 28. Підчас дискусій у питанні про «пан-Европу» в чехословацькому сенаті національ-демократ Дік виступив з промовою, переповненою антирадянськими вихватками. Дік сказав: «Без розв’язання російської проблеми мир неможливий. Без Росії не може бути «пан-Европа», а «пан-Европа» і Радянський Союз – це речі несумісні. Світової війни ще не ліквідовано остаточно. Наш обов’язок не забувати про найбільшу слов’янську державу».
Характерно, що міністер закордонних справ Бенеш заявив, що він цілком поділяє думку сенатора Діка про СРСР.
***
Ред. – Промова національ-демократичного сенатора Діка цілком співзвучна тим заявам і тій політиці, що характерні для його партії, яка протягом багатьох років веде злютовану боротьбу проти Радянського Союзу. Зате слід дуже підкреслити висловлення солідарности з сенатором Діком з боку чехо-словацького міністра закордонних справ. Лише кілька днів тому преса народньо-соціялістичної партії, що до неї належить Бенеш, заявляла, що час покласти край такому становищу, коли відсутність нормальних дипломатичних взаємин з СРСР стоїть на перешкоді розвиткові чехо-словацького експорту на радянський ринок. Газета Бенеша гостро докоряла народньо-демократичній партії та її лідерові, відомому Крамаржу, за величезну шкоду, заподіяну чехо-словацькому народньому господарству їх анти-радянською політикою. Звичайно, цей виступ урядової газети пояснювано значним нагнітом з боку чеських промисловців, що переживають гострі експортні утруднення. Тим більше цікаво, що Бенеш тепер робить поворот на 180 градусів назад і запобігає перед заклятими ворогами Радянського Союзу, перед тими самими національ-демократами, що лементують проти визнання СРСР. Викрути типові для чехо-словацької урядової політики.
 — — — — — — — — — — — — — — — — — — — — — — — — — — — — — — — — — — — — — — — — — — — — — 
Податкова політика в Румунії
Румунська влада в досить таки брутальний спосіб стягає податки. Якщо платник податку не всилі заплатити, влада наказує барабанщикові скликати до будинку неплатника людей і за допомогою поліції влаштовує так звану ліцитацію, де продають усі речі неплатника.
 — — — — — — — — — — — — — — — — — — — 
Антирадянська кампанія білоґвардійців провалилася
ТОКІО, 2. Антирадянська кампанія білоґвардійської преси, що поширювала повідомлення про «повстання в Примор’ї» закінчилася скандальним крахом. Білоґвардійські газети, які публікували першими днями одноманітні іспіровані замітки, останніми днями почали містити найсуперечливіші і фантастичні повідомлення. Кінець-кінцем навіть білоґвардійська «Заря» була змушена опублікувати відомості про Примор’я під заголовком «В Приморье спокойно».
***
ТОКІО, 2. В зв’язку з вигадками білоґвардійської преси про «повстання в Примор’ї», спостерігається пожвавлення діяльности білоґвардійських загонів і білоґвардійських військових організацій у Манчжурії. Япанська преса визнає, що «білі хочуть знову поспитати щастя». Білоґвардійський отаман Семенов прибув до Мукдена.
 — — — — — — — — — — — — — 
Шведський уряд пішов у відставку
СТОКГОЛЬМ, 2. Уряд, на чолі якого стоїть консерватор Ліндман, вийшов у відставку. До відставки спричинилося відхилення обома палатами парляменту урядової пропозиції про підвищення митних тарифів на імпортоване до Швеції зерно.
До цього парлямент, більшістю 114 голосів, засудив зовнішню політику уряду. 
