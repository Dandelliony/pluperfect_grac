
Дутий „БУМ" і 17 мільйонів безробітних
НЬЮ-ЙОРК, 28. Спеціялісти, які пишуть про фінансові й економічні справи, уникають оптимістичних оцінок, не приховуючи побоювань, що криза в основному не послаблюється й що «пожвавлення», яке має спекулятивний характер, загрожує ще більшим банкрутством. Преса роздуває повідомлення про невелике збільшення зарплати у різних галузях промисловости. Проте, це збільшення стосується лише дуже малої частини робітників і являє собою малий відсоток попередніх зменшень. Крім того, різке збільшення цін на харчі, одяг і інші речі першої потреби зводить до нуля реальне значення цього невеликого збільшення зарплати. 
Збільшення цін на сільгосппродукти допомагає лише збагачуватись спекулянтам. Фармери вже давно продали свої продукти за надто малі ціни й тепер змушені купувати за збільшеними цінами корм для худоби, угноєння й знаряддя виробництва.
Гострота фінансової кризи не зменшилась. Більше ніж 5.000 банків з вкладами понад 5 млрд. доларів не відновили своїх операцій після березневого мораторія. Як і раніш закриті понад 100 банків, які входять до федеральної резервної системи. Дефіцит скарбниць за рік, який закінчується 10-го червня, оцінюють в 1.750 млн. доларів, при чому до цієї суми не включено кредити надані реконструктивною фінансовою кооперацією. Податки особливо на споживчі товари збільшуються. Борги муніципалітетів і штатів досягли величезних розмірів. Багато міст збанкрутували, припинивши платежі на облігації й виплату утримання міським службовцям. Спостерігається величезне приховування, не вважаючи на те, що віддано відповідні карні розпорядження.
Утечка від долара триває. Спекулянти, всупереч теперішнім обмеженням, знаходять шляхи для купівлі чужоземної валюти. Число безробітних, не зважаючи на «бум», становить 15-17 млн. Фонди допомоги безробітним та приватних благодійних товариств, як і муніципальних організацій - цілком вичерпані.
Міраж „просперіті"
ЛОНДОН, 28. На засіданні екологічної комісії світової економічної конференції американський делегат Рейнолдс похвалився, що політика інфляції і знецінення долара вже протягом одного місяця дала роботу мільйонові американських робітників і збільшила ціни на 16 проц. Делегат рекомендував решті держав йти за американським прикладом.
«Таймс» проте, віздначає, що більшість делегацій далеко не певна чудодійної сили політики інфляції і навіть наважується висловити сумнів щодо дальшого успіху політики Рузвельта.
Нью-йоркський кореспондент «Манчестер Гардіян» сповіщає, що навіть в ПАСШ зростає тривога, якби надто швидке збільшення цін не випередило купівельну спроможність людности, в наслідок чого ціни знову катастрофічно впадуть. Побоюються навіть довгожданого збільшення цін на пшеницю, скільки воно може викликати нове розширення засівної площі та ще катастрофічніше зростання запасів її. Проте, такі тверезі голоси лишаються покищо самітні. Немає сумніву, що помітне збільшення цін і курсів акцій в ПАСШ починає імпонувати й англійським діловим колам. Газети вже починають розписувати в привабні картини, як початок повернення до загального добробуту.
Золоті дні для спекулянтів
НЬЮ-ЙОРК, 28. Знецінення долару супроводжується гарячковою спекуляцією на біржі і торговельних ринках. Ціни на пшеницю в Чікаго збільшилися з 70 до 99 центів за бушель. Бавовна подорожчала більш як на 10 проц. Курси акцій також круто підіймається.
НЬЮ-ЙОРК, 29. Спекулятивна гарячка в ПАСШ триває. В зв'язку з інфляцією і тим, що чекають дальшого падіння долару, ціни на товари зростають. Промисловці, передбачаючи збільшення цін нагромаджують сировину, торгівці закупають товари в таких розмірах, що набагато перебільшують нинішній попит.
Тихий похорон конференції „роззброєння"
ЖЕНЕВА, 29. Сьогодні генеральна комісія конференції роззброєння затвердила пропозицію бюра про відкладання засідання генеральної комісії до 16 жовтня. Гендерсонові доручено провадити переговори з урядом про цей час.
Антирадянські вихватки японської преси
ТОКІО, 28. Початі переговори про КСЗ - в центрі уваги японської преси. Ряд газет перекручують зміст і завдання конференції. «Ніхон» звичайним радянським тоном заявляє, що «величезніша помилка історії людства є поява росіян на сході». «Росіянам - заявляє «Ніхон» - нічого робити на сході. «Джапан Адвартайзер» у передовій заявляє, що не може бути ніяких ілюзій щодо труднощів у переговорах про КСЗ. Викладаючи історію КСЗ, газета замовчує питання про належність залізниці. «Ниці-ниці» вважає, що перспективи переговорів, як і раніше, неясні. Коментуючи місце з промови тов. Юрєнєва, що радянський уряд вважає своїм обов'язком охороняти свої майнові права, зв'язані з залізницею, газета заявляє, що коли радянська сторона обстоюватиме свої твердження, то мине багато часу до вивершення переговорів.
Навколо камчатського інциденту
ХАБАРОВСЬК, 29. За одержаними з Петропавловська відомостями, секретар японського консульства Ногучі гадає виїхати з Усть-Камчатки до Кронокі 26-IV. Представник НКЗС тов. Тіхонов, що перебуває на місці події з 22 червня, чекає його приїзду.
ХАБАРОВСЬК, 29. За одержаними з Петропавловську донесеннями представників НКЗС і прикордонної охорони, обслідування приміщень контрольно-прикордонного пункту в Кроноках виявило, що пункт зруйнований: виламані двері, розбиті вікна, зірвані запори. Зникли запаси зброї. Розшуки особистого складу пункта досі наслідків не дали.
Агонія лондонської конференції
Валютна війна розгортається
ЛОНДОН, 29. Сьогодні роботи конференції були відсунуті на задній план біржовою спекуляцією, яка захопила всі думки економістів та політиків, що зібралися в Лондоні з усіх кінців світу. Учора почалося і сьогодні ввесь день тривало дальше різке знецінення долара. Вечірня біржа закінчилася вчора курсом 4,38 долара за фунт, сьогодні курс доходив до 4,42. Під впливом упертих чуток, ніби ПАСШ вирішили довести курс долара до 4,75, на біржі панувала певність, що всі країни, які поки ще додержуються золотого стандарту, будуть змушені відмовитися від теперішньої своєї грошової політики. Ця певність призвела до вельми чутливого хитання курсу також і голандського гульдена, французького і швайцарського франка, які дуже потерпіли при загальній паніці на біржі. Наради, що відбуваються паралельно з конференцією країн, які зберегли золотий стандарт, тривали вчора увесь день і сьогодні безперервно. Представники цих країн звернулися до голови економічної конференції з вимогою вжити рішучих заходів, щоб нарешті добитися будь-яких наслідків у галузі стабілізації валют. Поспішність і марність розмов з приводу стабілізації валют приводить делегацію країн з золотим стандартом у дедалі нервозніший настрій. Французька делегація звернулася вчора до голови конференції, з офіційною заявою, що має характер одвертого ультиматуму. Французька делегація заявила, що коли протягом тижня угоди про стабілізацію валют не буде досягнуто Франція зажадає категоричною формою відкласти конференцію на невизначений час.
Конвульсії проти золотого стандарта
ЛОНДОН, 29. Нарада центральних банків держав, що зберегли золотий стандарт - Франції, Голандії, Швайцарії вчора й сьогодні знову зверталась до швайцарського уряду з закликом підтримати їхню боротьбу за збереження повноцінности своєї валюти. Проте, крім висловлення співчуття вони поки нічого не одержали. Вчора долар упав на лондонській біржі на цілих 13 цент. лишивсь на рівні 4.38, а сьогодні упав ще далі - до 4.41. Отже, долар набагато наздогнав фунт у погоні за знеціненням, і співвідношення цих двох валют наближається до старого паритету (4.86). В англійських колах розглядають це явище, як наслідок ледве не панічного тікання американців від свого долара і купування ними англійських цінних паперів і акцій. Є чутки, що Рузвельт ще незадоволений теперішнім падінням долара і прагне далі знецінити його до 4.65.
У всякому разі, англійське роздратовання зростає і в газетах появляються вже заяви як от про те, що всякі резолюції, всякі підкомісії на світовій економічній конференції здаються «трохи футуристичними» («Морнінг Пост») і, що коли так триватиме, то не тільки фунтові, а й франкові доведеться піти за доларом («Фінаншіель Ньюс»).
Европейський блок проти Америки
ПАРИЖ, 29. 18 червня курс долару знов упав з 20,44 до 19,96. Французька преса не приховує, що мета теперішніх переговорів міністра фінансів Бонне в Лондоні - скласти блок для оборони золотого стандарту без участи і фактично проти Америки. «Еко де Парі» запевняє, що директор французького банку Моро і директор англійського банку Монтегю Норман прийшли до згоди, на підставі якої англійський банк, з допомогою маневрового фонду для регулювання валютного курсу, купуватиме франки, щоб піддержати курс фунта, а французький банк заходиться «боронити дрібні континентальні валюти». Проте більшість газет підкреслює, що утворення єдиного фронту гальмують нерішучість і вагання Англії.
Перед ліквідацією партії центра
БЕРЛІН, 29. У Штутгарті вчора міністер пропаганди Геббельс заявив: якщо партія націоналістів саморозпустилася, то це - логічний результат розвитку подій. Я хотів би дати партії центру добру пораду: я гадаю, що вона добре зробить, коли вона сама закриє свою партійну крамничку. Через 20 років не повинно бути іншого світогляду крім націонал-соціялістського. Це стосується і до зовнішньої політики: треба, щоб одна людина мала змогу говорити від імени всієї Німеччини.
БЕРЛІН, 29. На загальну думку німецької преси партія центру незабаром зазнає долі партії націоналістів.
У керівництві партії центру вже розпочалися переговори про саморозпуск партії. В багатьох місцях організації і фракції партії центру вже почали ліквідуватися. Фракція партії центру в муніципалітеті Зігбургу, де було 15 чол. і що мала абсолютну більшість в муніципалітеті, у повному складі перейшла до націонал-соціялістів, фракція яких має тільки 11 чол. В Афахтбургу місцева організація баварської народньої партії ухвалила постанову про свій розпуск.
БЕРЛІН, 28. Німецькі газети повідомляють про нові арешти керівників баварської народньої партії. «Фелькішер Беобахтер» публікує поїменний список 21 керівників баварської народньої партії, заарештованих у зв'язку з останніми заходами. У безпосередньому зв'язку з цими подіями баварський міністер господарства депутат райхстагу баварської народньої партії фон-Кваадт подав у відставку. Отже баварський уряд тепер складається виключно з націонал-соціялістів. Націонал-соціялістична преса робить різкі випади проти баварської народньої партії й партії центру.
Розтоптаний фашистський прапор - яскравий показник настроїв німецьких робітників
БЕРЛІН, 28. Посередній показник настроїв широких мас людности Німеччини є виданий пруським прем'єром Герінгом обіжник до всієї влади Прусії. В обіжнику сказано, що останнім часом робітники й службовці державних і приватних підприємств і установ у розмовах висловлюють думки, які «можуть посіяти недовір'я до заходів національного уряду». Герінг попереджає, що надалі такі висловлювання будуть розглядати, як підтримку марксистській пропаганді, а винних у цьому, як «прихованих марксистів». Обіжник Герінга пропонує всім, «до функції яких входить нагляд за підлеглими, доносити про такі випадки особисто Герінгові». Ухилення від цього будуть розглядати, як «явну солідарність з подібними підривачами й обмовниками». У зв'язку з цим, слід відзначити такий факт: учора - на одному з берлінських майданів один молодий робітник на очах у всіх зірвав націонал-соціялістичний прапор і розтоптав його ногами. Робітника заарештували штурмовики. З приводу цього випадку «Фелькішер Беобахтер» пише: «Ще нечуваніше ніж цей замах на прапор поведінка будівельних робітників, що тут же працюють, які ніби то не помітили цього випадку. За повідомленням серед робітників дуже багато марксистів, які, очевидно, з внутрішнім задоволенням стежили за цим вчинком».
