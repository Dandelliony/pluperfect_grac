
Дніпропетровський і одеський облвиконкоми примирилися з тим, що переродженці і опортуністи зривають хлібоздавання по радгоспах областей
Перебіг хлібозаготівель по Україні за станом на 1 січня 1933 року (на проценти до річного пляну)
Області - Колгоспи - Тверді завдання - Разом по одноосібному сектору - Разом по селянському сектору - Радгоспи - Виконано річний плян - Виконано місячний плян
Вінницька - 100 - 57,9 - 99 - 100,1 - 95,0 - 92,5 - 114,7
Київська - 103,7 - 52,9 - 89,5 - 100,1 - 100,0 - 88,6 - 105,2
Чернігівська - 91,9 - 37,0 - 67,7 - 78,4 - 98,0 - 70,3 - 62,0
Харківська - 85,5 - 36,8 - 43,6 - 76,8 - 91,8 - 73,8 - 49,4
Дніпропетровська - 70,2 -  23,2 - 34,4 - 69,5 - 82,4 - 68,7 - 34,8
Одеська - 72,9 - 38,5 - 50,5 - 72,1 - 80,1 - 70,9 - 32,8
Донецька - 75,8 - 48,1 - 84,5 - 76,3 - 77,1 - 73,2 - 42,5
АМСРР - 88,0 - 62,3 - 108,4 - 92,6 - 40,5 - 89,1 - 75,9
По Україні - 78 - 43,7 - 71,7 - 83,3 - 82,9 - 74,5 - 48,7
Стан заготівель в зернорадгоспах
Радгоспи зернотресту виконали річний план хлібозаготівель на 77%, заборгувавши державі 36.970 тонн хліба. За останню декаду зернорадгоспи спромоглись виконати тільки … 2% пляну, при чому більшість зовсім припинила здавати хліб. Наприклад, Токмацький, «Червоний Перекоп», Одесько-Миколаївський, ім. Буденного, «Реконструкція», «Металіст», «Сартана», Сватівський і Барвінківський радгоспи останньої декади не здали жодної тонни.
Як і перше, триває величезний розрив між обмолотом і хлібоздаванням. І саме ті радгоспи, що припинили здавання, вже закінчили молотьбу і тримають чимало хліба в коморах, не бажаючи його відвантажувати на елеватори. Наприклад, Арбузинський радгосп, намолотивши 3.896 т., здав тільки 1.786 т., хоч плян виконано тільки на 53%. Так само радгосп «Сартана» намолотив 6.852 т., а здав тільки 4.774 т. (плян - 5.417 т.).
Злочинно не виконуючи плянів здавання зернових культур, зернорадгоспи зовсім припинили здавати соняшник. На 2 січня плян з олійних культур виконано на 22,8%.
Жодний радгосп не виконав пляна
ДНІПРОПЕТРОВСЬКЕ. (Наш влас. кор). Борг зернорадгоспів по області дорівнює 10.000 тонн хліба, а тим часом директори більшости радгоспів замісць посилити, нарешті, здавання хліба … ухвалення алилуйських резолюцій, встановлення «остаточних», безліч разів змінюваних, строків, щоб потім їх знову зірвати.
Розбазарювання хліба по радгоспах Зернотресту набрало величезних розмірів. Наприклад, у П'ятихатському радгоспі (директора Новікова постановою РНК УСРР і ЦК КП(б)У за злочинний зрив хлібозаготівель виключено з партії, заарештовано і віддано до суду) розбазарено 689 ц. зерна. У Криворізькому радгоспі (директор Зубенко), що виконав план на 63%, під виглядом «озадків» продано різним криворізьким організаціям кілька десятків тонн хліба. В радгоспі ім. Чубаря (директор Яценко) на громадське харчування від часу збиральної кампанії витрачено 1.525 ц. хліба, що становить близько 2 клгр. хліба щодня на робітника. Печений хліб видавали без обліку і його просто розкрадали. В коморах Дніпропетровського радгоспу (директор Мацієвський) лежить 550 тонн неперевірених і досі «озадків», в яких чимало зерна.
Злочинно зволікає керівництво радгоспів молотьбу, переобмолот соломи та перевіювання полови. Наприклад, у Дніпропетровському радгоспі, де треба ще обмолотити 2.000 га пшениці та ячменю, видатність молотарок використовується тільки на 20% - замість 144 тонн намолочують 15-20. Радгоспи Криворізький і ім. Чубаря здають щодня тільки по 20-25 тонн, проте, переобмолот і перевіювання ще не починали. В радгоспі ім. Чубаря, що виконав плян на 67%, треба переобмолотити пшеничну солому з 5 тис. га, в яку пішло при молотьбі щось 30% зерна, але заст. директора Коверніков уперто відволікає переобмолот, заявляючи, що «з цієї соломи нічого не вимолотиш».
Обласні організації нічого фактично не роблять, щоб зламати саботаж керівників більшости радгоспів области, жорстоко покарати буржуазних переродженців. Уповноважений Зернотресту т. Григель обмежується «директивами» і реєстрацією зведень.
Облпарком скликавши нараду директорів радгоспів, на цьому заспокоївся, хоч саме після наради темпи хлібозаготівель зовсім занепали і всі обіцянки директорів радгоспа лишились алилуйщиною найґіршого гатунку. Жодний радгосп области не виконав пляна.
Г. Марцинкевич.
З наказом переродженців і зрадників
БАРВІНКОВЕ. (Наш кор.). Вже дві декади Барвінківський зернорадгосп «Зернофабрика» не вивозить державі хліба. Директор зернорадгоспу Бурячок, погодивши це питання із секретарем партколективу Яновим і головою робіткому Недодаєвим, дав наказа відділкам припинити хлібоздавання. І хлібозаготівлі припинено.
Голова робіткому Недодаєв, що найактивніше виконує цей куркульський наказ, приїхавши на відділок №2, заявив робітникам:
- Жодного кілограма хліба не вивозьте, а зсипайте його на горища. Коли ж хтось навідається з району чи области, кажіть, що просушуєте.
Ці контрреволюційні настанови на відділку ретельно виконують.
Бурячок і Янов розпинаються: «у нас нема чим робітників годувати, примушують весь хліб вивезти, ми не будемо готувати кадрів, бо хліба нема». А тим часом ці переродженці і зрадники не організували ударного обмолоту хліба і переобмолоту соломи, не борються з розкраданням і розбазарюванням хліба - його розкрадають всі, кому завгодно.
На першому відділкові (завідатель Яровий) днями вкрадено шість лантухів чистої пшениці. Тут же, на степу лежать 20 тонн хліба, а нач. автоколони Анісімов, щоб зірвати хлібозаготівлі, не вивозить хліб на елеватор.
На другому відділкові «посліди», в яких є 30% зарна, тижнями лежали в степу просто неба, непереважені, без догляду і не заприбутковані. Агроном Пономаренко не схотів цього зерна переважувати.
Керівники радгоспу не знають, скільки є необмолоченого хліба. Два тижні тому директор Бурячок казав, що є необмолоченого 500 га, а на 25 грудня виявлено близько 700 га такого хліба і, до того, 50 скирт соломи, в якій є щось 20% зерна.
Саботажникам хлібозаготівель допоміг уповноважений зернотресту Сулима, що, приїхавши до радгоспу, заборонив вивозити хліб, мовляв, «не вистачить на посів».
На чолі Барвінківського зернорадгоспу стоять буржуазні переродженці і зрадники, що свідомо зривають хлібозаготівлі.
Веселий.
