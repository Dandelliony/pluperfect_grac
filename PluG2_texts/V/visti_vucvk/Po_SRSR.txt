
Президія ВЦРПС обговорила питання про ЗМІЦНЕННЯ ТРУДДИСЦИПЛІНИ І БОРОТЬБУ З ПРОГУЛАМИ на підприємствах. Виступивши на засіданні, секретар ВЦРПС тов. Швернік відзначив, що боротьба за трудову дисципліну, боротьба з прогулами є найважливіше завдання профорганізацій. Працівники, як, замість боротися, обороняють прогульників, є опортуністи на практиці і таким елементам не повинно бути місця в радянському профрусі. Спинившись на ролі господарників у боротьбі з прогульниками, т. Швернік заявив, що звільнити прогульників є не тільки право, а й обов'язок господарників. Щождо побоювань втратити кваліфіковані кадри, то вони цілком безпідставні, бо абсолютна більшість прогульників - малокваліфіковані робітники, що недавно прийшли на підприємство. Щоб далі зміцнити трудову дисципліну, треба поліпшити роботу заводських крамниць і ЗРК з тим, щоб робітники без затримки могли одержувати продукти. Всі профорганізації - зазначив т. Швернік - повинні негайно забезпечити масове пояснення серед робітників постанови уряду про прогули і добитися, щоб господарські організації запровадили її в життя.
У Москві відкрилась перша ВСЕСОЮЗНА НАРАДА КОЛГОСПНИХ БРИҐАДИРІВ І ГОЛІВ КОЛГОСПІВ. Зібралися 160 делеґатів передових колгоспних бриґад, працівники науково-дослідчого колгоспного інституту, с.-г. академії ім. Леніна і трактороцентрів. Делеґати основних виробничих районів Союзу привезли з собою найцікавіші матеріяли про роботу колгоспних бриґад. Нарада на підставі перших повідомлень бриґадирів уже зуміла виявити ряд серйозних хиб в організації колгоспної бриґади.
Всесоюзне товариство винахідників скликає 10 січня в Москві першу всесоюзну конференцію в справах плянування винахідництва.
Працівники філіялу Всесоюзного інституту механізації та електрифікації при Сортонасіньтресті домоглися механізації процесу вилучення насіння з м'ясистих плодів, способом невеличких конструктивних змін звичайної силорізки Ростсельмашу, які можна зробити без витрати дефіцитних матеріялів у кожному господарстві. Перероблена силорізка обробляє до 1 тонни огірків за одну годину. ВІМЕ працює тепер над конструюванням машини для одночасного промивання, відокремлювання і сушіння насіння м'ясистих плодів.
Другого січня відбулося чергове засідання президії оргкомітету спілки радянських письменників СРСР. Президія затвердила уставу про літгуртки й членство у спілці радянських письменників. Щоб опрацювати проєкт статуту спілки радянських письменників СРСР, утворено комісію, до якої входять т.т. Огньов, Фадєєв, Кірпотін Л., Субоцький і Крутіков. Президія ухвалила також скликати 27 січня другий пленум оргкомітету. Ухвалено постанови про проведення ювілею 70 річчя Є. Серафімовича, що минає 19 січня.
По УРСР
До Києва прибув член французької унітарної федерації залізничників Жозеф Кальві. Мета приїзду Кальві - вивчення плянів другої п'ятирічки основних галузей промисловости, зокрема залізничного транспорту та обізнання з життям і побутом робітників- залізничників.
Електромонтажники заводу струментальної сталі Дніпрокомбінату відзначили день ударника новою перемогою. До строку встановлено одноякірний перетворювач на підстанції. Цей перетворювач дасть струм вальційним станам «450» і «750». Всі роботи виконала ударна бриґада монтажників Сагайдака.
На першочерговому вальційному стані заводу струментальної сталі Дніпрокомбінату (стан «450») вивершують останні дороблювальні роботи. Ударники зобов'язалися дотерміново здати стан до 15 січня, щоб 25 січня пустити на вальцювання першу сталь. Ударники зобов'язалися також до 15 лютого закінчити стан «360», до 15 березня стан «280» та до 30 березня стан «750» з тим, щоб 1 квітня здати в експлуатацію ввесь вальцівний цех.
Дніпропетровський машинобудівний завод «Сатурн» річний плян випуску гуртової продукції виконав на 120,9%. Вироблено продукції на 3.627 тис. крб. проти 3 млн. крб. за завданням. ПЛЯН ПЕРШОЇ П'ЯТИРІЧКИ ЗАВОД ВИКОНАВ 18 ВЕРЕСНЯ. Продукційність праці становить 107%.
Останнього п'ятиденника грудня заготівні організації України відвантажили до промцентрів 22.236,5 тонн картоплі (3% загального пляну). Річне завдання відвантаження картоплі до промцентрів виконано на 1 січня лише на 52,1%.
На заводі ім. Молотова (Дніпропетровськ) збудовано ПЕРШИЙ В СРСР ЕЛЕКТРОЗВАРНИЙ МІСТ вагою 22 тонни та завдовжки 23 метри.
На Дніпробуді тепер триває перепис усіх трудящих на обмін членських профквитків. Перепис організував ЦК спілки будівельників. Перших днів роботи бриґади виявили ряд неґативних моментів у роботі профорганізацій: на гавані й на алюмінійному комбінаті, наприклад, членами будкомів були не члени спілки. Протягом 3-х днів зліквідовано заборгованість з членських внесків 30 тис. крб. До лав профспілки залучено 3 тис. робітників.
На мостовому заводі ім. Молотова (Дніпропетровське) закінчено і випробовано всі аґреґати нового велетенського цеху мостобудування. Цей цех за обсягом і технічним устаткованням ПОСІДАЄ ПЕРШЕ МІСЦЕ В ЕВРОПІ. Аґреґати, фрезельні, стругальні та свердлильні варстати вже готові до пуску. Чекають на приймальну комісію Наркомважпрому. Урочистий пуск призначено на 7 січня.
Дніпропетровська область 27 грудня розгорнувши фінансовий конкурс преси достроково виконала квартальний плян мобілізації коштів на 102%.
