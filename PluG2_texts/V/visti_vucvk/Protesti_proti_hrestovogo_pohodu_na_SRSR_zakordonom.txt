
Американські газети радять не втручатися в церковну політику СРСР
ВІДЕНЬ, 22. Вчора група комсомольців і члени “спілки вільнодумців” улаштували перед будинком селянської спілки демонстрацію протесту проти римського папи та хрестового походу проти СРСР, що він його організовує. Демонстранти кидали каміння в приміщення спілки. Вони встигли сховатися до приходу поліції.
 — –
ВІДЕНЬ, 22. Вчора австрійська комуністична партія провела масовий мітинґ, присвячений боротьбі з хрестовим походом, що його організовує буржуазія проти СРСР.
 — -
РИГА, 24. Учора в Двінську в зв’язку з призовом до латвійської армії відбулася антивоєнна демонстрація робітничої й селянської молоді. У демонстрації взяли участь по над 500 чоловіка. Демонстрація пройшла під гаслами: “Геть руки від Радянського Союзу”, “Повернемо баґнети проти гнобителів”, “Марш уперед на захист Радянського Союзу”. Ввечері 23 лютого на засіданні двінської міської думи виступив депутат робітничо-селянської фракції сойму гласний думи Єршов. У своїй промові т. Єршов закликав робітників та селян Латвії з’єднатися для захисту Радянського Союзу.
Підчас промови т. Єршова буржуазні депутати накинулись на нього і хотіли побити. Робітники присутні в залі думи поспішили на допомогу т. Єршову. Після сутички між буржуазними депутатами і робітниками, президія думи оголосила закриття засідання.
 — — -
НЬЮ-ЙОРК, 28. ”Нью-Йорк Геральд Трібюн” та “Нью-Йорк Сан” у своїх передових висловлюються проти втручання Сполучених Штатів до церковної політики радянської влади.
 — — — — — — — — — — — — — — — — — — — — — — — — — — — — — — — — — — — — — — — — 
ГРОМАДЯНСЬКА ВІЙНА В ХІНІ ШИРИТЬСЯ
Ен Сі-шан став на чолі антинанківського угруповання
Рух селянських комуністичних загонів на півдні
ШАНХАЙ, 27. У різних місцях центральної Хіни, особливо в районі Ханькоу, останніми днями провадять поспішні воєнні готування. Вважають, що війна між північчю та півднем неминуча. Можливо, що в окремих пунктах ця війна вже почалася. Надіслані з півдня повідомлення свідчать, що кантонське військо оточила гуансійська залізна армія, що зайняла кілька важливих стратегічних пунктів, які відкривають їй шлях до Гуандуня.
ПЕКІН, 27. Місцева преса сповіщає, що Фин Юй-сян прибув до Таюаня. Генерали Гомінцзюня (колишня армія Фин Юй-сяна), звернулися з телеграмою до Ен Сі-Шана. Вони призначили Ен Сі-Шана за головного командувача, а генералів Чжан Сюе-ляна Цун-жена (один з лідерів гуансійського угруповання) та Фин Юй-Сяна за помічників головного командувача. Аванґард північно-західньої армії ввійшов до Лояну (хенанська провінція). З 24 лютого шансійське військо рухається з Тянцзиня в напрямі Течжоу (в Шандунській провінції). Основне ядро шансійських сил рушило з Даміни і Чанде (залізничні станції на Пейпін-Ханькоуській залізниці) в напрямі Сюйчжоу (на схрещенні Лунхайської та Тянцзин-Пукоуської залізниці).
 — -
ШАНХАЙ, 28. Газети сповіщають, що Ен Сі-Шан повідомив англійське, французьке, американське, японське посольства про його боротьбу з Нанкіном.
 — -
ШАНХАЙ, 28. Хінські газети Гонконга сповіщають, що селянські комуністичні загони Чжан Юн-і зайняли місто Боссе (провінція Гуансі). Заможне населення міста в паніці втекло. Точиться завзята боротьба між урядовим військом та загонами повстанців.
 — — — — — — — — — — — — — — — — — — — — — — — — — — — — — — — — — — — — — — — — — — — — — — 
ПІД ТИСКОМ РОБІТНИЧИХ МАС
Англійський уряд пішов на конфлікт з лібералами
ЛОНДОН, 27. Аґенство Рейтер сповіщає: “На обговоренні кримінального законопроєкту в палаті громад ліберал Девіс, подавши від імени ліберальної партії поправку до законопроєкту заявив, що законопроєкт у редакції, запропонованій урядом, дає шахтовласникам монополію на видобуття вугілля і дає їм змогу здійснювати контролю над цінами. Таким чином порушується інтереси не тільки вугільної промисловости, але й усіх інших галузей промисловости, зв’язаних з вугільною.”
Міністр торгівлі й промисловости Грехем виступив з заявою, зазначивши в ній, що коли поправку приймуть, то по суті ліквідуються всі складові частини законопроєкту, серед них і пункт про скорочення робітного дня. Всі шанси на прогрес у вугільній промисловости зникають.
Поправку відхилили 280 голосами проти 271.
 — -
ЛОНДОН, 28. У зв’язку з тим, що уряд на обговоренні вугільного закону дістав дуже невелику більшість, можливе відхилення проєкту вугільного закону палатою лордів. Насправді жодна з трьох політичних партій не хоче форсувати тепер загальних виборів. Сприятливий ґрунт для опозиції утворює безробіття, і здається мало ймовірним, щоб опозиція грала на руку Мекдональдові, дозволивши йому провести вибори на його погляд.
Робітнича партія свідомо пішла цими днями на конфлікт з лібералами, знаючи, що ліберали й консерватори обмежаться вдаваним опіром вугільному законові, але не підуть на поразку уряду. З другого боку уряд Мекдональда змушений порвати з лібералами під упливом вимог широких мас вуглекопів. Вони заявили, що на подальші поступки лібералам у вугільному законі вони оголосять страйк.
 — — — — — — — — — — — — — — — — — — — — — — — — — — — — — — — — — — — — — — — — — — — — — — — 
Під гнітом французького імперіялізму
ПАРИЖ, 27. Гавас сповіщає: “Робітники заводу тростового цукру в Гваделупі почали страйк, вимагаючи підвищити зарплату”.
ПАРИЖ, 28. Як видно з офіційного повідомлення про бойові виступи робітників цукроварень у Гваделупі та їх кривавого придушення, рух має характер.
Зайнявши підприємство, жандармські пікети відкрили по робітниках стрілянину. Одначе, офіційне повідомлення намагається надати подіям характеру дрібних місцевих інцидентів.
Газета “Журналь” визнає, що справжня причина подій є як недостатня заробітня плата, так і надто напружені взаємини між робітниками цукроварень і підприємцями та надзвичайне обурення мас.
“А в тім – додає газета – тому, що Гваделупа разом з іншими колоніями зазнає впливу комуністичної пропаґанди, можливо, що комуністи й тут причетні до розвитку подій”.
Примітка: Гваделупа – французька колонія в Америці на одному з Малих Антильських островів.
 — — — — — — — — — — — — — — — — — — — — — — — — — — — — — — — — — — — — — — — — — — — — — — -
Брехлива вигадка польської фашистської газети
МЕНСЬК, 28. У фашистській газеті “Кур’єр Віленський” 25-го лютого надруковано повідомлення про арешт в Менську найвидатнішого білоруського письменника Якуба Коласа. З приводу цього брехливого повідомлення польської фашистської газети Колас повідомив кореспондентові ТАРС ось що:
“Для мене цілком ясно, що цю провокацію не можна відмежувати від усієї кампанії брехні, наклепів і готування війни проти СРСР. Ці вигадки фашистської преси викликані кампанією “хрестового походу” проти Радянського Союзу, що її провадять в Польщі. Ясно, що кампанія ця почалася саме в нинішній момент, коли ми одержуємо величезні перемоги на фронті колективізації, на фронті соцбудівництва. Масова колективізація й ліквідація глитайні, як кляси – єдиний шлях покінчити з проклятою замкненістю і вічними злиднями білоруського селянства. Я працюю не тільки пером, а всіляко прагну на практичній роботі допомогти рад. владі. Як член міськради, я їду на роботу до колгоспу. Тепер можна і повинно працювати не покладаючи рук”.
