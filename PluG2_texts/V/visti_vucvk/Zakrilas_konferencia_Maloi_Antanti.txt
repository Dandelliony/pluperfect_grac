
Орієнтація на Францію. - Воля вчинків відносно переговорів з СРСР. - Проти приєднання Австрії до Німеччини.
Прага, 15. (ТАРС). Сьогодні закінчилась конференція Малої Антанти. Офіціяльне повідомлення обмежується заявою, що між учасниками конференції досягнуто повної солідарности в усіх питаннях. Як видно з заяв окремих учасників конференції на конференції ухвалено такі постанови: 1) Виступати в Лізі Націй проти приєднання Австрії до Німеччини. 2) Клопотати про скасування воєнного контролю над Болгарією. 3) Провадити політику зближення Малої Антанти з Німеччиною рівнобіжно за франко-німецьким зближенням. Головним провідником зближення держав, що входять до Малої Антанти з Німеччиною на думку конференції повинна бути Чехословаччина, як сусід Німеччини. Учасники конференції відзначали, що німецько-польсько-італо-південнославські-румуно-радянські відносини перебувають поза компетенцією Антанти.
В Угорському питанні відзначалося (в звязку з складенням італо-угорської угоди) незайманість Тріановської угоди (мирної угоди між союзниками й Угорщиною, складеної в 1920 р.). Зазначалось на неприпустимість сепаратних кроків до зближення окремих членів Малої Антанти з Угорщиною, «що ослаблюють Малу Антанту».
Міністер закордонних справ Румунії Мітілінеу в розмові з журналістами заявив: «Відношення Малої Антанти до Радянського Союзу залишається старим. Кожна держава вправі визнати СРСР, коли вона вважатиме це за доцільне. Проте, така держава повинна звертати увагу на те, щоб визнання не порушило єдности між членами Малої Антанти. Румунія може визнати СРСР лише в тому випадку, коли Радянський Союз визнає Басарабський протокол. Ми щиро сподіваємося, що Японія незабаром згодиться ратифікувати басарабський протокол».
Що до переговорів про радянсько-польську арбітражну угоду то, Мітілінеу зауважив, що становище дуже невиразне, але Румунія певна, що Польща не піде на угоду, яка б в тій чи іншій мірі зачепала інтереси радянсько-польського союзу. «Одночасно Румунія, сказав Мітілінеу, в союзі з Югославією і в приязні з Італією буде прагнути ліквідації італо-югославських суперечок».
Треба відзначити, що міністри закордонних справ всіх держав, що входять до Малої Антанти, у своїх виступах підкреслювали тісний звязок, що єднає їх держави з Францією і виявили крайню стриманість у відношенні до Англії.
Хистка рівновага уряду Пуанкаре
Опозиція лівих партій митному законопроєктові
ПАРИЖ, 14. (ТАРС). Митний законопроєкт зустрів серіозний опір у палаті. Проти проєкту виступили радикали; вони доводили, що проєкт викличе подорожчання життя. Комуніст Барл виступив з промовою, де заявив, що законопроєкт задовольняє тільки магнатів індустрії та хліборобства. Проти законопроєкту виступають імпортери та експортери, що побоюються звуження обороту, а також селянство, кому доведеться дорого платити за фабрикати. Нарешті, проти законопроєкту виступає й робітнича класа, що стоїть перед небезпекою дорожнечі та спробами знизити заробітну плату.
Даремно протекціоністи покликаються на монополію зовнішнього торгу з СРСР, сказав Барл, там монополія та мито боронять інтереси трудящих. Спроба відгородити Францію з колоніями від решти світу, неминуче викличе відповідні заходи в інших країнах і може привести до війни. Соціялісти запропонували знову передати законопроєкт до комісії й зажадати від неї, щоб вона подала до палати відомості про попередні митні ставки.
Цю пропозицію відкинуто більшістю 267 гол. проти 248, після чого палата приступила до постатейного читання законопроєкту.
В правих колах спостерігається занепокоєння з приводу того, що уряд дістав більшість всього в 19 гол. Праві кола бояться, що їм не тільки доведеться поступитись в якомусь пункті митного законопроєкту, але що уряд Пуанкаре взагалі може дістати вотум недовір'я в якомусь черговому питанні, особливо, коли дійде діло до виборчої реформи.
Перед процесом Бориса Стефанова
ВІДЕНЬ, 14. (ТАРС). Про процес Бориса Стефанова, очевидно, остаточно призначений на 17 травня, повідомляють: «Весь склад суду, включаючи й військового прокурора майора Хатінеану, належить до крайніх фашистів. Обвинувачення спирається на три артикули цивільного кодексу, що говорять про державну зраду та шпигунство, на артикул військового кодексу, де сказано про змови проти безпеки держави, а також на надзвичайний закон. Військовий прокурор вимагатиме довічних примусових робіт для Стефанова та примусових робіт від 5 до 20 років для решти. На процес з обох боків викликано понад 300 свідків. З боку обвинувачення більшість свідків - члени поліції та сигуранци. Оборона запросила за свідків політичних в'язнів з 29 тюрем, керовників загального страйку 1920 року, учасників бесарабських та старо-румунських повстань, лідерів національних меншостей та політичних партій, міністрів кабінету Азереску та інш.
Влада вжила широких поліційних заходів напередодні процесу.
Міністер внутрішніх справ загрожував журналістам серіозною карою, коли поруч офіціяльних повідомлень, про процес, газети оголошуватимуть і власні звіти.
Італія завершує поневолення Албанії
РИМ, 15. (ТАРС). Італійський уряд обмінювався з албанським урядом нотами, що стосуються тиранської угоди. Обидва уряди опублікували декларацію, де зазначається: «Уряди Італії й Албанії заявляють, що коли їх буде запрошено окремо чи спільно одною або кількома державами розпочати переговори з приводу тлумачення чи запровадження тиранської угоди, або з приводу участи третьої держави в тлумаченні цієї угоди і загалом у всіх взаєминах, що існують між Італією та Албанією, то жодний з двох урядів не візьме участи в таких переговорах без попереднього обмірковування питання між Італією й Албанією і без попереднього досягнення повної одностайности обох сторін в питанні про такі переговори».
Переможний наступ Фин Юй-сяна
ШАНХАЙ, 15. (ТАРС). Як повідомляє хінська преса, військо Фин Юй-сяна, здобувши Лойян, швидко просувається на з'єднання з силами Тан Шен-чі. Серіозних воєнних дій чекають біля Ченчжоу (в провінції Хенань на перехресті Пекін-Ханькоуської та лунхайської залізниці).
Радянський Союз
Ювілей академіка Іпатьєва
Вшанування акад. Іпатьєва з нагоди 35-річної наукової діяльности. Влаштування вилилося у велике свято радянської науки й суспільности. На ньому було багато представників наукових, господарчих, професійних, військових та робітничих організацій.
Після привітань начальник науково-технічного управління ВРНГ СРСР т. Свердлов оголосив постанову Союзного РНК про присудження Іпатьєву звання заслуженого діяча науки. Вітаючи ювілянта, т. Свердлов запевнив його, що уряд, ВРНГ й НКТ, як і перше подаватимуть йому повну підтримку в його науковій праці. Надійшли понад 150 привітальних телеграм та коло 90 привітань з закордону від ріжних наукових організацій і персонально від низки найвидатніших учених.
Землетрус у Грузії
ТИФЛІС, 15. (ТАРС). 14-го травня в 23 г. 29 хвил. сейсмограф головної геофізичної обсерваторії Грузії відзначив землетрус, центр якого лежить на 70 кілометрів від Тифлісу. Землетрус не мав катастрофічного характеру, напрямок його невідомий. Землетрус відчували в Тифлісі. З Сигнала (Грузія) повідомляють, що там в той же час відчували сильний землетрус, чули підземний гуркіт і в багатьох будинках обвалилася штукатурка.
