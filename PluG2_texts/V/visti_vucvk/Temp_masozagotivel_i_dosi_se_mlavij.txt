
М’ясозаготівельна робота в грудні на багато пожвавішала, рівняючи з попередніми місяцями, але всеж наслідки заготівлі ще далеко не задовольняють потреб на м’ясо. При пляні в 25 тис. тон заготовлено за грудень, за відомостями Окрторгвідділів, 24,1 тис. тонн (96% пляну), а за відомостями м’ясозаготівельних організацій – навіть 29 тис. тон, себто 116% пляну. Із цієї кількости рогатої худоби заготовлено 22,1 тис. тон, або 117% пляну.
Але свиней заготовлено менше 2 тис. тон, що складає 32% пляну. По окремих округах і того немає: Артемівщина виконала своє завдання на 2.6%, Маріупольщина – на 3%, Чернігівщина – на 1%, Криворіжжя – на 5%, Київщина – на 6%, Куп’янщина – на 8% і т. ін.
В окремих округах маємо значне недовиконання плянів заготівлі рогатої худоби. Так, Кам’янеччина виконала лише 67% пляну, Сумщина – 69%, Ніженщина – 58%, Криворіжжя – 62%, Мелітопільщина – 72% і т. ін.
Щодо м’ясозаготівельних організацій, то всі вони свій плян перевиконали: Укрм’ясо заготовило 13,8 тис. тон, або 130% пляну (в тім числі 1.879 тон в Півн. Кавказі), Добробут – 14,8 тис. тон або 105% пляну і Союзм’ясопродукт – 34 тис. тон або 105% пляну.
Остання п’ятиднівка дала деяке зменшення м’ясозаготівлі проти передостанньої. Заготовлено було 5.191 тону проти 5.385 тон.
 — — — -
Відгодівля й контрактація худоби
Добробут і Укрм’ясо виявляють в цій справі абсолютну бездіяльність
Заготівля худоби зокрема свиней, на відгодівлю та контрактація худоби – це ті нові методи, що мають поставити м’ясозаготівельну роботу на вищий щабель. Відомості про виконання завдань у цій галузі за грудень свідчать за те, що і Укрм’ясо, і Добробут – основні м’ясозаготовці на Україні – поставилися до цієї справи не досить уважно, намічених плянів не виконали.
У грудні треба було поставити на відгодівлю, за пляном НКТоргу, 71 тис. голів худоби; поставили м’ястозаготівельні організації всього 53 тис. голів, або 74,8 % пляну. Від початку кампанії до 1-го січня 1930 р. поставлено 84,1 тис голів (з них Добробут – 35,2 тис. голів, Укрм’ясо – 43,9 тис голів і Союзм’ясопродукт – 5 тис. голів), що складає лише 24,4% річного пляну НКТорга.
Ще гірше – з поставкою свиней на відгодівлю: Укрм’ясо від початку кампанії поставило 5,4 тис. голів і Добробут – 2,9 тис голів, а всього – 8,3 тис. голів, або 4,6% річного пляну. Грудневий плян виконано лише на 29,6%.
Цифри контрактації худоби і свиней дають такі ж несприятливі цифри: Укрм’ясо законтрактувало – 14,9 тис. голів худоби, а Добробут – 43,3 тис. голів, всього – 58,2 тис. голів, себто 12,4% річного пляну НКТорга і 54,1% грудневого пляну. Свиней законтрактовано – 91.5 тис. голів, що складає лише – 9,1 % річного пляну і 47,8% грудневого пляну. Такі цифри поставки на відгодівлю і контрактації свідчить за те, що м’ясозаготовці не “розкачалися” і виявляють абсолютну бездіяльність.
Завдання не виконано
Завдання контрактації худоби та свиней на Коростенщині до 31 грудня не виконано. Замість 2.450 голів рогатої худоби законтрактовано лише 65 голів, замість 3.725 свиней – 70. Не виконано також завдання на відгодівлю свиней та рогатої худоби. 4-м молочарсько-скотарським товариствам оголошено догани за цілковиту бездіяльність.
Тільки на 20%
Грудневий плян контрактації худоби на Артеміщині виконано на 20%, а свиней на 8%. Місцеві організації майже не приділяють уваги питанню м’ясозаготівель. Пояснювальної роботи про м’ясозаготівлі не провадять.
Заготівля кращає
Справа заготівлі продуктів другорядного експорту на Кременчуччині значно покращала. В окрузі використано чимало нових об’єктів експорту, як от відходів різниць тощо. Вже відвантажено непередбачених попередніми плянами об’єктів експорту на суму понад 700 тис. крб.
В полоні у глитаїв
С. Кропивна, Уланівського р. на Бердичівщині живе, як і тисячі інших, а зовнішні ознаки – червоний прапор замість хреста на церковній дзвіниці – показують, що ніби це село не відстале і вже пориває з уламками старого. Проте, зовсім інше вражіння справило на нас це село, коли приглянулися до нього пильніше. На наших очах майже в кожному дворі було розкладене багаття – то селяни смалили заколотих свиней.
У канцелярії сільради кілька чоловіків селян сперечалися з головою, що схилявшись над столом, запитував секретаря: “Ну, що ж тепер буде! Майже всіх свиней покололи, телят порізали. Як же ми заготовлятимемо м’ясо?”.
На розпачливе запитання голови ми мусимо також поставити питання: де ж був він, де був сільський актив, що пропустили майже поголівне вирізання свиней та худоби?
