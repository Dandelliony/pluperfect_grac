
ПАРИЖ, 24. (ТАРС). Варшавський кореспондент Гавас передає, що під час останніх дебатів у бюджетній комісії сенату голова польського уряду генерал Славой-Складковський зазнав жорстокої критики. У промові-відповіді Славой-Складковський заявив, що збирається вийти у відставку.
Кореспондент відмічає, що відставки польського уряду чекають, проте, не раніше, ніж буде закінчений розгляд бюджету 1938-1939 р., тобто не раніше 1 квітня.
***
ВАРШАВА, 24. (ТАРС). Віце-міністр внутрішніх справ Паціорковський подав у відставку. Його наступником призначений варшавський воєвода Наконечніков-Клюковський. Одночасно повідомляють про відставку редактора органу військового міністерства газети «Польска збройна» полковника Рудницького і його заступника полковника Джевецького. Газети вказують на близький зв'язок Паціорковського і Рудницького з колишнім керівником урядового «табору національного об'єднання» полковником Коцем. Газета «Час» відзначає, що Рудницький займав у минулому пост начальника бюро пропаганди «табору національного об'єднання».
Відставки Рудницького, Джевецького, Паціорковського розцінюються пресою як початок великих персональних змін в урядовому «таборі національного об'єднання».
Хірота про зовнішню політику Японії
ТОКІО, 24. (ТАРС). Агентство Домей Цусін публікує промову міністра закордонних справ Хірота, виголошену 22 січня в парламенті.
Виклавши історію німецького посередництва «в прямих японо-китайських переговорах», Хірота перелічив 4 пункти умов миру, які є «мінімальними вимогами Японії»: 1) Відмовлення від прокомуністичної, антияпонської і антиманчжоугоської політики, співробітництво з Японією і Манчжоу-Го в їх антикомуністичній політиці. 2) Встановлення демілітаризованих зон у відповідних місцях і спеціального режиму в цих зонах. 3) Укладення економічної угоди між Японією, Китаєм і Манчжоу-Го. 4) Китай оплачує Японії необхідне відшкодування.
Відмітивши, що китайський уряд «рішуче відмовився відповісти» на ці вимоги, Хірота заявляє, що це примусило японський уряд зробити відому заяву від 16 січня.
Торкаючись радянсько-японських стосунків, Хірота сказав: «Політика Японії щодо Радянського Союзу завжди виходила з переконання в терміновій необхідності поставити відносини цих двох країн у нормальні умови для збереження миру у Східній Азії. У відповідності з цією політикою ми старалися в минулому році розв'язати проблему перегляду риболовної конвенції, яка (проблема) затяглася. Проте, це не вдалося. В наслідок позиції радянської влади ми були примушені укласти модус Вівенді наприкінці минулого року, так само, як роком раніше». Потім Хіірота торкнувся діяльності японських концесій на Північному Сахаліні, підкреслив зацікавленість японського уряду в цих концесіях, і зупинився на радянсько-китайських відносинах. Відмітивши укладення радянсько-китайського пакту про ненапад і зробивши звичайне посилання на роль Комінтерну в Китаї, Хірота сказав, що радянсько-китайські відносини притягають особливу увагу Японії.
Характеризуючи взаємовідносини з Америкою, Хірота вказує на «обережну позицію Америки» з часу початку воєнних дій і обіцяє зробити «все можливе для продовження японо-американської дружби».
Зупинившись на відносинах з Англією, Хірота висловив надію, що «англійський уряд і народ врахують важливість японо-англійських відносин, правильно зрозуміють позицію Японії у Східній Азії і співробітничатимуть з Японією».
Далі Хірота висловлює «радість з приводу зближення Японії з Німеччиною». Згадавши про «антикомуністичний» пакт, Хірота обіцяє і надалі зміцнювати співробітництво з Німеччиною.
Говорячи про взаємовідносини з Італією, Хірота з вдячністю відмічає, що саме Італія «зрозуміла дійсні наміри» Японії і енергійно захищала її на брюссельській конференції. Вказавши далі на тотожність позицій Італії і Японії «в справах боротьби з Комінтерном» і на приєднання Італії до «антикомуністичного» пакту, Хірота запевняє, що надалі відбудеться «розширення ефективної дії троїстого пакту».
Невдала спроба піратського судна
ПАРИЖ, 24. (ТАРС). Агентство «Еспань» повідомляє, що французький пароплав «Прадо», який робить регулярні рейси Марсель - Барселона, був зупинений військовим судном іспанських заколотників приблизно в 150 км на північний захід від Барселони. Капітан дав знати французькому міноносцеві «Нерфо» і контрміноносцеві «Альбатрос». Контрміноносець «Альбатрос» негайно попрямував до «Прадо» і супроводжував його аж до Барселони. Військове судно заколотників втекло.
Великий вибух в Алхесірасі
ПАРИЖ, 24. (ТАРС). «Се суар» друкує телеграму з Гібралтара, в якій вказується, що вчора в районі Алхесіраса стався вибух виключної сили. Цей вибух, який було добре чути в Гібралтарі, викликаний пожежею, що виникла в пороховому складі. У складі були запаси військового спорядження, доставленого цими днями до Алхесіраса з Іспанського Марокко. Негайно після вибуху було вчинено багато арештів серед військових кіл Алхесіраса. Місцева влада заколотників гадає, що причина вибуху - саботаж.
Розгул антисемітів у Румунії
ВІДЕНЬ, 24. (ТАРС). За одержаними з Бухареста відомостями, розгул мракобісся і антисемітизму ознаменувався там цими днями цілком страхітливим випадком. В аудиторії медичного факультету, в університеті, фашистські бандити перед очима у всіх студентів роздягли трьох студенток-єврейок і побили їх різками. Цей ганебний факт є тільки одним з багатьох випадків варварства і хуліганства, запалюваного урядом Гога.
БУХАРЕСТ, 25. (ТАРС). Румунський уряд видав закон про так званий перегляд громадянства. Він дає підставу позбавити румунського громадянства значну частину євреїв, особливо тих, хто придбав румунське громадянство в післявоєнний період.
Бурхливі антифашистські демонстрації в Бєлграді
ВІДЕНЬ, 24. (ТАРС). За повідомленням з Бєлграда, учора там відбулися бурхливі антифашистські демонстрації. Велике число робітників, селян, інтелігенції пройшло по головних вулицях Бєлграда, виголошуючи лозунги протесту проти зовнішньої політики Стоядіновича, скерованої до зближення з фашистськими Німеччиною і Італією, а також проти внутрішньо-політичного режиму. Уряд двинув проти демонстрантів жандармерію і велике число солдатів, які прибули на головні вулиці з бронемашинами. В багатьох місцях міста відбулися криваві сутички. Є поранені з обох сторін. Жандармерія провела багато арештів.
Антифашистські листівки у Західній Німеччині
ПРАГА, 24. (ТАРС). «Дейче фольксцейтунг» повідомляє, що серед селян Західної Німеччини широко розповсюджуються антифашистські листівки. У листівках, написаних від руки самими селянами, виставляться вимоги усунути непосильні податки, забезпечити необхідними кормами худобу, подати державну допомогу на купівлю хліба.
Вибухи на військових підприємствах у Німеччині і Фінляндії
ПРАГА, 24. (ТАРС). У районі Штеттіна (Північна Німеччина) на великому військовому заводі, який виконує замовлення для генерала Франко, стався вибух. Убито 12 робітників і багато поранено.
***
ГЕЛЬСІНКИ, 24. (ТАРС). У військовій лабораторії на острові коло Гельсінки стався вибух. Убитий інспектор піхоти генерал Хенкін-Хеймс і 5 інших осіб.
Закордонна хроніка
ПАРИЖ, 25. (ТАРС) За даними «Бюллетен котідьєн», число зареєстрованих безробітних збільшилося у Франції з 324.725 чол. у червні 1937 р. до 380.703 чол. у січні 1938 р.
АНКАРА, 25. (ТАРС). За обвинуваченням у комунізмі в Стамбулі заарештований відомий турецький поет Назім Хікмет. За повідомленням газет, суд над Хікметом відбуватиметься в Анкарі.
