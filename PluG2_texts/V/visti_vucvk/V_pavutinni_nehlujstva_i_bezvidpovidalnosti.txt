
 Прорив на Крюківському вагонно-ремонтному заводі за сім місяців ц. р. завдав збитків державі на 347 тис. крб. Найбільше збитків припадає на складально-товарний цех, бо він найгірший на заводі – в ньому найбільше виходить браку, панує рвацтво, безвідповідальність, немає єдиноначальности.
Тимчасом, як за першу декаду травня по решті цехів брак складав 3%, товарний цех дав його 18%. Після цього всі заворушились – відбувались нарада за нарадою, засідала комісія за комісією, але кращого стану так і не домоглись. І за другу декаду травня цех дав 16% браку, а інші цехи зменшили його до мінімуму. Навіть у червні, коли в ковальському цеху браку було тільки 0,4%, а по інших зовсім не було, товарний дав його 10%.
Систематичної боротьби з браком немає. Партійці та комсомольці в цій справі пасуть задніх.
Чому ж такий високий процент браку в цеху? Винні за це й робітники, а найбільше майстри та монтери. Монтери відмовляються виконувати завдання майстрів, майстри працюють без плянів, через що кожного ранку збираються цілі натовпи робітників, щоб одержати від майстра роботу, а час минає марно. І заводська і цехова адміністрація всякими способами намагається ухилитись од відповідальности, перекладаючи всю вину за брак на робітників.
Кумівство, сімейність панують по цехах. Інструктор Сорока давав свавільно відпустки з видачею утримання; монтер механічного цеху Міняйленко по своїй волі зменшив розцінки робітникам, а коли ті зауважили, що заявлять куди слід, він відповів: «Ну добре, я розцінки підвищу, тільки мовчіть».
Прогули, особливо в складально-товарному та пасажирському цехах, – систематичне явище. За другу декаду червня прогули по обох цехах досягли 7 людиноднів, проте боротьби з цим явищем немає ніякої.
Тимчасом, як у країні тепер збирають кожний уламок металю, щоб використати його доцільно, на Крюківському заводі лежать цілі купи покинутого заліза, – деталі вагонів – заростають травою, іржавіють, засипаються піском. І робітники і заводська газета вже кілька разів сиґналізували про неуважне ставлення адміністрації до цього, але господарники жодних заходів не вживають, щоб використати, прикласти до діла занедбані купи металю. Раз було навіть так, що 25 штук придатних буксів побито, а винних так і не знайшли.
За минулий рік винахідники та раціоналізатори дали заводові 22 тис. крб. економії. Проте, за перше півріччя поточного року діяльність їхня занепала і не тому, що вони припинили свою роботу, навпаки, число пропозицій навіть збільшилось. Справа в тім, що деякі адміністратори по-бюрократичному ставляться до винахідників та винаходів. Винахідники потребують технічної допомоги, а її якраз і нема від ІТС. Деякі інженери і техніки ставлять рвацькі вимоги: «премію на двох, тоді допомогу»; от як вони допомагають.
Наряди на винаходи затримується. Винахід приймуть, видадуть за нього премію винахідникові, але не застосовують на виробництві, хоч і знають, що він дасть чимало економії. Інструктор винахідництва не в курсі справ. Все це відбиває охоту в окремих винахідників, бо вони розглядають таке нехлюйство, як придушення творчої ініціятиви.
Раціоналізаторсько-винахідницький бюджет на заводі використовується не за призначенням – з витрачених 17 тис. крб. на премії пішло тільки 4 тис. крб.
Організація праці на заводі кепська. Відсутність єдиноначальности, ударницької роботи, кумовство, сімейність, брак призводять до того, що вагони простоюють у два-три рази більше потрібного часу. За червень місяць товарний цех дав понад 500 недоробок і тому вагони було повернуто на завод і вони простояли зайві дні.
Весь завод оголосив себе за ударний, але тільки формально, насправді ж робота йде не по-ударному. Щоправда, деякі бриґади, як от – Осташка, Сухоєвського, своє звання ударників виправдують цілком. Підчас чистки ударницьких лав вичищено 380 псевдоударників, серед яких були й члени партії та комсомольці. Звичайно, це все тому, що немає керівництва від завкому, парторганізації та адміністративно-технічного персоналу.
Тепер прорив на заводі ще збільшується і збитки державі досягають уже 400 тис. крб.
Завком, адміністрація, парторганізація та комсомол повинні негайно ж повернутися лицем до виробництва і по-більшовицькому поставити свою роботу на службу виконання промфінпляну, ліквідації прориву.
В. Лебідь.
 — — — — — — — — — — — — — — — — — — — — — — — — — — — — — — — — — — — — — — — — — — — — -
Підтягнутись до ударних темпів
Ще не дуже давно Апостолове, Катерининської залізниці, – це була глуха станція, через яку за добу проходило 3-4 пари поїздів та навантажувалось 1-2 вагони вантажу.
Але в зв’язку з п’ятирічним пляном розвитку промисловости росте і ст. Апостолове. В минулому році закінчено нову залізницю на відстань 150 клм., побудовано нове депо, побільшало робітників, опрацьовано пляни розвитку, пристосовані до зросту перевозів вантажу.
Та треба зауважити, що плянів тих повнотою не виконано, бо новоспоруджене депо кепсько устатковано, бракує варстатів, деякі робітники ставляться до роботи недбало. Тим то паровози там як слід не ремонтується. Не краще і з ремонтуванням вагонів – для цього не вистачає домкратів, кваліфікованої робітної сили. Останнім часом вже почали організовувати курси для підвищення кваліфікації робітників; дирекція залізниці обіцяла постачити домкрати, але це так і лишилось обіцянкою.
Ще гірше з постачанням води паровозам. Побудований в минулім році смок подає до резервуару не воду, а якусь сумішку з грязюкою. Тут заходилися чистити криницю, але станція ніяк не забезпечена від того, що коли довго не буде дощів, то вона не залишиться без води. Лихові можна було б зарадити подаванням води з Дніпра за 25 кілометрів. Але не вистачає на це коштів.
Масової роботи серед робітників над ліквідацією недбайливого ставлення до їхніх обов’язків, над усуненням різних дефектів – провадити ніде, бо немає придатного для клюбу приміщення. А роботу партійної та професійної організацій треба розгорнути як слід, щоб ст. Апостолове не відставала в ударній роботі над хлібними перевозами.
Робітник.
 
