
Витурити з бриґад клясового ворога
ЦЮРУПИНСЬКЕ, 22. (Наш спец. кор.). Перші дні сівби на Цюрупинщині вже виявили окремі хиби, що призводять до невиконання норм. Особливо це спостерігається у колгоспах Раденської сільради. Так, наприклад, у колгоспі ім. Шевченка через пізній вихід у поле 20 березня недосіяно 25 га проти щоденного завдання.
Клясовий ворог намагається зірвати сівбу. Яскравий факт подає колгосп ім. Сталіна Тарасівської сільради. Тут два бриґадири вийшли на роботу об 11 годині, чим зірвали роботу своїх бриґад, що чекали на бриґадирів у полі. Недогляд та потурання в доборі бриґадирів дав змогу підкуркульникові Котоку Михайлу пролізти на бриґадира в колгоспі ім. Дзержинського. Він зірвав роботу бриґади: у степу була неймовірна метушня, коли розставляли людей і тягло, бо трапилося так, що бриґади виїхали, ганяли коней, а на місці не підготували табору і довелося знову ганяти коней на село, мобілізовувати актив, вжити потрібних заходів.
Разом з тим перші дні сівби виявили непідготовленість в організації культурно-політичного обслуговування бриґадних таборів. Наприклад, у жодному колгоспі Тарасівської сільради не виходять стіннівки у бриґадах, рідко де налагоджено приставку на поле газет і літератури. Ще досі не почали працювати дитячі ясла та дитсадки.
Особливо незадовільне керівництво сівбою від райземвідділу. Зав. РЗВ Дудченко заявляє, що він «крім сухих зведень ніякої інформації про перебіг сівби не має», а тому нічого не може сказати, які хиби виявилися з початку сівби. Особливо нестерпний стан з сівбою в одноосібному секторі: в земвідділі немає ніяких даних. Фактично почали сіяти тільки десята частина одноосібників.
Темпи сівби гальмує те, що ще досі затягується доведення до колгоспів та одноосібників завдань на поставку хліба державі. РайуповзаготРНО Біляєв досі не вирахував норм. Учора скликали всіх секретарів сільрад на інструктивну нараду, але… запропонували повернутися додому, бо «у районі ще нічого не знають», як заявив Біляєв.
Всі ці хиби перших днів сівби треба негайно ж зліквідувати, і цим забезпечити безперебійне розгортання весняної сівби.
Віннік.
„День тракториста"
З 25 березня по 5 квітня має пройти по всій Україні, за постановою ВУК'у спілки робітників МТС та наймитства «День тракториста».
«День тракториста» повинен мобілізувати увагу якнайширших мас трудящих навколо тракториста, що є центральною постаттю колгоспно-радгоспного виробництва. Курси масових с.-г. кадрів мають в «День тракториста» випустити тисячі нових тракторних керманичів, бриґадирів тракторних бриґад. У «День тракториста» треба зосередити якнайпильнішу увагу навколо кількісного та якісного добору передової армії механізаторів процесів соціялістичного сільського господарства, очистити склад трактористів від клясово-ворожих елементів. Прикріпити кожного тракториста до певної машини, поклавши на нього всю відповідальність за роботу і стан її під час польових робіт. Правильно розташувати сили трактористів на МТС, в колгоспі і радгоспі, у виробничій бриґаді, цілком зліквідувати знеосібку, розгорнути соціялістичні форми роботи серед трактористів, тракторних бриґад і тим домогтися більшовицького виконання завдань першої весни другої п'ятирічки.
В «День тракториста» треба відзначити кращих ударників-трактористів, що показали високі зразки своєї роботи, дбайливого ставлення до крицевого коня. ВУРПС залучає до участи в проведенні «Дня тракториста» якнайширші профспілкові маси.
Вивершили плян сівби в грязь
ЮЖНОГРАД, 21. (Наш спец. кор.). На сьогодні на Березівщині засіяно 1341 га або 104% пляну надранньої сівби. Почалася весняна оранка, культивація зяблі. Перші вийшли в поле колгоспники артілів «Червоний партизан», Червоноармійська, ім. Чубаря та інші.
Щербакова.
Змагання на ланах
АПОСТОЛОВЕ. (Наша бриґада). Комуна «Нове життя» Мар'янської сільради, за пляном надранньої сівби повинна засіяти 40 га, комунари висунули зустрічний, зобов'язавшись засіяти 57 га. Перший же день дав перемогу - засіяно більше, ніж передбачалося за пляном. Бриґада комуни в 15 чол., розбившись на 5 ланок по 3 чол., вирушила в степ о 4 годині ранку і вже о 5 год. ранку сівалки працювали на ланах. Перші у змаганнях перемогли ланки Губи та Садового. Почала надранню сівбу артіль «1 травня».
Південні райони Дніпропетровщини не забезпечені насінням
ДНІПРОПЕТРОВСЬКЕ. (Влас. кор.). Південні райони области, що вже почали сівбу, і досі не забезпечені повнотою насінням. На 18 березня південні райони вивезли з пунктів Заготзерна тільки 68,4% насінної державної позики, хоч по области в цілому вивезено вже 80% насінної позики. Особливо відстають Ново-Васильївський район, що вивіз тільки 27,8% насінної позики, Ново-Троїцький район - 36%, В. Лепетихський - 46%. Ці райони не зуміли вчасно мобілізувати тяглову силу для вивезення насіння і тепер опинилися в дуже скрутному становищі через бездоріжжя.
Обласні організації надіслали на допомогу районам найвіддаленішим від пунктів Заготзерна, які ще не вивезли надану їм насінну позику, 35 автомашин.
