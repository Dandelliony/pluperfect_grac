
У районних Радах столиці
В урочистій обстановці відбулася перша сесія Кіровської районної Ради м. Києва. Просторий зал Будинку оборони заповнили депутати. Тут же багато представників від різних організацій району. Перше засідання новообраних депутатів відкриває найстаріший депутат, учитель 84 школи тов. Бурдін. Одноголосно обирається головою сесії районної Ради депутат тов. Стародубова.
На своєму першому засіданні сесія розглянула питання про обрання виконавчого комітету районної Ради, утворення відділів, постійних комісій.
Цікаві дані навів у своїй дововіді голова мандатної комісії тов. Бендіков. За депутатів блоку комуністів і безпартійних голосувало 98,42 проц. виборців. Серед обранців - 90 чол. стахановців, передових робітників, майстрів, бригадирів. 105 чоловік - представники радянської інтелігенції: лікарі, вчителі, юристи, вчені, чотири новообрані депутати нагороджені орденами Радянського Союзу. 6 - медалями 20-річчя РСЧА та значком почесного чекіста.
Під шумні оплески та довготривалу овацію прийнято текст вітального листа товаришеві Сталіну. 
***
Першу сесію Жовтневої районної Ради депутатів трудящих відкриває найстаріший депутат професор Української Академії радянської торгівлі Віктор Іванович Юденич.
- Гаряче почуття соціалістичного патріотизму, - говорить тов. Юденич, - любов і безмежну відданість партії і великому Сталіну демонстрували міліони виборців в історичний день - 24 грудня. Що може бути вище за довір'я народу? Нема вищої честі і більшого щастя, як бути обраним, як бути вірним слугою народу. Але пам'ятайте, товариші, ця честь покладає на нас і величезні обов'язки.
Депутат повинен, як учив і вчить товариш Сталін, бути в нерозривному зв'язку з своїми виборцями. І в цьому він черпатиме велику силу і підтримку в своїй державній діяльності.
Одноголосно обирається головою сесії депутат О. Давидов, секретарем - М. Распльотіна.
Головою виконавчого комітету обрано депутата А. Киндяка, його першим заступником - А. Бородянського, другим заступником - Д. Тененбаума, секретарем - В. Пекляєва.
Мандатна комісія визнала повноваження всіх депутатів районної Ради правильними. Рішенням сесії утворено відділи виконкому: фінансовий, комунального господарства, охорони здоров'я, народної освіти, соціального забезпечення, земельний, загальний. Утворено при виконкомі планову комісію, головою якої обрано А. Бородянського. Крім того, затверджено при районній Раді 6 постійних комісій: бюджетну, торгову, шкільну, охорони здоров'я, житлову, комунальну.
***
У приміщенні Державного педагогічного інституту ім. Горького відбулася перша сесія Сталінської районної Ради депутатів трудящих. Сесію відкрив найстаріший депутат - професор М. Шехонін, який сказав:
- Ми зібралися в історичному залі, де 22 роки тому засідала Рада робітничих депутатів, яка проголосила збройне повстання проти Центральної Ради. Нехай цей приклад служіння комунізму буде прикладом для нас.
Головою сесії обрано депутата І. Конюшина, секретарем - депутата З. Берлінську. Персональним голосуванням сесія обрала голову, двох його заступників, секретаря і дев'ять членів виконавчого комітету районної Ради депутатів трудящих. Створено такі відділи виконавчого комітету районної Ради: плановий, фінансово-бюджетний, комунального господарства, народної освіти, охорони здоров'я, соціального забезпечення і загальний відділ.
Далі сесія затвердила постійні комісії: торгову, народної освіти, бюджетну, оборонну, комунальну, житлового господарства.
З великим піднесенням сесія ухвалила надіслати вітальні листи любимому вождю народів товаришеві Сталіну, главі радянського уряду тов. Молотову і керівникові більшовиків України Микиті Сергійовичу Хрущову.
Виправдати високе довір'я народу
ОДЕСА, 2 січня. (Власкор «Вістей»). Задовго до 5 години просторе приміщення Крижанівської сільської Ради почали заповнювати депутати і гості. Рівно о 5 годині в урочистій і діловій обстановці починає свою роботу перша сесія сільської Ради. Знатна людина села, найстаріший депутат, завідуючий хатою-лабораторією Одеського приміського району Григорій Васильович Химчук відкриває сесію:
- Наша партія Леніна-Сталіна, - говорить він, - ще раз здобула величезну перемогу. Кожний обраний депутат повинен виправдати на ділі високе довір'я народу відданою роботою на благо нашої батьківщини. Мені випала велика честь - відкрити першу сесію нашої сільської Ради. Я закликаю вас, товариші депутати, прикласти всіх зусиль, щоб бути державними діячами ленінсько-сталінського типу.
Обравши мандатну комісію, сесія приступила до виборів сільського виконавчого комітету. Депутат тов. Мойсеєв пропонує обрати знатних людей села тт. Савчинську, Співака, Коваля і інших. Сесія одноголосно обирає головою виконкому тов. Савчинську, нагороджену урядом медаллю «За трудову відзнаку», заступником голови тов. Співака і секретарем тов. Савицького. Обирається 5 комісій. Головою сільськогосподарської комісії обирається тов. Мойсеєв, голова колгоспу. На чолі комісії народної освіти - вчителька Горобецька, нагороджена медаллю «За трудову доблесть». Комісію охорони здоров'я очолює лікар Пожидаєв.
Доповідь мандатної комісії не раз переривалася оплесками. В цифрах - яскраві показники зростання колгоспного села, сталінських вихованців.
Перша сесія Полтавської міськради
ПОЛТАВА, 2 січня (РАТАУ). В обласному театрі ім. Гоголя відкрилась перша сесія Полтавської міської Ради депутатів трудящих. Сесію відкрив найстаріший депутат тов. Старобиховський.
Сесія обрала виконавчий комітет Полтавської міської Ради в складі 15 чоловік. Головою виконкому обраний тов. Бабин.
Сесія затвердила завідуючих відділами і голів постійних комісій.
Блискуча перемога блоку комуністів і безпартійних
29 грудня відбулися вибори до місцевих Рад депутатів трудящих у братніх республіках Узбекістана, Таджикістана і Азербайджан. На цих виборах блискучу перемогу здобув сталінський блок комуністів і безпартійних.
За попередніми даними, по всіх 84 виборчих округах по виборах у Ташкентську обласну Раду обрані кандидати блоку комуністів і безпартійних. У виборах взяло участь 728.455 чоловік, тобто 98,98 проц. до загального числа виборців по області. За кандидатів блоку голосувало 98,96 проц. усіх, що брали участь у голосуванні. В сільські і селищні Ради області обрано 3872 депутати. По всіх округах обраними виявились кандидати сталінського блоку: в голосуванні взяло участь 98,58 проц. усіх виборців.
1.120.110 виборців взяли участь у виборах депутатів у Ферганську обласну Раду. Це становить 99,04 проц. усіх виборців. По всіх 78 виборчих округах обрано кандидатів сталінського блоку комуністів і безпартійних. Серед обраних - 58 комуністів, 20 безпартійних. В районні Ради по цій же області обрано 958 комуністів, 583 безпартійних. За цих кандидатів голосувало 909.394 виборці з загальної кількості 911.805 тих, що голосували. З таким же успіхом пройшли вибори в міські, сільські і селищні Ради області.
У виборах до місцевих Рад депутатів трудящих Самаркандської області, Узбекської РСР, взяли участь - в обласну Раду 557.574 чол., або 97.40 проц., в районні Ради - 454.176, або 97,27 проц.,  в міські Ради - 101.680, або 98,01 проц, в сільські і селищні Ради - 450.214, або 99,31 проц. Скрізь по всіх округах обрані депутатами кандидати блоку комуністів і безпартійних. У числі депутатів сільських і селищних Рад області 1776 жінок.
На виборах Бухарської обласної Ради депутатів трудящих за кандидатів блоку комуністів і безпартійних голосувало 621 386 чоловік, або 99,58 проц. до числа всіх, що голосували. В районні Ради Бухарської області обрано 1070 депутатів, в тому числі 355 жінок.
В числі депутатів Сталінабадської міської Ради обрано 137 комуністів і 110 безпартійних. По всіх округах обрано кандидатів блоку комуністів і безпартійних. В голосуванні взяло участь 99,99 проц. виборців. У сільські Ради обрано 3027 депутатів, в районні Ради області обрано 587 депутатів. Скрізь депутатами обрані представники блоку комуністів і безпартійних.
