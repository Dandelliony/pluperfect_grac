ТАМ, ДЕ РОБЛЯТЬ ФІЛЬМИ
ЗА ПОРОГОМ міста, де ясно-синіми полотнищами — хвилями піниться — вода, де несміливими зигзагами тягнеться Пролетарський бульвар — найкраща частина міста влітку, — виблискують тисячами шибок два велетенських корпуси. 
Замісць фундаментальних стін — безліч прозорих шибок, замісць листового дахового заліза — скляний дах напів‘овалом. 
Це кіно — ательє. Тут народжується —
Великий Німий. 
Минаючи залізні ворота, вшиті в гранітовий мур, — вхожу у широке містечко. 
Тут цілий рік живуть люде, тут з раннього світанку і до пізнього дня, що погасає в мягкій сутіні вечора, чути, як стукають, стругають дошки, дзюрчить вода, щось сичить, чути людський гомін.
Тут своє життя. Звідси дивляться на життя всієї земної кулі, наче крізь телескопи, і фотографують його, щоб удруге показати це життя людям. 
Так було. Багато років тому, ще бувши юнаком, уперше пішов я в „Ілюзійон“ — так звався колись кіно-театр. Тоді тільки зароджувалась російська кінематографія. Тремтяче й захоплено дивився я з тисячами інших очей, як із будки, що стояла позаду глядачів, вилітало конусовидним пасмом світло і відбивало на білому полотні барвисті картини.
І не тільки я, а й тисячі інших як слід не уявляли собі, що таке ательє, кіно-продукція, кіно-знімки, міцні сюжети й монтаж. 
Ми стежили за картинами, в яких „дуже тяжка“ драма — трагедія змінялася гутаперчевим Глупишкиним, або „сильно“ краєвидним пейзажем. 
Картини знімали в натурі, бо під повітками — павільйонами не можна було дати сліпучого світла.
А потім картина обривалась, екран рожевів і з лівого боку внизу в екстазі дивився на публіку півень — фабрична марка бр. Патте. 
Мистецтво для мистецтва — старий афоризм.
Кіно минулого часу — кіно, як спосіб розваги, кіно — як, новий спосіб відпочинку, від якого Західна Европа та Америка й досі ще не одмовились — від формального методу значіння кіно. 
„Хай око моє тішиться акторською грою, а тіло відпочиває від денних турбот“ — так каже американець.
Залишмо „глибокі“ міркування американця й загляньмо в утробу кіноательє, де народжується кіно-фільм.
Почали!.. Пішли!.. 
Без цих слів жадний кіно-режисер не починає своєї роботи.
У величезному ательє шиплять блискучі юпітери. Вони висять у повітрі, вони стоять з усіх боків, по всіх кутках, десятки тисяч свічок боляче сліплять очі і важко дихати грудям од задухи.
Чим сильніший юпитер, тим більше світла, — тим болючіш для очей. Здається, що тисячі гострих натягнутих ниток встромляються і проколюють зіниці. Скляними яблуками вирячуються очі — ось-ось випадуть з орбіт.
— Більше світла! — чути голос в ательє серед шиплячих юпитерів. 
Знов поворот. І знов шипіння. Шиплять юпітери, як гадюки у своїх гніздах, і гаптують уламками пелену денного світла.
— Почали!.. Пішли!.. — надривається режисер. І все вже виміряно. Пунктуально записано, наскільки далеко діяфрагма кіно-засову стоїть від носу актора. Вже кільки разів протреніровано дрібниці. Лишається дати останній сигнал. Нерви напружені. Все сковується без жалю кільцем. Шипіння юпитерів доводить мало не до шалу. 
Метушиться один лише режисер. Це той, хто кілька років тому ставив у день свого десятирічного ювилею „Молчи, грусть, молчи“ з „корифеями“ російського екрану: Вірою Холодною, Максимовим, Рунічем, Полонським та іншими. Це — Чардинін. Так, але тоді жив Харитонов і художній смак був дуже вбогий, не кажучи вже про примітивність кіно. Але ж цей же Чардинін дав ВУФКУ серьозну „Укразію“ — один з кращих випусків картин на Україні.
Пронизливий свисток Чардиніна пронизує повітря — це останній знак. Гра почалась. 
І все відбувається так, як на кону. Актори простягають руки, вимовляють цілком виразно слова і фрази.
А біля кіно-апарату, нервово заглядаючи у манісіньке зеркальне віконце, крутить ручкою оператор. Це — Борис Завелев. Він спокійний і витриманий. Йому не можна хвилюватися, інакше знімку не вийде. Операторові дорогий кожний сантиметр плівки.
— Більше життя! — гукав Чардинін, ховаючись за спиною Завелева, — ну хапайте його, стискуйте руку!.. шпурни його!.. Добре... Та не так!.. — свисток — і оператор застиг з рукою.
— Казна-що! У край все- спаскудили... Не було правдивости... Перезняти. 
І знов розмова, суперечки. 
Під вечір знімок закінчено. 
Стомлені виходять актори. Голови роспатлані. Грим розлізся по обличчах і присох грудочками. Виступають на обличчях крізь грим великі краплі поту.
З жерстяного рупора виривається голос адміністратора:
— Товариші! Завтра об 11-й годині ранку знімок. Призначеним на цей знімок не спізнюватись. 
І отак день-у-день на білій плівці відтискуються уривки сцен трюків, плигів, сміху, револьверних
вистрілів. 
І отак, метр за метром, нанизує на себе кіно - картина сюжет, за сценарієм. 
І завтра знов той же вигук: 
— Почали!... Пішли!
Фантазія плюс життя. 
Світ дієвих чудес. Життя барвистих сцен і яскравих епізодів. Гаряча пустеля Гобі. Нічні жінки у Костянтинополі. Ейфелева башта. Софієвський собор. Африканські спагі й американські кулі. Вершителі долі в Европі — міністри в чорних фраках, у полискуватих циліндрах та білих гетрах. Зруйновані мости. Вибух динаміту і загибель кур'єрського потягу. Електрифіковане село. Пожежа цирку в Ню-Йоркові. Сніжна завірюха (пурга). Булонський ліс.
І все це ви, читачу, побачите на кіно-фабриці в кіно-містечку. 
Сучасні сценаристи люблять описувати сюжети так, що початок відбувається на початку Волги, а фінал у джунглях. і •
І режисер з охотою, слух'яно, йде за сценарієм. А інколи раптом запручається і замісць окіянського пароплаву покаже вам каюту дніпровської „галоші“.
Дирекція в таких випадках дивиться з усмішкою:
— Прибуток буде. Картину запродамо, значить, і Дніпровський флот гарний. 
Я захопився тим персонажем, що не хвилює нас, коли ми дивимось на кіно-каргини. 
… Ідемо сьогодня на фабрику — там горітиме найкращий отель на Бродвеї в Ню-Йоркові.
На фабриці все приготовано. За фотографічними знімками зроблено макети отелю. Грандіозний будинок з численними поверхами та балконами, освітлений з середини електричними лампочками завбільшки з горошинку, стоїть перед вами. Заввишки він.... в один сажень. Здається, що ми дивимось на нього крізь бінокль, що так грав оком глядача, зменшуючи велетенські речі.
Сьогодні отель горітиме, увесь буде в диму і вогні. Папери викрадено і відважний юнак — революціонер з цими цінними паперами викинеться в вікна.
Ви думкою переноситесь у глухий кіно-театр. Тапер ліниво пробув напруження. Очі приковані до світлого полотна. Мигнув напис і раптом...
— Червоними язиками огонь охоплює поверх за поверхом. Багряне полум'я в свою пащу глитав колосальний будинок. Люди ж у мідяних касках цідять струмки води з величезних водотягів...
— Промиготіла людська тінь на верхньому поверсі. Картина вогню змінилася кімнатою, повною їдкого диму... юнак задихається. 
Ілюзія обривається, вигуком режисера:
— Більше пари! Кидайтесь! Не заб'єтесь...
... Знов мигнула тінь і щось випало з вікна. Публіка ледве дише. Десь хтось нестямно завискотів.
Актор Капралов спокійно підвівся і почав обтирати з себе пиляку.
— Добре вийде — сказав оператор, зупиняючи ручку апарата прекрасно, дуже добре!..
— Далі! знов лунає режисерський голос. — Завелев, давайте тепер наплив, я гадаю, що видержку візьмемо на 6 оборотів ручки.
І знов трюки, знов, стрибають, знов роскуйовджене волосся й очі завбільшки з голуб'яче яйце „по першому плану,“ гарячий піт, що стікав з обличь акторів крізь грубий шар жирної пудри, і... завтра знов, як сьогодні.
Далеко Ню-Йорк — місто жовтого діявола з його підземними та підвішеними дорога ми, автобусами, білим президенським будинком і джазбандними оркестрами, а тут — 
— Тут Великий Німий відтворює його для показу не за сотні доларів, а за срібні півкарбованці.
Кіно-біржа.
Удосвіта звонить фабричний гонг замісць заводського гудка. 
Робітники кіно-фабрики вже давно протерли свої червоні стомлені очі і діловито поставали до своїх „станків“.
Тут будні в гамірі, метушні. 
Тут кіно-біржа. 
Когось призначають, комусь доручають зібрати експедицію, щоб негайно вирядити її по сніг, хтось друкує телеграми в Ленінград, що в Одесі сонце вередує, але є звістки з Батума, що там година.
Сьогодні дирекція накреслила на бланкові чергового наказа;
СЛУЖБОВА ЗАПИСКА 
1.Столярній майстерні виготувати дві труни, примістки для сцени, театральний бель’етаж і товарову теплушку. 2. Палітурному цехові виготувати паркетну підлогу, за зразком художника Зарицького. 
3. Встановити у великому ательє театр з 10— ложами. 
4. Кравецькому цехові перешити дві генеральських шинелі за міркою Чембарського та Чернишева, одну попівську рясу для Лярова і мундири колоніяльного війська. 
5. Реквізитові приготувати ятки з цигарками, книжками; меблі стилю Людовика XIV-го, китайські вази і шовкові гобелени.
Директор
Замовлення передано секретареві фабрики. 
Телефонні дзвонки по цехах — приймають телефонограму! Через пів години все поринуло в роботу. *
Який буде фільм.
Вчорашня плівка, що так чітко відбила нічну колотнечу в порту, вже пішла у проявочну. 
Як вона не любить і соромиться денного світла. В червоній обстановці проявочної кімнати вона викроїла силуети учасників картини. Нещасна доля негативної плівки, її митимуть, але як митимуть?! Без усякого жалю... 4.000 відер на день виливають у кафельні промивочні ящики. 
„Тамбур“ — двері, що крутяться, — уводять вас у кімнату, де швидким рухом намотується кіно-стрічка на барабан.
Миття закінчилось. Почалось сушіння. Гаряча температура. Барабан гудить, наче рій бджіл. Перед очима миготять намотані стрічки з чорними контурами. 
Настає „урочистий момент“.
— Виготувати картину. О, це не так просто. Перед усім, потрібна багата фантазія, смак, треба приноровитись, а потім технічно відтворювати. 
Стрічка кришиться.
Шматочки склеють, викидають і знов повторюють те ж саме. 
Як багато складного, трудного. 
Хтось дає вказівки, хтось, толкує, сперечається... 
І не дарма. 
Треба так робити картину, щоби „глядач був у напруженні,“ щоб глядач сприймав картину з жадібним інтересом. 
Це забезпечує успіх на 75%.
А грамотно скласти напис, вставити його так, щоб він відповідав попередньому змістові картини! 
І знов кришиться стрічка, і знов клеїться.
З кіно-фабрики в кіно-театри. 
Картину закінчили. Скільки праці, енергії, завзяття і часом навіть людських жертв! 
„Ундервуди“ й „Ремінгтони“ повідомляють кіно-дирекції інших фабрик.
— „ Ми запродаємо щойно випущену на прокат повнометражну кінокартину в...“ 
А потім у забитих плесковатих кругляках, що нагадують собою спеціяльні ящики з монпансьє по вітринах Абрикосова та С-ья, — вони переходять до кіно-театрів. 
Легко дивитися на картину в темній залі, як грайливо відбивається світло апарату на полотні. 
Як весело бавиться актор, коли він падає у воду з 10 сажнів висоти.
Глядач і не помітив, що у воду стрибнув умілий плавати, а не актор. 
І знов трюки, знов стрибання, знов безгучні вистріли. 
Мовчки дивиться на вас полотно, нечутно кричить воно звірячим ревом, нечутно вмірає на кілька хвилин, щоби знов засвітитись, бо ім'я йому — 
— „Великий Німий“...
