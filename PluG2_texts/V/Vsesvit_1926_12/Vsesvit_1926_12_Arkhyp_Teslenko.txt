Свій брат
Давно вже дядько Павло у городі був. Як вийшов з тюрми тому місяців два, походив по базарю, та й досі. Іде пішоходом він зараз, чогось у поліцію звуть. І городок невеличкий неначе, а метушня така, ті туди, ті звідтіля, євреї, пани...Не село, що й казать. 
Дерево ось понад пішоходом іде. Тоді таке зелене було, а зараз жовте, жовте стоїть. „Монополька“ ось, он лікарня, а ось і той дім, де судили його, білий, високий. Карета якась нова з дверцями коло його стоїть. Візник у балахоні якомусь дрімає на козлах. А коні, страх! Сиві, здорові і запряжені по два —два ззаду, два спереду. Живуть люде!
Двері в коридор того дому одчинені. Якась пані, на голові птиця приколота, пішла по східцях туди. Панок у пальті... Що таке? Може судять і зараз кого?. Зайти-б і Павлові подивитись туди, та й погріться до речі. Холодно, хмарно на дворі. Та ще полем ішов, так змерз. А до поліції далеченько неначе.Увійшов у прихожу Павло. Шуб, шуб на вішалці висить, та все такі... Смушки руді, вороні і аж полискуються, дорогі все якісь. А калош он стоїть! Шахва в кутку. Панки, якісь два стоять коло неї. Піджачки смугнастенькі, комірці білі в обох. Курять, балакають. 
— Да-а, — каже один. — Так наше собрание земское.... Провалило доклад о прибавке жалованья учителям.
Ага, так це земське зібрання. Розглажує чуб Павло пальцями, підступа до дверей, де чуть, один хтось балака. Двері одхилені і видно йому: лави ось сзаду стоять, стільці спереду он. Лави порожні, а на стільцях сидять панки, панії. А там он, до царських потретів туди, і зібрання те земське здається. Панів, панів сидить за столами.
Лисі, пузаті, в погонах... Яких тільки немає. За столом он заднім одним, між панками в піджачках сіреньких, сидить і дядьків де кілько. Багатирі, видно, усе. Чумарки такі сині на їх. А хтось один пан якийсь високий, тонкий, одно щось балака й балака, стоїть. Так кортить і Павлові туди увійти, послухати, що пани теребенять. Тільки... Як увійти?. Воно то видно, увіходить можна туди, отож, для чогось і лави стоять і ті-ж он сидять на стільцях, та... страшно якось, скрізь панота сама. Зазирає, стоїть, — хоча... Чого страшно? Не такий чоловік хіба й він? Хіба як мужик він, то у його душа з лопуцька чи що? Хм—хм!... Неначе хлопчик який — страшно! Не перед такими панами он був і не так; окружним судом он судився, у тюрмі більше году сидів... Ху! Так неначе на його й дивляться всі.
Нехай... А де б сісти? Стільці й лави... Вали на стілець, чоловік усе рівно. Сів. Отепер хай... Розглядає. Спереду його сидить та пані з птицею. Вбрання таке чорне, блискуче на їй і сама — туша така. Рядом з ним через стілець сидить молоденька пані, якось пахне-пахне од неї. Далі туди, і в бік, і в перед багато сидить. Ніхто нічого йому. Хм—хм… І бояться нічого, значить, було. І кожному ж звісно, що й мужик чоловік. А там, за столом уже другий пан балака, лисий в погонах.
— Увести — каже, — необходимо увести в школы гимнастику, пріеми военные... Не смутьянов, но солдат хороших должны мы воспитывать.
Схитнув головою Павло. Пригадались йому тут і „солдаты хорошие“ — „приемы военные“. Чоловік він бідний, і саме тоді, під заверюху, під ту, служив у економії в Редьки. Сила народу тоді служила у його. Багатий пан і здоровий такий сам. Почали требувать прибавки плати у його. І от зійшлись раз до його у двір. Ждуть: ось —ось пан вийде до їх. Нема. Аж ось де салдати взялись. „Разойдись“. „Чого, що?“ Слово по слову... Бух! — Солдати на їх. Лежать і убиті й поранені. Стільки тоді страхіття того набрався Павло! Ех, пани... А цей у школу „приемы военны“. Так от! А як жаловання вчителям так і провалили, мовляв.
Балакає пан і голос його страх противний Павлові. А пика! Сало так і двигтить. Та в роті як чорно, видно змій. У пани! А он ще за другим столом яка пика сидить. Червоні щоки, червоні. Прищурює очі, оддува воло... Я не я. А ось... де ось ця ще пика взялась? Очі, як у вола. Іде, несе пузо. У аріяки! О, зупинився ось коло панії ції з птицею. Пригинається, пригинається... тьху! у руку... в рукавичках, цілує її. І то-ж люде! А вона ще й не дивиться неначе на його. Хе-хе!
Суне далі до грубки. А грубка яка! Дрова стойма горять, стояча якась з зубчиками. Хтось довбеться у їй, піджак з бобрику, борідка ріденька — салдат. А, з панків. Літом у кузні на роботі бувало, Павло з тюрми, він з волі. Та й чого це він тут?
Ну, что? ходил ко мне за папиросами, пан до його так хрипко, суворо. Жахнувся той. Нн... толькі прибег вот... Зовсем заморочілся. в поліцію бегав, на почту виняв хусточку, утирає лоба, мокрий, мокрий — Я-же кому говорил?... С-скотина — процідив зуби пан.
— Січас... зіпнувсь, чкурнув. 
Дивиться Павло... „Скотина“ на чоловіка... Так от! Які вуси у його, дома діти може які... його скотиною звуть, ганяють отак. 
Сидить коло панії пан, шкирить зуби. 
— Сторож и понимаете, — каже — из управи земской, такой негодяй.
Ага, так це тепер сторожом він, здивувався про себе Павло.
— А я смотрю... Неонила Степановна будто-бы... Подхожу — она. Как же вы поживаєте, дорогая? Так уже вас видел давно... Хи-хи! 
—У, харя,цуцик! — злиться Павло. До ції який, а до того який. 
А! це задається, жінка члена Окружного Суда; бачив колись ішли під руку у двох. Так.
— Ну, что-же — до пана вона, — остаєтесь и на дальше членом Управы?.
— Благодарю, да, — оскирається так. 
З'являється сторож. Потихеньку — потихеньку до пана підходить.
— Звольтесь. — Склоняєтья. Оддав, знов до грубки. 
Дивиться Павло у спину йому.
— Життя. Думає, — отак зневажають тебе, отак бігай, склоняйсь... 
Сердешний! Як це все здається йому? Що він це дума?
А знать би який він тепер. Літом як носили цеглу у кузні. Росказував Павло про дещо йому, про Редьку, про те що мов, тих поранили, тих побили, а їх багатьох душать по тюрмах. Нічого, потакував. А як не було надзирателя близько, арештанти сами, той лаяв панів: сякі-такі вони, каже. Звісно, свій брат, мужик. А побалакать би оце з ним, привітатися. Не взнає, мабуть, або не помітив ще й досі. А гляди-б привітав. Як-же! Страждав он стільки, а за віщо?
Не за кражу, знає ж і він. І йому б же легше було, як-би тоді повезло було.
Страждав, а цей знає, мабуть видралось щось. Чого б це його через старосту у поліції звали?
Це донесено, мабуть, на його, що он до дядьків обізвався в неділю у зборні. — „Стіймо, мов, усі за одно сказав — то ніхто, ніякі багаті не осилять нас“. А багачі за подать тоді були завели, щоб он на волость не од десятини платить, а од хати. Розумні. Щож? їх і право буде.
Як би воно всі за одно. Казав тоді літом це й сторож оцей: як би всі, каже. Чоловік, видно гарний. На службі, каже добивався й поліцейські й офіцери, каже, боялись його.
— Да, да, — все ще балакає до панії, пан в напівголоса — зачем мужику разглагольствования, финтифлюшки там разные! Дисциплины побольше ему, в руки покрепче его.
— Бач що! — схитнув головою Павло, — бач як для нашого брата пани, так йому хочеться з кимсь, з своїм братом, побалакать про це, переглянуться хоч.
Дивиться на сторожа. Стоїть коло дверей в книгу розносну дивиться. 
Ніколи небораці глянуть і в гору, — думає Павло далі, — хоч би глянув на мене, усміхнуться б до його. „В руки покрепче его“ — Чув це здається він, був всміхнувся неначе. Як він про це? Згорнув сторож книжку, руки „по швам“, стоїть...
Дивиться, дивиться на свиту сіру Павлові, на чоботи здорові на йому, підходе до Павла, усміхається Павло, чоломкає з свитки руку виймає... То о...
Сторож. — А вам чіво здесь? — так на його суворо, зовсім пан на самого тоді, нідзя на стульце, назад туда йді. 
Дивиться Павло. Почервонів.
Не взнаєте?. 
— А що мне... Господа здесь! Не відіш?. 
А сам зирк-зирк на пана того. Пускає дим у ніс пан, озирається озирається й пан, ще де хто, дивляться всі так задоволено.
Оскиряється сторож, облизується. 
Похнюпивсь Павло. Встав, посунув у двері.
