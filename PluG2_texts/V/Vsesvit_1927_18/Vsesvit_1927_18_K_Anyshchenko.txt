На кузькиній дачі

Одцвітала калина — пройшли останні холодні ночі.

Перепадали теплі тихі дощі, а на кінець квітня проторохтів перший грім. Смугами - гонами випав град.

Сонце ростопило градинки і густа пара з землі густим туманом обняла старовинний парк і поля. Роспустились бруньки й на дубі. На ланах з'явились гречкосії і пішли гуляти всклад і врозгін. Заспівали в парку солов'ї — до ранньої зорі вештались в парку городяне-санаторійці.

А ночами зібралась буря — сліпила блискавкою, лила дощ відрами та яскравими зарницями освітлювала хатки санаторії „Кузькина дача“. На ранок, в легкому тумані холодної роси, зза березового гаю комунальної економії Вільгельміна Карловна Гросбутерброд, вставало травневе сонце.

Якось одного туманного травневого ранку, одночасно з сонцем, інструктор народньої праці на Кузькиній дачі, товариш Русакова, Олена Дмитровна, в порядку пролетарської дисципліни видала наказ колишній манашці, а нині товаришці Оришці, що виконувала окремі обов'язки при товаришові інструкторові, садовити городину. А товариш Дикий, технік санаторія і сезонний чоловік Русанової повинен був доставати чорноробочу силу. що була в його роспорядженні. 
- Оленочко, серденько, я не маю права роспоряжатися державною робочою силою, а до того ж за роботу пайка видається... Без пайки мужики не стануть робити, а взагаі для якого дідька тобі город. Я ж на це не маю права... 
- Забудь про свої права, а пам'ятай про обов'язки перед законною супругою. Одне слово; щоб баби мені були — розраховуватись з ними я буду сама... Як інструктор державної праці я проваджу досвід. Зрозумів?
- Гляди вскочиш... 
- Плювать і не ростирать!..

Так наказа було видано. Русакова вийшла за ганочок...

Старовинний парк, в яскравому виблиску сонця, при пташиних співах-перегуках був повний хмільної весінньої симфонії. А коло ганку на сонечку сиділи селянки. Із хижки з цікавістю коза розглядала гостей. 
- Здоровенькі будьте, Олено Дмитровно... Добридень. 
- Добридень. Чого вам? 
- Почули ми, що ви городи садовитимете - прибігли підсобить: що робити? 
- Не потрібні ви мені, у нас своя комуна велика.
- Візьміть Олено Дмитровно, христа ради візьміть. З Лисянки за сім верств до вас бігли, як до бога... Чутка до того була у нас, що простих бабів ви навчаєте, як його хозяйнувати... От і прибули. Згляньтеся на нашу бідність і темноту.
- Не можу. Коли дурно хочете вчитись - ставайте, а пайки в мене ученицям не дають...
- То нічого, бог з ним з тією пайкою, ми - дурно, за харчі... За шматок хліба... Нам нічого, а от дітям по скибочці хлібця... Дуже дітвора захляла на картоплі та висівках... Згляньтеся Олено Дмитровно.
- Ну, холи так — добре: я не ворог народові. Тоді й до діла: ти молодичко будеш робить тички, ви бабусі, город копати... Гей Оришко бери всю капелію під свою команду - закомисарювай... А от ти, дівонько, випусти козу і попаси її.
Соловей гукнув у березовому гаю Вільгельміни Карловни. Цівкала чичіточка і десь поблизу довбав сосну дятель... Вітер струснув молоду березку... Пахощі липи, берези та гіркуватий дух сосни переливалися з солов'їним співом, гойдаючись в соняшних хвилях. 
- Хліба сьогодні не видадуть, — мовила Оришка до Русакової хмуро поглядаючи на бабів. - А ці линди прожорливі... жаднющі... 
- Видадуть, — я напишу записку до завгоспа... Для мене видадуть... Але, Оришко, дивись мені, щоб хліба дурно не їли... 
- У мене не розігнуть спину!..
- Пан-технік казали, що мене пошлють сміття в парку замітати, — промовила худа вагітна жінка, — в ластовинню, як гороб'яче яєчко.

Русанова глянула на випнутий живіт селянки, перевела погляд на бліде в чорножовтеньких плямах худе обличчя... Байдуже кинула:
- Як собі знаєш...

До городу надійшла і Вільгельміна Карловна Гросбутерброд, колишня московська ковбасниця, пухка сира німка... 
- За хліб? — спитала колишню манашку, — переступи мені хоч одну.
- Беріть он-ту пузату зозулю...

Ані буйна краса старовинного парку, ані поживна посада інструктора народньої праці в санаторії „Кузькина дача", ані сезонне кохання з техніком Диким, старуватим багатим підрядчиком, не могли приглушити в душі Олени Дмитровни Русакової смутної тривоги за майбутнє. Товариші-бо такі круті і скорі на росправу. Русаковій все здається, що ось-ось її потягнуть на суд - росправу... Щоправда, є за віщо. Але коли вже відповідати за щось, то по правилу: сім раз бавилась, а раз кеялась...
Сонце світить, безхмарне небо і свище соловей, а в товариша інструктора марудно на серці...

- Олені Дмитровні, щира повага і привіт! 
- А, доктор, Будь ласка, сідайте до мене... Гляньте но, яка могутня краса навкруги... ось „божі корівки"... Все смакує насолоду буття: живе і множиться.
Доктор Уздечкин, кривий, виснажений, підстаркуватий чоловік, в потертій шкурянці, сів рядом з Русаковою.
- Що казати: роскіш! Кращого місця для санаторій і не видумаєш...
- Ви задоволені, докторе?
- Дуже. Люблю, знаєте, природу... А тут до величньої природи й парк оповитий кріпацькими легендами, що ховаються між трьохсотлітніх дубів... Дуже хороше... Тільки, знаєте, б'є його знає від чого, а на душі якась хмара... турбота...
- Чому ж у вас? Вам - грійся собі на сонці, слухай солов'їв та рахуй, скільки зозуля накує жити... От нам, що мобілізовані в порядку трудової загально-громадської повинности.
- І не скажу вам, кому з нас краще, а голова забита клопотом. Хочу оце і вас, Олено Дмитровно, ласкаво прохати - підтримайте, коли доведеться, моє прохання перед товаришем главуправом: клопочу, бачте, щоб втиснутись до санаторія не пансіонером, а дієвою особою. Як на мене, то тут за саму пайку можна служити...
- О, так, пайки тут не погані.. . Бажаю вам їх доскочити, а я з свого боку з задоволенням на ваш млин воду гребтиму.
- Красненько дякую.
Доктор, на знак вдячности, переставив свої милиці, нагнувся до рожево-білої шиї Русакової і щось прошепотів. Русакова недовірливо одсунулась. Посміхаючись задумливо сказала: 
- Ото вийшов би „номер"... Тоді кінець усім митарствам і поневірянням.
- Звичайно... але це, мені здається, дурні мрії, або, краще, — на вербі груші... А нам треба мріяти про хліб насущний... Я до вашої хати, власне, по ділу пришкандибав: товариш Дикий дома?
- В хаті, будь ласка.
Уздечкин зійшов на ганок. Русакова недоброзичливо дивилась йому в спину, на те, як він волочив ревматичні ноги на костурах...
- Марійко, Марійко... йди серденько до мене... Орисю, дай-но шматок хліба для Марійки.
Біленька кізочка, з борідкою та ріжками питливо поглядала з-за горішини: за козою стояло простоволосе дівча і також питливо виглядало із-за горішини...
Кізочка нюхнула повітря і сміло рушила до хазяйки. Але раптом дівча перелякано крикнуло, а коза метнулася в бік і зникла в березняку. Якийсь хлопчак, з дубиною в руці з'явився і зник між деревами...

Березовою алеєю, в глибину парку, до річки, прямувала юрба простоволосих хлопчаків, з відерцями та вудками в руках. Один із них зупинився, свиснув і захоплено вигукнув до Русакової:
- Гей ти дура дзьобана, ти тут? Братва, ось де наша Оленка... А ми думали, що тебе чикнули...
Хлопчаки оточили Русакову. Оришка підійшла з окрайцем хліба для кози.
- Тітко, дай хліба...
- Ну, як же ви діточки мої золотенькі, спитала Русакова. 
— Ми є, а ти знов примазалась... Скажи, хай дадуть нам пошамать. Город садять теж для тебе?.. Садови побільш огірків та картоплі — в гості будемо... 
- Оришко, неси ще хліба.
Хлопчаки жадібно їли хліб. Старший із них вів розмову: 
— Як тобі перо, значить, уставили, ми без тебе й почали викомарювать - з голодухи більше... А весни діждали — на утьок. В тутешніх лісах і літо проживем. Нам не первина... Айда, братва, за рибою ... Бувай, Оленка, не старенька.
- До побачення, дура дзьобата! Садови побільше огірків...
Юрба рушила. Навдогін, захакавшись, верхом на дубині, підлетів той, що злякав козу і дівчинку... 
- О-о-о, Оленка! — здивувався хлопець. — Пошамать у тебе знайдеться? Дай хлібця...
- А ти посидь зі мною, Петрусь.
- Чому ні, посижу. А коза твоя? Хотів я позбивать у неї роги. Добре можна продать: на хунт хліба за роги дадуть завжди...
- Не смій мені чіпати козу — вона моя...
- Ти, значить, зовсім обуржуїлась?.. Давай хліба за козу, а то зажену твою козу к бісовій матері... Не віриш? Ну, мені ніколи з тобою теревені точить — ваші вже напевне вишукують де землянку копати і де що тут можна ляснути... До чорта в парку всяких паразитів, що вигріваються на сонці та сороці під хвіст заглядають, коло них ми поживимося... Сволота в пролетарію грається ... А головне тут ліс: там хороші молоді березки — будемо постачати в місто віники в лазні ... Ну, а через річку йшли, там тобі риби, а раків!
В'юнкий хлопчина озирав все очима дорослої людини, що переповнена буйної енергії і великими замислами.
Драна бруднюща сороччина соромливо вкривала частини його засмальцьованих грудей та спини, а штанці були цілі лише на пояску. Кущики дитячого волосся стирчали на Петрусевій голові, як стріха на убогій сільській хаті.
На прохання Русакової посидіти Петрусь по дідівськи обіперся на дубину і ногу за ногу заклав...
- Коли тобі вже так хочеться — можу постояти... Давай ще хліба... Оришко, ще хліба...

В Русакової занило в грудях. Несподіваний наскок дітей нагадав одну із сторінок її служення пролетаріяту.

Дантистка по фаху, купецька дочка родом, вона мобілізована в порядку загально-громадської трудової повинности, виступила... на педагогічному полі. І „дочка куховарки і грузчика" одержала в завідування дитячий будинок... Одним махом „викурила" вона попередню завідательку, якусь вчену печерицю, як СОЦІАЛЬНО небезпечний „елемент", роздобула реквізовані меблі — роскішні меблі з буржуазних будинків. Організувала господарство як свій зубодерний кабінет: завгосп—приятелька, колега по зуболікарських курсах... В дитячому будинку завела „пролетарську" дисципліну: жодного прояву дитячої волі, ніякої сваволі, жодної критики... Дозволялось лише одно — підлизування до завбудинку.

Був навіть проект додатком до меню ввести „березову кашу" для „чортів" і „байстрюків", —
як називав керперсонал своїх питомців, —але „чорти" та „байстрюки", при натяках на додаткове блюдо, одверто казали:
„Спробуй. Задерем і тобі спідницю"... Так і довелось одмовитися від цієї значної частини виховавчого програму.
За те панський „особняк" в столичній околиці, з вивіскою „Притулок пролетарських дітей такого-то району" став місцем жвавої діяльносги: з'їзди по пролетарському вихованню, питання жіночої емансипації в Абисинії та Гонолулу...
Скрізь і зазжди головою Русакова: сива з буйними волосом, стрижена, з гарним привабливим обличчям та умінням „як слід" носити добру англійську спідницю, Олена Дмитровна уміла робити „вражіння" на авдиторію. І слава „завпритулком" перейшла всі кордони столичної околиці.
Сидючи вечорами після засідання чи докладу про гірку долю абисинських жінок, — Русакова казала до своїх: їм верзи, що на язиці за все ляскають у долоні й вухами теліпають .. А головна їхня турбота і таємна думка: даремно пообідати в притулку. Доля абисинських жінок їм байдуже... Ха-ха-ха. Я надумала оце позозити попа в решеті...
Свої вихваляли Олену Дмитровну: 
- У тебе завжди янгольський голосок, та чортова думка... Дипломат з тебе.. Але треба таки обережнішою бути.
- Наплювать і не розтерти!..
Все ж хоч і була обережною Русакова, а таки „нарізалась": з лихої години виступила з спеціяльним докладом про педагогіку.
На доклад прийшла і попередня завідувателька, вчена печериця і привела з собою ще й якусь „партійну шишку".

Оглянувши блискучу з мусянжом та оксамитом залю, вщерть переповнену червоними косинками та шкурятанками, Русакова прищурила сині, холодні, гострі очі: вона помітила ворогів... Замило під серцем .. Але треба було починати.
Почала вона з принципів педагогіки та її методів, далі, якось скоком „ув'язала" педагогіку з зуболікарською справою, блискуче під оплески росказала, як тісно сплетений зубний біль з зародженням плода в череві матері, — ще скокнула, вже в царину абортів — був тут справді янгольський голосок та чортова думка. Докладчиця нарешті зробила останній і головний висновок зі свого докладі:
Аборт є досягнення істинно-пролетарської культури! Русакова сподівалась на оплески... Але авдигорія зашипіла, засвистіла. Навіть ті, що обідали, чи чаєм ласували в притулку з ласкавого дозволу завідательки — навіть ті хитали головами... А „вороги" — вчена печериця та „шишка" взяли слово. Ну, І рознесли.

Фактично за 24 години довелося розпрощатися з „милими діточками" притулку. Ніколи було навіть плювати... Що правда, сорому ніякісінького не було, не було й каяття, чи там чогось подібного, — була лише досада: таке хлібне й тепле місце займе хтось інший...
Покінчивши з педагогією Олена Дмитровна майше негайно влаштувалась на посаду відповідального інструктора народньої праці. Пайка була чудова... і в парку співали солов'ї, і баби садовили городину. Але під серцем смокче та й смокче ..
- А що ж там у вас нового? — спитала Русакова хлопчину.
- Грець його знає... Анфіська тупорила кофей сьорбає. Така ж лахудра, як і ти, але добра: у неї, що хочеш, те й роби... І за спідницю її можна полапать... Ще казали, що ти вкрала з притулку панські килими — та такі, що й ціни їм нема. Нас допитували. Братва сказала по щирості, що ти — стерво, але про панські килими нічого не сказали... бувай здорова, як корова, і поросна, як свиня... Привітай віх мене панські килими!..
Петрусь осідлав дубину, в останнє глянув на Русакову і наказав: Садови побільше огірків... На всю нашу комуну, що прибула в тутешній ліс...

Сонце повернуло на захід. По небу з півдня, пливли білі хмарки, в парку, на прогалині, де копали город було душно.. Надійшла сюди і зза куща подивилася, що діється, жінка голови незаможників Мужаева — видивилась, збігала на село і прибула з бабою Секлетою та сиротою — Катериною... Надійшли сюди й жінки робітників з Милованівської цегельні. Звідки, молодички, в нашу комуну втирилися? — запитала висока сухорлява Мужаева.
- А ти що за цабе?- А те цабе, що ви, паскуди, чужий хліб їсте... Не знаєте, щб тут комуна Кузькиної дачі, санаторій, значить... Прититерили лахудри...
- Сама ти лахудра cvxonapa...
Почалась баб'яча сварка.
- По якому це праву ти взяла сторонніх бабів? — грізно запитала Мужаева Русакову — невже своїх нема? Чи ми не здатні картоплю посадовити? Наша комуна — наш хліб... Свої сироти без діла тиняються, а вона, бач, зазивки вигадала. Я своєму чоловікові скажу. На те він і голова бідних, щоб дивитись за інтересом свого народу.
- Гаразд, висякайся раніш, — холодно й суворо мовила Русакова. - Я взяла, значить маю право; кого хочу, того й беру. А тебе за довгий язик в чеку посадовлю.
- Ой-ой-ой, як налякала... Бачили й ми не таких, дивись но: підстриглась як дяк — вже й комуністка, козу завела — вже й хазяйка, баб на город загнала — вже й бариня. За тобою чека плаче, а не за мною. За таку кривду мало розстріляти...
Мужаева демонстративно одвернулася. Баба Секлета, Катеринка—сирота почали було миролюбно:
- Як його не кривда... Своє село на картоплі сидить, а їх лиха година принесла. Кузькина дача була панська і ми були панські. Тепер комуна — і ми в комуні... А вони — сторонні, і вона, дзьобата, теж стороння... А нам голодувати!
Секлета і Катеринка, наче їх різали, верещали на весь парк:
- А нам голодувати, а нам пропадати...
Жінки робітників з цегельні мовчали, але коли баба Секлета з миролюбного голосу перейшла на вереск — робітниці теж заверещали:
- Нам голодувати! Ніколи цього не буде! Тут наша комуна!
Секлета, Мужаева, Катерина та десяток робітниць атакували лисянських бабів. Не сподівавшись атаки й почуваючи себе в чужій стороні, лисянські баби з прокольонами тікали од здоровенних кулаків озвірилих конкуренток...
Переможниці урочисто зайняли місця вигнаних... Мужаева сказала до мовчазної і хмурої що ніч Русакової: 
- Командуй!
І почали працювати.