10/ХІ Миргород.
Дорогий Михайле Михайловичу.
Простіть що ми завдали Вам клопоту з передаванням грошей і листів.
Одержав я Вашу книжку і дуже, дуже Вам за неї дякую. Чи є вже у Вас матеріал на 2-й том? Як що цензура мене не з’їсть, то й моє томинятко хутко повинно вийти. Воно вже в цензурі, про це сьогодні я одержав звістку з Київа.
Тепер пишу оперетку на дві дії. Першу вже скінчив і текст і музику. Другу дію почав. Думаю до Різдва скінчити й послати до драматичної цензури. Оце й усе що я тепер роблю.
На цю роботу покладаю надії в справі поліпшення кишенькових обставин.
Незабаром маю писати Іллі Людвиговичу. Він мабуть уже на мене сердиться.
Привітайте від мене Віру Устиновну. 
Чи не знаєте ви лікарів які пішли-б на земську службу? У нас у Миргородському повіті зараз є дві вакансії. Плата 1200 р. на рік, поїздки коштом земства. Через кожні 5 літ підвисшення плати на 10%.
А у вас у Чернігові чи нема хоть якої будь посади рублів на 30 — 35? Братові моєї жінки (Олександр Степ. Орішко) нагально треба- якогось заробітку і він просив мене що небудь йому знайти. Правда, що може удасться тут одна поганенька посада в гоголевскій школі, але се ще не певно. Поки що він тепер у Екатериновці Донської області й мав якийсь мізерний заробіток при волості. Людина гарна з усякого погляду.
Чи не поїли миші моїх книжок? Як би Ви як небудь потурбовались переслати їх залізницею до Миргорода, а плату за провіз і доставку на Чернігівську станцію можна і наложити на мене. Тільки зараз я не міг би викупити посилки, найкраще перед Різдвом. Накладну можна прислати мені на адрес Управи.
Пишіть Ваш Щирий В. Самійленко.
