19 марця 1903. Дорогий Михайле Михайловичу!
Давно лагодився Вам писати. Дякую за „Поединок“, дуже мені сподобалось, написано зовсім по європейському, що я особливо ціню. Бачив я й те оповідання, що буде у Миколи Вороного. У проспекті про його збірник згадується й моє ім’я, але я нічого не зібрався йому послати — не знаю, що він вибрав з моїх віршів і відкіля. Зараз не можу нічого послати ні в який збірник; що було готове, то послав до Вістника, а зараз пишу прозу, яку не знаю коли скінчу. Горе мені з моєю неплідностю. З усіх боків тягнуть мене щоб дав до ріжних збірок хоч що небудь, а що я дам коли ніщо не пишеться. От ще справа: Як би зробити, щоб переслати сюди ті мої книжки, що зістались у вас на схові? Як що у вас буде вільний час, або знайдете кого, щоб сією справою занявся, то чи не можна прислати їх по залізниці на ст. Миргород М. К. В. ж. д., а плату за провіз і инші кошти (городська станція в Чернігові і т. и.) наложити, щоб я заплатив тут. Накладну можна адресувати мені в Управу. Тільки будьте ласкаві, як що будете посилати, то візьміть на себе працю передивитись, чи нема між книжками рукописів, або ще чого небудь, що не слід пересилати- яко книжки. Рукописи й таке инше залізницею не посилайте. До речи — чи знайшов п. Белкин між книжками рукопис „Химерного батька“? Як що він його взяв, то як би його дістати сюди? Дві труппи — Гайдамаки і Сагатовського — просять прислати їм мої піеси, а в мене зараз нема цензурованих екз., а „Хим. батька“ і ніякого екземпляра не маю.
Ще перекажіть Іллі Людвиговичу, що я досі не мав абсолютно змоги вирівняти залеглість у Черніг. банку, але при найменшій змозі це зроблю.
Якось так сталось, що всі члени нашої сімьї, розсіяні всюди, опинились у сутужних обставинах і мені довелося висилати і в Ташкент і в Владикавказ і в Петербург, і матері з качкою в Черніговщину. Далі буде легше і почну виплачуватись. Черніговську земську кассу теж задовольню. Низенький поклон Вірі Устиновні.
