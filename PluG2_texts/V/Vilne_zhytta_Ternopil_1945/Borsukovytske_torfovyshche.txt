Борсуковицьке торфовище
Від села Борсуки, аж ген під Ямпіль, широкою долиною, по обох берегах ріки Горіння тягнуться Борсуковецькі торфовища. Недавно ще цей великий простір торфовищ, який обіймає тисячі гектарів, лежав облогом. Багатющі торфовища лежали мертвим капіталом. З приходом радянської влади, в 1940 р. було організовано тут торфове підприємство, яке почало масовий видобуток торфу. На болотах Борсуковецьких торфовищ з’явилися сотні робітників, які день - у - день, під керівництвом фахівців, копали торф і в готовому для спалювання вигляді відвозили в найдальші закутки Лановецького району, а то й залізницею до інших районів. 
За два роки існування радянської влади на Борсуковецьких торфовищах виросли великі торфові промисли, що поширювали і закріплювали свою роботу. Але війна перервала їх діяльність. І коли Україна тимчасово була окупована німцями, Борсуковецькі торфовища майже цілком завмерли. 
Коли війська Червоної Армії визволили Тернопільщину від німецьких загарбників, торфові промисли на Борсуковецьких торфовищах знову відновили свою діяльність. Навесні 1944 року на торфовищах знову з’явилися робітники, знову зашуміла праця на визволеній землі. Не зважаючи на нестачу робітників, підприємство, завдяки енергії колективу і командирів, на кінець робочого періоду дало добрі виробничі наслідки. Воно забезпечило паливом всі підприємства і школи в районі. Трудящі міста також одержали паливо. Із своїх запасів підприємство виділило велику кількість торфу для продажу селянам. 
Незабаром новоорганізовані торфові промисли перетворяться на велике підприємства, яке буде обслуговувати торфом і інші райони області. 
