Недалекий той час, товариші, коли наша доблесна Червона Армія підніме прапор перемоги над Берліном.
Ми знаємо, що цей час настане. Щоб наблизити його, самовіддано працюємо в тилу. Торік ми успішно зібрали врожай, обмолотились, розрахувалися з державою і почали готуватись до нового сільськогосподарського року.
Успіх весняних робіт ми готували ще з осени. План підняття зябу перевиконали на 70 процентів, виоравши 10.206 гектарів. Озимі у нас посіяні на 9.014 га при плані 6.000.
Зимою ми продовжували роботу, не послаблюючи темпів. В допомогу безкінним, сім'ям фронтовиків і інвалідам Вітчизняної війни у нас створено 1834 супряги. З їх допомогою на лани вивезено вже 17.880 тонн гною.
По селах утворено 34 кузні, які ремонтують весь сільськогосподарський реманент. Належну увагу приділено підготовці насіння. Передбачали відкрити 67 зерноочисних пунктів у районі, а відкрито 137. Добре працюють агровиконавці. Вони перевіряють і беруть на облік посівний матеріал, роз'яснюють селянам значення очистки насіння. Працює контрольно-насіннева лабораторія, що за місяць роботи перевірила майже половину селянського насіння.
В кожному селі працюють агроуповноважені, які пройшли семінари, були на інструктивних нарадах і добре допомагають нам у агротехнічній і зоотехнічній пропаганді на селі.
Є у нас і недоліки в підготовці до сівби. У нас організовано 68 протруйних пунктів, але вони не працюють, бо немає хімікатів. Бракує у нас сірки, щоб вилікувати до польових робіт коней, які подекуди хворіють у селян на шкіряні хвороби.
Селяни нашого району зобов'язалися сівбу провести за 16 днів а ранні культури посіяти за 10 днів.
