Раціоналізаторська думка
На Хоростківському спиртозаводі німці зруйнували димогарну трубу. Побудована тимчасова невеличка труба не забезпечувала потрібну тягу в паливнях котельної, що стримувало пароутворення і постачання виробництва парою. 
Механік Копичинської групи заводів т. Карейба разом з механіком заводу т. Процьковим застосували оригінальний спосіб посилення тяги. В димохід вони провели трубку від головного вентилятора і з допомогою штучного дуття забезпечили потрібну тягу. 
Цей своєрідний сифон посилює пароутворення і дає змогу заощаджувати до 10 процентів палива — по 1,6 кілограма на кожному декалітрі спирту. 
