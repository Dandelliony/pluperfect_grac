Негідний стиль керівництва
Підволочиськ  —  великий пункт переробки поштової кореспонденції, важливий вузол телефонно–телеграфного зв'язку. Звідси значний потік пошти й телеграм іде зі сходу в усі західні області України. I ось ця важлива ділянка останнім часом стала гальмом в роботі зв'язківців області. 
Кореспонденція залежується тут нерідко по 3 — 4 дні. Можна спостерігати, як кілька кілограмів пошти залишається після поїзду південного напрямку. Нікого не турбує, що потрапить вона адресатові на цілу добу пізніше. При конторі є комора для посилок. Але посилки можна бачити на телефонній станції, в приміщеннях відділу контори, всюди, тільки не в коморі. Отже не дивно, що посилки часто пропадають. 
Печать занедбаності лежить на всьому господарстві. Грошові перекази неприпустимо затримуються. Переказ № 117, наприклад, лежить без руху п'ять тижнів, переказ № 651 має сорокашестиденну давність, переказ № 22 лежить місяць. Всього таких переказів 119. Найобурливіше те, що серед них 49 несплачених пенсій і переказів державної допомоги трудящим. 
Нагадування адресатам контора розсилає несвоєчасно. Вхідні документи грошових переказів часто навіть не штампуються. Взагалі начальник райконтори тов. Верба з обліком не в ладу. Здавання поштових стягнень ніхто не контролює, первинний бухгалтерський облік занедбано. Книга обліку посилок не ведеться вже другий місяць. Не в практиці навіть така загально прийнята справа, як зняття рештків каси. 
Єдиний документ, що регулярно ведеться в конторі — це книга скарг з численними записами підволочан, що, звичайно, не робить честі конторі. Проте на скарги тут не особливо зважають, хоч про увагу цій важливій справі є спеціальний наказ Наркома зв'язку № 214.
 — У нас величезний потік пошта, — виправдовується т. Верба. — Як бачите, сьогодні тільки на Львів маємо переробити 93 мішки. А штат у нас малий. 
Обсяг роботи справді великий. Але не в цьому причина відставання контори. Справа в тому, що апарат контори не мобілізований на виконання своїх завдань. 
Надто застарілими й засудженими методами намагається керувати т. Верба колективом контори. Голе адміністрування, окрик — улюблені прийоми у керівництві Верби. 
Політвиховна робота серед працівників контори — забута ділянка. Загальні збори проводяться надто рідко, а виробничі наради не практикуються зовсім. Навіть з важливішим наказом Наркома зв'язку № 532 досі не всі робітники ознайомлені. Про діяльність голови комітету профспілки т. Дмитрієва краще всього свідчить те, що з 58 працівників контори тільки 17 члени профспілки, а 7 заяв про вступ до профспілки лежать не розглянуті з листопада 1944 року. 
Явно недооцінюється в Підволочиську справа готування і підвищення кваліфікації кадрів зв'язківців. Організовані в листопаді гуртки техмінімума згорнули роботу в самому початку. Новичкам не приділяється ніякої уваги. Ось нова працівниця т. Сабаровська. Вона значиться телеграфісткою, працює вже півроку і не володіє ключем Морзе. 
Про стан зв'язку роботи контори в Підволочиському районі з численних сигналів і навіть актів обстеження добре знають керівники обласного управління зв'язку т. т. Мінаєв і Помазан. Накреслювалися навіть заходи для покращення становища Підволочиської контори. Але все залишилось в теках облуправління зв'язку. Не допоміг працівникам зв'язку виправити їх недоліки Підволочиський райком партії.
