 Повернена земля дасть високий урожай
Тількищо останній фріц від удару Червоної Армії шкереберть полетів з Микулінського району, в нашому селі встановилася влада трудящих. Відразу ж викликали нас, голів сільських Рад, до району і сказали: добрий голова сільради буде той, хто скоріше ліквідує несправедливість у користуванні землею, хто дбатиме за добробут трудящого селянства. Того й селяни поважатимуть і радянський уряд високо цінитиме. 
Тоді я думав: а й справді, хіба не радуватиметься селянин землі, про яку мріяв він сам, його батько, дід і прадід, на якій гнули вони спину спочатку для польської поміщиці Марії Жилінської, а пізніше для німецьких окупантів? Безумовно, радуватиметься. І цю радість треба дати обкраденим гітлерівцями селянам негайно. Так було і зроблено. Наша сільська Рада повернула господарям 375 гектарів відібраної у них німцями землі. 
Кожному зрозуміло, що не всякий господар в силі самостійно обробити свою землю. 
В одних не вистачає робочих рук, бо здорові чоловіки пішли в Червону Армію добивати німця, в інших немає коня або реманенту, бо німець ограбив усе село. Піклуючись про добробут трудівників, сільська Рада домовилась з машинно - тракторною станцією про допомогу. 100 родинам фронтовиків, пристарілим і безкінним селянам було надано допомогу в проведенні осінньої сівби, в обмолоті врожаю минулого року. 
Зараз машинно - тракторна станція допомагає нашим селянам в ремонті сільськогосподарського реманенту. Сільрада запрошує фахівців сільського господарства і організовує для селян лекції про те, як підготувати насіння до посіву, як зберігати і вносити добрива в грунт. Весняну сівбу ми зустрінемо в повній бойовій готовності, проведемо її за правилами агрономічної науки і тим доможемось високого врожаю з поверненої нам землі. 
