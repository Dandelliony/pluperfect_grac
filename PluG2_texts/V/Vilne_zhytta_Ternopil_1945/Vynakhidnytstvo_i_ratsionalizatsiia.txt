Винахідництво і раціоналізація
Включившись у Всесоюзне соціалістичне змагання за гідну зустріч весни, працівники машинно - тракторних станцій вносять багато цінних раціоналізаторських та винахідницьких пропозицій. Там, де їх сміливо застосовують, вони сприяють заощадженню великих сум коштів, сировини, пального. 
Старший механік Кошилівської МТС тов. Карнаух І. С. вніс пропозицію запрудити маленьку річечку і встановити на ній турбіну, яка давала б електричний струм для ремонтної майстерні. Директор МТС тов. Синєгуб підтримав цю ініціативу і відпустив необхідні кошти. Тов. Карнаух сам зробив турбіну і встановив її. На все це було витрачено 1500 карбованців. Примітивна електростанція приведе тепер до руху станки майстерні і освітлює всі приміщення МТС. Щоб одержати таку енергію від двигуна, треба було витрачати щодня не менше 30 кілограмів пального і заробітну плату на двох робітників. Отже, пропозиція тов. Карнауха дає на рік 15 тисяч карбованців заощадження.
Старший механік Підволочиської МТС тов. Ворба та старший механік Михайлівської МТС тов. Филь застосували форми з бронзи для відливки дюралюмінійових поршнів до тракторів «Універсал», важків регулятора та пальців до тракторів марки «Ланц Бульдог».
Такі приклади в нашій області непоодинокі. Але не всі керівники МТС і районних земельних відділів своєчасно розглядають та застосовують раціоналізаторські й винахідницькі пропозиції. Винахідництву необхідно надати масового характеру. По цьому питанню слід практикувати технічні наради, лекції кращих спеціалістів — винахідників і раціоналізаторів. Особливу увагу слід приділити зборові винахідницьких та раціоналізаторських пропозицій по реставрації деталей до тракторів і інших сільськогосподарських машин.
Справу винахідництва й раціоналізації повинні взяти під свій контроль комітети профспілки працівників МТС і земельних органів. 
