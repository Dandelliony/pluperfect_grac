НАРАДА ЗАВІДУЮЧИХ РАЙОННИМИ ВІДДІЛАМИ НАРОДНОЇ ОСВІТИ
Учасники наради в численних своїх виступах розповіли про великі досягнення освітньої роботи в районах нашої області, як в тяжких умовах, переборюючи безліч труднощів, учителі і батьки відбудували знищені німецькими варварами школи, створювали необхідні умови дітям для нормального навчання. Нарада належним чином оцінила ті успіхи, що їх домоглися школи в першому півріччі навчального року. Але разом з тим всі промовці говорили про ряд недоліків і недоробленостей в навчанні і особливо про недостатній контроль над роботою шкіл з боку районних відділів народної освіти і брак систематичної перевірки директорами і завідуючими шкіл роботи кожного учителя.
Там, де краще контролювалася й перевірялася робота в усіх ланках, школи легше подолали наслідки німецької окупації і добилися значних успіхів. В Теребовлянському районі в наслідок своєчасної перевірки було виявлено, що 727 дітей шкільного віку не ходять до школи. Завідуючий рай. ВНО тов. Коваль вжив негайних заходів, мобілізував навколо цього увагу всіх учителів і за допомогою партійних і радянських організацій, зокрема сільських Рад, ганебне явище було виправлено, діти стали відвідувати заняття.
Завідуючий обл. ВНО тов. Голий у своєму виступі зробив аналіз роботи шкіл, викрив істотні недоліки керівництва окремих районних відділів народної освіти.
В Пробіжнянському районі контроль над роботою шкіл і учителів не в пошані. Уроки проходять без повторення матеріалу, сухо, без пов'язання з сучасністю, учнівські зошити перевіряються погано, сьомі класи відстали по проходженню програми майже на півроку. Директор ПробіжнянськоТ школи відвідав за півроку лише 8 уроків, а завпед — 7. Палива в школі немає, батьківський комітет не працює. Все це - наслідок безконтрольності з боку районного відділу народної освіти. Майже такий стан і в Збаражській середній школі.
Всі учасники наради в своїх промовах одностайно підкреслювали необхідність значно покращити систематичну перевірку роботи всіх ланок освітньої системи, що дасть можливість своєчасно викривати недоліки і виправляти їх.
Окремим питанням нарада обговорила заочне навчання учителів. Гітлерівські розбійники убили й погнали на каторгу до Німеччини багато радянських вчителів. До школи прийшли нові вчителі. Частина з них закінчила короткотермінові педагогічні курси, а частина хоч і має педагогічну освіту, але без досвіду педагогічної практики. Це покладає на районні відділи народної освіти великі завдання — організувати навчання і методичну допомогу молодим учителям.
Але окремі завідуючі райВНО не усвідомили своєї відальності за цю справу, не зрозуміли, що саме це питання є одним з основних у покращенні роботи шкіл. Окремі райони не забезпечили явку вчителів на січневу сесію в педшколи. Так, із 32 заочників Козівського району прибуло на сесію лише 24, а з 3олотниківського району на сесію не з'явилось 25 учителів. Завідуючий Ново-Сільським райВНО тов. Овчинников, Ланівецьким — тов. Дерев'янко, В. - Дедеркальським — тов. Вітриченко формально поставилися до заочного навчання вчителів, лишили їх напризволяще.
Всі промовці ділилися досвідом методичної допомоги молодим учителям і критикували вкрай недостатню роботу обласного інституту вдосконалення вчителів.
Учасники наради зобов'язалися до 1 квітня охопити всіх учителів, що не мають відповідної освіти, заочним навчанням, спланувати роботу заочників, організувати консультаційні пункти,бібліотеки, забезпечити стопроцентну явку заочників на липневу сесію.
Обговорюючи підсумки обласної олімпіади художньої самодіяльності, нарада відзначила значні досягнення в цій галузі Копичинського району, а також непогану підготовку до олімпіади Коропецького, Монастирського, Струсівського, Скалатського та інших районів. Але це тільки перші кроки. Художній самодіяльності слід приділити більше уваги, створювати всі необхідні умови для роботи самодіяльних гуртків у селах.
З питань роботи дитячих садків, школи для глухонімих дітей та інших, нарада накреслила практичні заходи для покращення роботи цих установ.
Учасники наради відзначили, що по всіх районах розгорнуто ліквідацію неписьменності й малописьменності. По області навчається 14.102 неписьменних і малописьменних. Але не всі райони добились у цьому належних успіхів. Добре розгорнув ліквідацію неписьменності Кременецький район. Тут працюють 148 культармійців і 32 методисти. Організовано 10 шкіл сільської молоді, в яких навчається 386 учнів. Також непогано працюють в Козлівському та ряді інших районів.
Але відділи народної освіти Гримайлівського, Борщівського, Почаївського та Пробіжнянського районів ще й досі палець об палець не вдарили, щоб організувати навчання з неписьменними. Керівники цих відділів не усвідомили всієї важливості цієї роботи. Нарада підкреслила велике державне значення ліквідації неписьменності й малописьменності серед населення західних областей України і накреслила конкретні заходи для виправлення всіх недоліків у цій галузі.
К. Долгопольська
