Покращити роботу партійної школи
	Пробіжнянський райком партії для підвищення ідейно-політичного рівня партійно-радянського активу організував у грудні 1944 року районно партійну школу.
	З 5-го січня цього року школа розпочала свою роботу. Більшість лекторів з усією відповідальністю поставилися до виконання такого важливого партійного доручення. Своїми добре підготовленими і цікавими лекціями вони заслужили подяки та пошани своїх слухачів.
	Це можна сказати про товариша Кондрашкіна, який читає лекції з курсу історії ВКП(б). До занять він старанно готується, використовує допоміжну літературу. 
	Протягом січня т. Кондрашкін подав слухачам 2 глави з "Короткого Курсу історії ВКП(б)". Як показала теоретична конференція, матеріал майже всі товариші засвоїли добре.
	Найкраще засвоїли матеріал такі товариші: Бізін, Почепець, Красуля, Мельніков та інші.
	Жваво і цікаво лекції подає з історії народів СРСР товариш Бондар. Слухачі завжди залишаються задоволені її лекціями.
	Та не всі лектори так працюють. Незавидної слави здобув лектор т. Шахматов, який читає лекції по Конституції СРСР. До лекцій він не готується, лекції читає погано, плутає праву з лівою. 
	Такий факт мав місце на занятті 24-січня, коли тов. Шахматов роз'яснював про порядок виборів депутатів до Ради Союзу і Ради Національностей Верховної Ради СРСР.
	Ще гірше справа з т. Марущак, який читає лекції по книзі товариша Сталіна "Про Велику Вітчизняну війну Радянського Союзу". Товариш Марущак поставився до виконання важливого партійного доручення безвідповідально. Лекції він систематично зриває.
	Погано ставляться до навчання й окремі слухачі, як Вербицький, Гусєв, Кириченко, Деркач, Гавриленко та інші. До заняття не готуються, конспектів по проробленому матеріалу не складають.
	Є слухачі яких не затягнеш на заняття. Товариші Білотілов, Брайко на одному лише занятті були, а по 7 занять пропустили.
	Тов. Брагін, Пишняк і Ющин зовсім не хочуть працювати над собою.
	Всі перелічені недоліки в роботі партійної школи говорять про те, що значна частина товаришів із районного партійного активу не виконують однієї з основних вимог Статуту нашої більшовицької партії, яка зобов'язує кожного комуніста "невтомно працювати над підвищенням своєї свідомості, над засвоєнням основ марксизму-ленінізму".
	Треба забезпечити нормальну роботу школи, усунувши негайно вказані недоліки. Треба питання підвищення ідейно-політичного рівня активу підвести на належний, принциповий рівень.
		О. Григорчук 