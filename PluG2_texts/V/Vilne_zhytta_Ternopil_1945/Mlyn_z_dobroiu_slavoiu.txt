Млин з доброю славою
Колектив Збаражського держмлина № 2 виробничий план 1944 року виконав на 102,3 проценти. В новому році млин працює ще краще. План у січні виконано на 200 процентів. Здобуті темпи виробництва колектив млина тримає й зараз.
Зразки самовідданої праці, уважного ставлення до селян, що привозять до млина на помол зерно, показують старі кадровики млина старший механік т. Бучинський, змінний мірошник т. Марійовський. Добре працюють також і молоді працівники млина тт. Павловський і Соколовський. Заслуженою повагою на млині користується тов. Онукевич. Він не тільки відмінний спеціаліст своєї справи, але й невтомний агітатор.
Високий процент виконання виробничого плану не заважає колективові млина давати й високу якість продукції. За це працівникам млина вдячне населення Збаража та навколишніх сіл і районів. 
