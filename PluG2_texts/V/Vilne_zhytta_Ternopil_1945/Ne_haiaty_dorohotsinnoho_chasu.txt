Не гаяти дорогоцінного часу 
В більшості сіл Заліщицького району широко розгорнулась підготовка до весняної сівби. Селяни ремонтують сільськогосподарський реманент, засипають і очищають посівний матеріал, заготовляють місцеві добрива. 
Добре проходить підготовка до весни в місті Заліщиках. Реманент тут відремонтовано на 70 процентів. Повністю засипано і очищено посівний матеріал. Міська Рада взяла на облік всіх безкінних селян і організовує супряги. 
На 60 процентів відремонтували сільськогосподарський реманент селяни Добровлянської сільради, на 65 процентів — селяни села Дуплиськи, на 75 процентів косьерівчани. 
В допомогу селянам сільські Ради організували безперебійну роботу кузень, зерноочисні пункти. 
Проте, не в усіх селах району керівники сільських Рад зрозуміли значення завчасної підготовки до весняної сівби. В селах Колодрібка, Мишків, Торське ще навіть і не починали цю роботу. 
Приклад боротьби за гідну зустріч весни повинні були показати колгоспи. Однак, успіхи 1944 року (наші колгоспи в минулому році завоювали високий урожай) запаморочили голови керівникам колгоспів. Вони не хочуть зрозуміти того, що успіх боротьби за високий урожай залежить від того, наскільки успішно буде проведена сівба весною. Без завчасної підготовки неможливо обсіятись в стислі найкращі агротехнічні строки. 
В колгоспі імені Ворошилова досі навіть не закінчена молотьба минулорічного врожаю. Замість того, щоб організувати людей на швидше завершення молотьби і водночас розгорнути підготовку до весни, голова колгоспу тов. Белендюк розводить руками: «Я нічого не годен зробити». 
Час дорогоцінний. Гаяти його — значить втрачати можливість одержати високий урожай в 1945 році. 