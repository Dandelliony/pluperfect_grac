Селяни обрали мене в сільську Раду і доручили керувати земельною комісією. З їх підтримкою торік, після визволення з німецької неволі ми з честю виконали свої обов'язки перед радянською державою.
Державний план хлібоздачі виконало наше село на 100 процентів, сіна – на 110 процентів. До фонду Червоної Армії наше село здало зерна на 7 процентів більше проти взятого зобов'язання, картоплі перевершили аж на 20 процентів. Так ми віддячили рідній Червоній Армії за те, що вона принесла нам волю.
З осени почали готуватись ми до цієї весни. 102 гектари поля ми зорали глибокою оранкою. На 100 процентів виконали план лущіння стерні. Весною маємо засіяти 442 гектари землі.
Тепер до весняної сівби готування в розпалі. На поле вивезено 75 тонн гною, решту довеземо в найближчі дні. Очищено і перевірено в лабораторії на схожість 442 центнери насіння – 98 процентів плану. Ми вже повернули селянам сотні гектарів землі, відібраної в них німецькими загарбниками.
Успішно ремонтуємо реманент. Полагоджено 85 процентів наявних возів, усі 92 плуги і 180 борін. Зорганізовано 12 супряг. Гарантована цілковита допомога сім'ям червоноармійців та інвалідам вітчизняної війни.
Тільки по-весняному блисне сонце і ми йдемо до сівби, з охотою, в повній готовності. Настрій у багатьох селян такий, щоб чим швидше зорганізуватися в колгоспи.
Хай живе Червона Армія і наш батько та вчитель товариш Сталін!
