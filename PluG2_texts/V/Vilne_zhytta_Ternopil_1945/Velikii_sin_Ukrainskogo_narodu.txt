ВЕЛИКИЙ СИН УКРАЇНСЬКОГО НАРОДУ
	Минуло 84 роки, як помер великий кобраз українського народу поет-демократ Тарас Григорович Шевченко.
	Змінилося обличчя тієї землі, по якій колись "сиротою в ряднині", "без свити, без хліба" ходив поет. На тій землі, де "від молдаванина до фіна" все мовчало, де гуляло свавілля експлуататорів, тепер всі народи, поваливши владу поміщиків і капіталістів, утворили владу робітників і селян і, зігріті сонцем Сталінської Конституції, живуть в дружній радянській сім'ї.
	Поезія Шевченка - це почуття і думи всього знедоленого люду, відданого на поталу кровопивцям експлуататорам. Всі його твори пройняті жагучим прагненням здобути для трудящого народу щасливе життя, життя без поміщиків, без гнобителів. Він пристрасно вірив, що неодмінно переможе правда, що оновиться земля. 
		"А люди виростуть. Умруть
		Ще незачатиє царята ...
		І на оновленій землі
		Врага не буде, супостата,
		А буде син, і буде мати,		
		І будуть люди на землі!.
	Ці пророчі слова Тараса Григоровича здійснилися. Виросли люди - робітники і селяни. Під керівництвом більшовицької партії вони піднялися на священну боротьбу і оновили землю. На уламках самодержавства, соціального й національного гніту утворилася велика сім'я рівноправних народів - Союз Радянських Соціалістичних Республік. І в цій сім'ї Радянська Україна з її потужною промисловістю, широкими ланами колгоспними, високою культурою й мистецтвом розквітла пишною трояндою.
	Але споконвічні вороги українського і всіх слов'янських народів - німецькі загарбники порушили щасливе життя радянського народу. Чорною сараною вони налетіли на Україну та інші радянські землі, поневолили народ, вкрили шибеницями наші квітучі міста і села. З особливою злістю вони поглумилися над святинею українського народу, над могилою Шевченка в Каневі.
	Стогнав і героічно боровся український народ проти гітлерівських грабіжників і вбивць. В цій нерівній боротьбі полягло багато кращих його синів. Але вирватися з кривавих пазурів фашистського звіра одна Україна була б безсила. На допомогу їй прийшов великий російський народ, народи всіх радянських республік і врятували свою сестру від гітлерівського ярма.
	В дні Великої Вітчизняної війни творчість Тараса Шевченка набуває особливої сили. Його патріотизм, ненависть до ворогів з вікової давнини звучить, як сьогодні. Думи великого співця не віддільні від дум нашого народу. Особливо дорога в творчості поета риса постійної недремності до ворогів народу і, зокрема, недремності до хитрощів німців. Всі ті Енгельгардти, Бенкендорфи, Дуббельти, барони фон-Корфи та інші люті мучителі українського народу, вороги його волі й культури, яких так нещадно картав Шевченко, в стократ сильніше виступають в особі нащадків Бенкендорфів - різних Геббельсів, Розенбергів і Кохів на чолі з своїм звіроподібним Гітлером-катом.
	Шевченко все своє світле життя віддав боротьбі за волю рідного народу. Умираючи, він заповідав: "ворожою злою кров'ю волю окропіте". Розкутий народ Радянської України, разом з усіма братніми народами Радянського Союзу, напружує всі свої сили, щоб добити раз і назавжди німецьких завойовників, знищити багатовічну загрозу поневолення. І в ці величні дні всенародної священної боротьби найогиднішою потворою плутається під ногами бандерівська сволота. Прокляті народом гітлерівські наймити перед неминучістю своєї загибелі удають з себе українців, плямують священне ім'я нашого рідного Тараса. 
	Визволення українського народу з під гніту поміщиків і царату Шевченко вбачав тільки в братерському єднанні народів: 
ї		І брат з братом обнялися 
		І поговорили 
		Слово тихої любові
		Навіки і віки!
		І потекли в одно море
		Слав'янськії ріки!
		("Єретик").
	І це сталось. Україна за допомогою великого російського народу здобула свою державність.
	Під червоні прапори волі в єдину українську радянську державу возз'єдналися всі українські землі. Український народ, разом з усіма народами Радянського союзу відстояв честь і незалежність своєї Батьківщини. Немає сумніву в тому, що не доведеться більше ніколи німцеві на Січі картопельку сіять. Героічна Червона Армія добиває прокляту німоту у їхньому звірячому лігві. І як не лютують гітлерівські блюдолизи - українсько-німецькі націоналісти в своїй безсилій злобі, їм ніколи не спинити переможної ходи історії.
	Не лише український народ, а всі народи багатонаціональної нашої країни шанують пам'ять великого поета. Його вірші і думи, перетворені народом у пісні, співають всі народи Радянського СОюзу. В кожному слові цих пісень встає образ полум'яного патріота своєї Вітчизни, невтомного борця за волю трудящих. І цей образ запалює наш народ на нові героічні подвиги ратні й трудові в ім'я останньої перемоги над лютими ворогами людства - німецькими гнобителями.
		Гр. Руденко.
		Викладач Чортківської педшколи.