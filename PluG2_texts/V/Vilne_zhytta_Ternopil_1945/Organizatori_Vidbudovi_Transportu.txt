На звітно-виборних зборах комуністів-залізничників
		Організатори відбудови транспорту
	Втікаючи під ударами героїчної Червоної Армії, німецько-фашистські загарбники вщент зруйнували залізничне господарство в нашій області.
	Залізничники, керовані партійними організаціями, швидко відбудували всі головні об'єкти і забезпечили постачання всим необхідним війська 1-го Українського фронту, які визволяли Тернопільщину.
	Чітка робота транспорту в значній мірі залежить від того, як буде працювати вагонна дільниця. Гітлерівські бандити до тла зруйнували все господарство Чортківської вагонної дільниці. Невелика група комуністів згуртувала навколо себе колектив вагонників, організувала його на відбудову господарства і, водночас, на забезпечення успішного просування поїздів.
	Начальник дільниці тов. Петрук, секретар парторганізації тов. Радіонов, начальник відділу кадрів тов. Жданов, інструкор по автогальмах тов. Дудник вдень і вночі були там, де вирішувалась справа відбудови дільниці. В товариських бесідах вони роз'яснювали робітникам значення того об'єкту, який відбудовувався, для підтримки наступу радянських військ, розповідали про героізм залізничників радянського тилу, які своєю самовідданою працею допомогли Червоній Армії визволити українську землю від гніту німецьких окупантів.
	Під час визволення Тернопільщини славні радянські льотчики на кожній станції вивели з ладу багато німецьких вагонів. Щоб забезпечити просування наших ешелонів, необхідно було прибрати ці вагони, навантажити їх на платформи і відправити в тил на наші вагоно-ремонтні заводи. З цією роботою вагонники вправилися своїми силами за короткий час. Власними руками вони навантажили кілька сот вагонів.
	Дружний колектив вагонників, очолюваний комуністами, заново збудував 4 пунтки технічного огляду, кузні на станціях Чортків і Копичинці і разом з цим домігся прискорення обігу вагонів.
	Звітно-виборні партійні збори, які відбулися цими днями в вагонній дільниці, підвели підсумки самовідданої роботи колективу вагонників, які є разом з тим підсумками роботи кожного комуніста і всієї первинної партійної організації. 
	- І словом, і ділом комуністи вели залізничників через великі труднощі на виконання завдань по відбудові вагонного господарства, - сказав у звітній доповіді про роботу парторганізації тов. Радіонов. 
	Відмічаючи значні успіхи в господарській діяльності парторганізації, комуністи, які виступали по доповіді секретаря, загострювали увагу партійних зборів на недоліках в політичній роботі серед населення. Партійна організація ще повільно перебудовує політичну роботу у відповідності до вимог ЦК ВКП(б) і ЦК КП(б)У. Серед вагонників ще недостатньо проводилося політичних доповідей і лекцій, недостатньо ознайомлюють вагонників з законами радянської влади, з Конституціями СРСР і УРСР. Мало проводилось бесід про дружбу народів Радянсього Союзу.
	Збори запропонували новообраному керівництву первинної партійної організації виправити ці недоліки. 	
		Микола Котенко.
	Завідуючий військовим відділом Чортківського міськкому КП(б)У.