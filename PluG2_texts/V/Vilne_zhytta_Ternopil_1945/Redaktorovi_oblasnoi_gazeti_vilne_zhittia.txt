Редакторові обласної газети "Вільне життя"
		Просимо нашого листа надрукувати у вашій газеті
	Верховоди оунівських банд брехнею і силою зброї заганяли темний народ у націоналістичні банди. Вони приходили до нас, до наших батьків і загрожували, що коли ми не підемо в їхні банди, то наші господарства вони спалять, а нас і наші сім'ї розстріляють. Таким чином деяка частина селян потрапила в оунівські банди. Ватажки та куркулі націоналістичної банди, в якій ми перебували, примушували усіх учасників банди тероризувати, вбивати населення. Тільки в нашому селі оунівці забили 11 ні в чому не винних селян.
	Прочитавши у вашій газеті звернення Уряду Радянської України до населення західних областей України, а також наказ і розпорядження начальника Тернопільського обласного управління НКВС полковника державної безпеки Сараєва, ми глибоко усвідомили свою провину перед нашим народом, порвали зв'язки з оунівською бандою, прийшли добровільно і віддалися до рук радянських органів, просимо у радянської влади та народу прощення за нашу тяжку провину.
	Ми звертаємося до тих учасників оунівських банд, які ще залишилися в лісах: приходьте з повиною, не бійтеся і не слухайте брехні своїх верховодів. Радянські органи вас, як і нас, не заарештують, а дадуть повну можливість жити дома і займатися працею в своїх господарствах. Годі вже вам по-собачому жити в бандах. Приходьте і добровільно здавайтеся органам радянської влади. Це єдино правильний шлях для всіх учасників оунівських банд.
	Колишні учасники оунівської банди: Габчук Григорій, Дутчак Михаїл, Ливадний Дмитро.
	Село Баришовка. Мельнице-Подільський район. 