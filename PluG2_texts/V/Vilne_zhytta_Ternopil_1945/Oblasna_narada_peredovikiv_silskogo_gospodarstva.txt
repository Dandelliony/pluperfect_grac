Обласна нарада передовиків сільського господарства
	15 березня в приміщенні Чортківського міського театру розпочала роботу нарада передовиків сільського господарства нашої області. На порядку денному наради - обговорення підсумків 1944 сільськогосподарського року і завдання на 1945 рік, доповідь - "Україсько-німецькі націоналісти - найлютіші вороги українського народу", обговорення підсумків соціалістичного змагання з Ровенською та Чернівецькою областями і укладення договору на змагання в 1945 році.
	На нараду зібралося біля 500 чоловік зі всіх районів області. 
	Відкрив нараду голова виконкому обласної Ради депутатів трудящих тов. Артюшенко.
	До президії наради одностайно обираються тт. Компанець, Артюшенко, Зозульов, Монастирський - голова колгоспу "17 вересня", Скала-Подільського району, Костинюк - колгоспниця колгоспу ім. Сталіна, Заліщицького району, Омельченко - директор Мишковецької МТС, Стельмах - селянин села Михайлівки, Золотниківського району, Косигін - секретар ЦК ЛКСМУ, Сараєв - начальник обласного управління НКВС, Герасик - селянин села Топорівці, Садгирського району, Чернівецької області та інші.
	На нараді присутні делегації селян-передовиків сільського господарства Ровенської і Чернівецької областей.
	З величезним піднесенням учасники наради обирають до почесної президії Політбуро Центрального Комітету ВКП(б) і Політбюро ЦК КП(б)У. Під бурхливі довготривалі оплески учасники наради обирають на почесного голову обласної наради вождя народів великого Сталіна.
	З доповіддю про підсумки 1944 сільськогосподарського року і завдання на 1945 рік виступив секретар обкому КП(б)У тов. І. Д. Компанець.
	Доповідач відзначає величезні історичні перемоги Червоної Армії, що пройшла шлях від Сталінграда до підступів Берліна, говорить про вирішальну роль в цих перемогах тилу, його єдності з фронтом і закликає до ще міцнішої підтримки Червоної Армії.
	Торік, в умовах прифронтової смуги, наша область закінчила збирання врожаю ранніх зернових за 16 робочих днів. Весняну сівбу цього року, маючи посилені технічні засоби, ми можемо провести в стислий строк, а при вмілому використанні на сівбі корів цей строк можна значно скоротити. 
	Головним завданням в цьому році, - говорить тов. Компанець, - є всемірне підвищення врожайності, збільшення валових зборів. 
	Зупиняючись на важливіших заходах у підготовці до сівби, доповідач особливо підкресює завдання очищення насіння і роль в цьому агровиконавців.
	Відзначаючи успіхи в ремонті реманенту по колгоспному сектору, де план ремонту плугів, борін, сівалок виконаний на 99 - 100 процентів, тов. Компанець відзначає деяке відставання в ремонті цього інвентаря по селянських господарствах.
	Далі в своїй доповіді тов. Компанець відзначає величезний ентузіазм селян з приводу повернення їм землі. На 1 березня селянам області повернено 87.436 га землі. Але в ряді районів керівники не приділяють достатньої уваги цій справі. 
	Відзначаючи успіхи у відбудові радгоспів, доповідач підкреслює, що радгоспи ще не засипали насіння, не закінчили ремонт, не впорались з заготовкою пального і вивезенням угноєння.
	Доповідач зупиняється на діяльності МТС, відзначає відставання в підготовці кадрів масових професій, а також в укладенні договорів на роботи, особливо з селянськими господарствами.
	Грунтовно висвітлює тов. Компанець становище в колгоспах області. Всі 35 колгоспів добре готуються до сівби. Він визначає завдання дальшого організаційно-господарського зміцнення колгоспів.
	Окремо зупинився тов. Компанець на ролі агронома.
	Велику увагу приділив у своїй доповіді т. Компанець справі піднесення тваринництва в області, збільшенню плідників, збереження маточного поголів'я, контрактації молодняка. Він відзначив великі можливості і необхідність збільшення птахівництва і кролівництва.
	В заключенні доповіді т. Компанець зупинився на питаннях соціалістичного змагання в сільському господарстві і політмасової роботи на селі.
	Першим взяв слово по доповіді т. Компанця голова колгоспу ім. Сталіна, Будзанівського району, т. Твердохліб. Він розповів про перемоги колгоспу. Про великі успіхи колгоспу ім. Сталіна, Гримайлівського району, говорив голова цього колгоспу т. Козар.
	Виступи селян т. т. Ясиновського і Бачука були сповнені палкою подякою рядянській владі і товаришеві Сталіну за визволення з німецького рабства і за повернення забезпеченого колгоспного життя.
	Особливо хвилюючим був виступ т. Бачука - селянина села Ярівці, Зборівського району.
	- При панах мені навіть чорного хліба бракувало, щоб дітей прогодувати, - сказав він, - а тепер я їм хліб з маслом, бо рідний батько Сталін дав нам землю і вона родить на нас. Німці завдали нам горя і образи. Вони замордували двох моїх синів. Помстою моєю буде праця на вигідній землі і високий урожай. Наші селяни за те, щоб завести колгосп.
	З величезним піднесенням нарада прийняла лист товаришеві Сталіну від передовиків сільського господарства Тернопільської області.
	Сьогодні нарада продовжує свою роботу. 