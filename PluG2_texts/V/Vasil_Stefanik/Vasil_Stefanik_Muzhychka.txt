Мужичка
1. Іван приймав кумів, пив з ними горівку і балакали.
 
 — Мині оце зле віпало, так зле, що аж, аж!
 
 — Бог дав то треба приймати...
 
 — Та же з богом битиеи не буду, але чьис такий горьичьий а прикрий.
 
 — Діти, куме, ще нікого на біду не спровадили. Діти піна на воді, щос на них трісне та й по них! Гріх нарікати.
 
 — Та я нічо не кажу, аді, троє їх було і четверте найшлоси але чьис усему пан.
 
 — Мусите собі раду. так давати.
 
 — Косю, видите, та й все поглидю, ци не винирає із-за горба з обідом. Лижка страви чоловіка все тримає. А ще дрібні діти, а вона слаба, а жінки ніякої не загулиш до хати, бо такий чьис — всім вогонь у руках.
 
 — Перебідуєте лиш каби вам газдиня подвеласи але бо вона щось горит та то недобре.
 
 — Таже недобре, клопіт голові та й більше нічо.
 
 — Та чьис нам іти — завтра робота.
 
І пішли.
 
 — — — — — 
 
2. Від диму в хаті сьвіта не видко.
 
Іваниха сиділа коло печи і готовила обід. Жовта як віск, з чорними пасмугами попід очи, з очима блискучими.
 
 — Люде, гину, люде гину!
 
Присіла на землю і руками товмасила черево.
 
 — Ма, аді, аді, кулеша збігає.. Заколотила кулешу наляла в миску борщу і подала дітем. Їли і билися лижками по чолі.
 
 — В хаті як у стайни...
 
Домела хату до лави і впала на ню.
 
 — Бричами ріже!
 
Допала постелі, притулила дитину до грудей.
 
 — Оце мині якіс мрії поперед очи бігают.
 
 — Семенку, колиши Василька.
 
 — Ая, таки зараз!
 
І найстарший Семенко утік з хати.
 
 — — — — — 
 
3. Іван варив вечерю.
 
 — А ци ж я знаю, що цему робити? Розболілася так дій, що хочь.
 
 — Гандзю може борщу горьичого сербнеш?
 
 — Не хочу, дітем дай.
 
 — Твої діти не поздихають з голоду, бодай йіх чума загорнула!.
 
 — Не клени мині діти, ще їх мачуха навкленаєси доста. Іван замовк. Дав дітем вечеряти, а самому не йшла їда в смак.
 
 — Гандзю!
 
 — Дай мені, чоловіче, споки!
 
 — Спи, спи, я нічо не кажу... Як лишитися, коли зерно вітече геть, само стебілє лишитси?!
 
Так заснув на лаві.
 
 — — — — — 
 
4. — Ти, Семенку, не йди від хати. — Колиши Василя, бо мама не годна руков кинути. Дьидя тобі яблук купит.
 
 — А чого кричит як додько?
 
 — Бо голоден. Ти розумний та озми хліба та живикай по трохи та нагодуй!
 
Семенко годував під-найменшого.
 
 — Аді, як кусає — о то публіка!
 
 — Співай єму, то борше засне.
 
Хитав корито і бурмосив щось під носом.
 
 — Ліпше співай!
 
І почала мама сама співати.
 
Все міцнійте, все голоснійше. А врешті так страшно стала верещати, що Семенко з плачем утік перестрашений з хати.
 
 — — — — — 
 
5. — А ти чому в хаті не сидиш?
 
Я тобі зараз покажу!
 
 — Я си бою, я си бою, дьидю, я си бою! Мама так страшна співают!
 
 — Не бий мині, діти!
 
 — Гандзуню, то ти хочеш умерати?
 
 — Хочу.
 
Зарув як звірь. Діти почали за ним верещати.
 
 — Тихо, мой, на піч ідіт, мама не вмре.
 
 — Не лишай мене, Іванку.
 
 — А жито вісиплеси. Ще завтра маю трохи та й вже буду коло тебе.
 
 — Свічку мині зсучи та хоть Семен подаст.
 
 — Йди, йди з Семеном.
 
 — Кілько я тебе маю просити?!
 
 — Зараз, зараз зсучу.
 
Зсукав чорними долонями свічку. Свічка вийшла чорна, брудна. Іван подивився на руки і плюнув.
 
 — Це руки?!
 
 — — — — — 
 
6. Ляг на лаву і сон його почав морити.
 
А може бог даст, що віде...
 
Ся думка прогнала сон і утому.
 
 — Та ти, небого, не вмерай, бо підут твої діти як щеньита.
 
Не вмирай, небого, бо я не маю с чим тебе ховати.
 
Ціле тіло скорчилося, напружилося аж ребра пукали. І Іван влипнув як мала дитина.
 
Приступав до жінки.
 
 — Гандзю, ти не лишьий нас, на кого свої діти покидаєш?
 
 — Не збиткуй, не дай збитку[вати].