ПІДПИС
 
(Фотографія з житя)
 
То було так, що Яковови Яримієви не стало хліба. Одного дня увійшла жінка з комірки та й сказала, що лиш на дні міха зо дві мисчині є та й решта. Яків думав та розгадував та й пішов писати си на сотку до заволічкового банку.
 
Ходив він кілько ходив та й виходив гроші.
 
Раз у Матія Щерби сиділо вечером богато газдів, а Яків розповідав їм свою біду.
 
„Прийшов я, знаєте, до того заволічкового банку і кажу, що так і так: не стало хліба межи діти та й прошу, пане, вашої ласки та й божої позичити сотку.
 
 — Грунт маєш? — питаєся банькір.
 
 — Є, пане.
 
 — А стоїть на тобі?
 
 — На мені.
 
 — А табула чиста?
 
 — Геть все чисто стоїть на мені.
 
 — Але довгів не маєш?
 
 — Та дес у жидів є, та вже за цу сотку і хліба куплю межи діти і струп скину.
 
 — Ну, то принеси аркушик і аністрат та й піде на посідзенє.
 
Випитався мене банькір геть за все чисто та й я приніс єму книжку платнічу і аркушик. За тиждень, каже, прийди!
 
Ходив я зо три рази, аж каже нарешті, що є гроші хвалені.
 
 — А вмієш писати?
 
 — Ні, прошу пана, кажу, я не ходив до школи та й у воську не був-сми та-сми цалком сліпий.
 
 — То, каже мусиш підписуватися у натаря.
 
 — Я, прошу, покладу хрестик, а ви підпишіть...
 
 — Не можна, каже, на векслю робити хрестиків.
 
Став я в гадках. Це як озмут упіс, як процент наперед відберуть, як натареви за підпис заплатю та й десьитки не видко“.
 
 — А з кого ж озме, як не з дурного мужика? — обізвався Матій.
 
 — „А чекайте ж, най я доповім. Звертів я си по місті за ручителями та й надибаю на місті шевця Ляпчінцкого. Кажу єму, що так і так, що беру гроші в банку та й мусю йти до натаря підписуватися.
 
 — Хлоп все дурний, каже мені Ляпчінцкий — гниє цілу зиму тай би не навчився навіть мньи своє підписати.
 
Вислухав я це та й побіг за ручителями за Іваном Калинов та й за Романюком. Привів та й підписали-м си у натаря, та й гадаєте: з сотки тринаціть левів обірвали“.
 
 — А з кого ж урве, з пана чи з жида? Та же як з мужика не урве, та й не урве з нікого! Жид ци пан знає, куда дорога, не бійси... — знов обізвався Матій.
 
 — „Не забудьте собі, Матію, бесіди! Та й несу я ті гроші додому та й все гадаю за Ляпчінцкого. Та же, боже милий, аби-м мав урватиси, та своє порекло навчуси написати. Притулить пюро до паперю, щос помаже та й три леви „плаць, мужику!“
 
 — Та воно акурат правда, що не варт сипати гроші натареви. Він має та й має та й ще має, а ти єму рви з бідної сотки, аби не пішов з торбами. То ще, хто був у воську, хто віломивси, видите, хоть на лумеро, то тому лехко, але як би я си взьив писати та й бих стів пробив пюром... — казав Петро Цікало.
 
Яка зима довга та й би і ви наломилися. Я вже питавси професаря, якби то могло бути. То, каже, за два дни готово, лиш дивитися на узір та й віломитеси та й решта!
 
По сім Яків виймив карточку з мошонки і показував взір. Витягнув олівце і шматок паперу і почав писати з узору.
 
Всі дивилися на него зачудувані. Збилися над ним гурмою і уважали на кождіське посуненє запацьканого олівця.
 
 — Мой, таже рука омліє!
 
 — Аді, яку кривульку віписав!
 
 — Ну, ну, та й Яків на старість письменний...
 
 — Якове, та же ти далі таких векслів віпишеш, що і хата піде на бубен!
 
Яків не уважав на ніщо, лиш писав, а слинив, писав а слинив. Довгенько він мучився, врешті змайстрував підпис.
 
Всі оглядали Яковову картку і тішилися як хлопці.
 
 — Та ніби ви гадаєте, що я розумію, що там стоїть? Написати — написав-сми, але хоть очи ми вібийте, ци би-м прочитав — говорив Яків.
 
Довго, довго оглядали газди Яковове порекло.
 
Може з тиждень пізнійше сиділо у Матія з десять господарів. Самі молоді, самі дужі. Посхилялися над довгим столом і писали з узорів, кождий зі свого. Стіл аж угинався під широкими грудьми.
 
Поміж них ходила Матієва доцька. По лаві ходила поза плечі і всюди заглядала, чи добре пишуть.
 
 — Доцю, ня, а подиви-ко си, ци оця кривулька добра?
 
 — До, ану-ко зачитай, що я написав?
 
 — Павло Лазаренко.
 
 — Якурат я: Добре си вівчила!
 
Доцька ходила, поправляла і тішилася, що всі пишуть з її узорів, що всі її питаються. А дужі хлопи дуже єї вельбили і бралися письма один борше, другий тупійте.
 
Василь Стефаник.