ВОЄННІ ШКОДИ
Сивий комісар в'їздив в село форшпаном і дивувався, що воно ще стоїть чисте і біле.
 
 — Цим мужикам, — думав він, — і чорт нічого не вдіє, а не війна; жеруть, як свині, та заливаються ромункою. Цікаво, чи підуть і кілько дадуть заробити. Я їх умію поскоботати.
 
Максим Онищук побачив від своєї хати пана та зараз забіг за вугол, аби окритися.
 
 — Відки ца Польща тілько тих підпанків набрала! Возимо та возимо та й перевозити не годні. Ліпше сховаюси, а жінка най каже, що я в млині. Вже мені боком лізе оту саранчу возити.
 
Старий Куфлюк вийшов аж за ворота, бо не мав коней і не боявся.
 
 — Але годований, як пацюк, всі богачі повтікают в хащу, аби не йти на форшпан.
 
Стара Варвара сказала славайсу і шептала:
 
 — Це якеє старе дупло, не буде ландувати ночами з поліцайом та хапати молодиці за підтичку...
 
Отець парох, як лошак, побіг до хати, аби комісар його не запримітив.
 
 — Моя пані, лихо вже знов наднесло якогось урядника в село, припрячте в покою та готовте ліпший обід.
 
 — Вже ті ляшки мають добрий апетит...
 
Учитель низько поклонився комісару і сказав „падам до нуг“, бо не боявся, щоби пан комісар загостив до нього.
 
 — — — 
 
Коло громадської канцелярії війт з байратом очікували комісара. Війт каже:
 
 — Люди добрі, я цему не вітримаю, стара від хати відгонит, а діти голюкают, як на пса. Нема спокою ні в день, ні вночі. Давай їм їсти, давай горївки; ходи з ними по селі за бунтівниками; шукай гверів, шукай писмів з Відні, розкопуй землю та шукай зради на Польщу. В зимі двері не запираютси так, що стара замерзає на печі. Пошукайте; собі другого віта, бо я довше не годен цей тягар двигати. От, видите, вже їде; бодай го шлях трафив!
 
 — Війте, а де люди? Я ж розказував вам, щоби всі зійшлися коло канцелярії.
 
 — Я через десятників розказав людім приходити, може ще посходєси.
 
 — Мужик все дурний: як платити, то він хапає книжку з-під сволока, ховає в пазуху та днями вичікує, аби податок заплатити, а як гроші брати, то мужик на печі. Ій, чорт вас бери, менше буду роботи мати, а пенсія одна.
 
 — Прошу пана, вже ми набралиси, аж занести не можемо...
 
 — Не перечу вам, газдо, що за Австрії так було, але в нас буде інакше.
 
 — Дай боже...
 
 — Війте, ідіть ви перші списувати воєнні шкоди; хто не прийде, сам собі буде винен.
 
 — Називаєтеся?
 
 — Михайло Вахнюк.
 
 — Кілько моргів?
 
 — Які там морги, діти розібрали...
 
 — Але кілько ви обробляєте?
 
 — Може десять, може більше, може менше.
 
 — Пишім дванаціть.
 
 — Кілько нема.
 
 — То пишім одинаціть.
 
 — Та най буде...
 
 — Які шкоди воєнні?
 
 — Та які шкоди, ніби мені хто шкоду верне? Пусто говорити і писати...
 
 — Ви того не розумієте, начальнику, москалів ми під Варшавою збили на винне яблоко, з Відня і Пешту заберемо все золото, і золотом усі шкоди воєнні поплатимо.
 
 — Бог би з вас говорив...
 
 — Тепер ми ваші, а ви наші.
 
 — О, то ще хто знає, як буде!
 
 — Польща буде, а ви, як маєте розум, то наберіть золота від мадярів, від німців та від москалів, та й жийте в добрі під Польщею, а своїх бунтівників гоніть з села. Ну, начальнику, яка шкода?
 
 — Та пара коней, та віз ще на почитку війни австріяки взєли, коні з возом тисячу крон. Москалі взяли корову і телицю; за обоє рахую вісімсот крон.
 
 — Що ще?
 
 — Ще мадяри зарубали два пацюки, що варті триста корон.
 
 — І ще що?
 
 — Де я все годен нагадати, та й нащо згадувати лихе; добре, що минуло.
 
 — Ні, все списуйте, ми все заплатимо.
 
 — Та брали подушки, та верені, та ціле сало вхопили, та сани, та дрова з-під хати; де я все то годен збагнути?
 
 — Отож видите, ваша шкода разом, пане Вахнюку, виносить дві тисячі шістсот золотих крон, а перемініть на марки, то маєте чим жити до кінця віку.
 
 — Ей, пане, бог ті корони буде рахувати, а марок мені не треба.
 
 — То подаруйте мені цю шкоду, я вам зараз дам тисячу корон.
 
 — Що буду дарувати більшим панам від мене.
 
 — — — 
 
Байрати так само нерадо списували шкоди, а люди, які вже посходилися, перераховували війтові, золоті корони на марки і не одному ставало жаль, що не мав ніякої шкоди. Та як Кальман цілу годину диктував свої втрати, не поминаючи найменшої кришки, то мужики загомоніли.
 
 — О, паршивий, нарахував аж три тисячі золотих крон, а кривий Дмитро увес маєток єму в себе приховав і дивіт, кілька грошей набере.
 
 — Я в Карпатах їв два місяці сиру бараболю, стратив коні і віз, ледве добивси додому і півроку відлежьив, та аби я нічого не мав...
 
Поки говорили, а врешті розбіглися по селі кликати свояків і сусідів, аби не втратили золотих корон. За годину ціле село стояло на вигоні. Комісар так до них сказав:
 
 — Бачу, люди, що ваше село розумне і всі шкоди вам попишу, але піду їсти, бо я голоден.
 
І разом з війтом та радними пішли до Кальмана, там довго перекушували і повиходили червоні, як раки. Радний Корч уже знав, що комісарові треба румунки, масла, курий та яєць. За те, що людей о цих потребах комісара повідомить, радний Корч мав дістати відшкодування воєнне найдальше за місяць. І заки пан писав у канцелярії, то жінки до комори поліцая назносили всілякого добра, а чоловіки в рукавах таскали румунку. Поліцай і Корч незабавки також почервоніли, так само їх кревні. Цілий вигін заворушився, звеселився, і любо гуторив аж до опівночі, поки комісар писав шкоду. Радний Корч був того переконання, що курий і яєць забагато для комісара, а особливо забагато румунки.
 
В опівночі мужики, як бджоли матку, обступили пана та відпроваджували до Кальмана на вечерю. На зорях висадили комісара на форшпан, обложили курми, яйцями і румункою і так, бажаючи йому та Николаєві щасливої дороги, вернули веселі додому.
 
У Кальмана лишився лишень Свіц. До сходу сонця гукав п'яний:
 
 — Най тих москалів шлях трафить, що мене не обрабували!
 
А Николай добрими кіньми, як переїздив через хащу, то на него і на комісара напали парубки, забрали всі дари, а їх попарили. Коням дали по доброму батогові, і аж під містом пан і Николай отямилися та обтирали кров з лиця: Николай рукавом, а комісар хусточкою.
 
 — А то хами здеморалізовані, а то бидло, вони гадають дістати відшкодованнє? чорта в зуби!
 
І так було.
 