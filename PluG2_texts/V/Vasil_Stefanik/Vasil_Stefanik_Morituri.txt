Morituri
Присвячую Володимирові Дорошенкові
 
Ще до сходу сонця сходилися вони до голяря Тимка що неділі і свята, аби голитися і підстригати чупер. Приносили з дому то хліб, то солонину, то інший харч, а грошей ніколи. їх було вже небагато в селі, що держалися Тимка, бо одні повмирали, а другі пропали на війні. Але від трицяти літ вони привикли мати оцей схід і не покидали його.
 
*
 
 — Кобисте не курили такі тютюни, що я гину від них, та не рзали, як коні, бо я глухну.
 
 — Сиди, Насте, тихо, а глуха — то ти давно.
 
 — Як не глухнути в такім млині, стидайтеси, старі пайташі.
 
 — Та чого ви слухаєте музику з беззубого гребіня? — каже Тимко.
 
 — О, якого ґазду маю, видите ступня! і він ще такий храпливий та слинавий...
 
 — Ти питлюєш язиком, як у млині...
 
 — Тьфу на тебе, старий.
 
 — Вонаби ще хотіла так, як давно, аби її попліскувати по мнєкім, але, небого, вибачай, мнєкого вже давно нема.
 
 — І це ти таке в неділю говориш, окаяннику, таже сегодни-завтра до дучі маєш забиратиси...
 
 — Най і до дучі, а таки старих бабів не буду плескати.
 
Регіт, сміх, Настин кашель.
 
*
 
 — Тимку, бери, мой, кліщі та тягни зуб, та я цеї ночи по стінах дравси.
 
 — Котрий зуб?
 
 — Та на, дивиси.
 
Василь розняв рот і показав цілий ряд білих зубів.
 
 — Та який дідько з зубами, з твоїми? Зуби такі, що залізо перекусиш.
 
 — А я негоден вітримати.
 
 — Я, небоже, не буду до служби Божої тєгнути.
 
Терпи, як можеш до післі Служби, бо я тепер кров не буду пускати.
 
 — І-і, кілько ти нам крови вже пустив перед Службою з бороди та лица.
 
 — То нехотічи, а це інше.
 
 — Васи, а пробуй горівки.
 
 — Сходили діти ціле село тай нема.
 
 — Нешті румунешті.
 
 — А я зараз найду, але аж на кінци села.
 
 — А кілько нас є?
 
Порахували.
 
 — Літерку як купиш, тай буде.
 
Всі шукали грошей, поволи, ніби невдоволені, але раді, що буде забава.
 
*
 
 — Розробляйте мило, котрі голитеси, а котрі стрижитеси, то сідайте, бо сонце сходит.
 
 — Тимку, небоже, ти тримай вже трафіку з папірками, бо як котрий віде з твоїх рук, то мусит цілу книжечку віліпити, аби кров з него не зійшла.
 
 — Та в тебе, Николо, така тверда борода, що я боршеби дику свиню віголив та пустив до церкви, ніж тебе.
 
 — Тобі все недогода, а на Юрка нарікаєш, що має мнєкий волос.
 
 — Бо також пустий волос, такий як у дівки межи пахами... Мині вже рука дрожит, я не знаю, як я вас доголю до кінца а як ще котрий з вас вівернете ратиці, то таки не знаю, як єго на лаву покласти.
 
Сонце вже добре зійшло, як Тимкові гості сиділи обліплені паперцями та чекали на горівку.
 
Микита врешті прийшов з фляшкою і, заки ще обголився, то на столі була горівка і накроєний хліб з чосником.
 
*
 
 — Пиймо, брьи, бо гони наші короткі! що будемо собі жалувати?
 
 — Та нам коби цеї нехтолиці хто доносив, то щебисмо дубали поволи. Війта вже не кладемо, ради не вібираємо, послів не посилаємо.
 
 — Все перейшло на читальню, там тепер рєд.
 
 — От, рєд, дівки перебираютси на парубків, парубки на дівок, обіймаютси без встиду та сорому, весіля справлєют та берут гроші за білєта.
 
 — Така тепер у них настала забава, але вони мают розум, не бійси, молоді, світом бували, Польщі ані-ані не хотьи, а панцкі ґрунти хотьи розділити.
 
 — Бігме добре, ніц не кажіт, тепер з цев Польщев ніхто негоден вітримати: і маєткове і доходове і ґрунтове і від псів і від гноївки... але де що на світі є!
 
 — Та коби могли вібороти! от дай Боже здоровлє, Насте, тай не кричи на нас, бо небого, вжем на розході.
 
 — Та що я вам кажу, дай Боже і вам здоровля, лиш не загрійте голови, як котрих зелених свєт: люди йдут до церкви, село обмаєне, а ви лежите, як дубє під любистком...
 
 — Тогди був ґелт, де ті часи?...
 
Довго ще балакали і Василеві на хорий зуб оставили зо два килішки.
 
 — Та йдіт вже до дому, та коли вас жінки зберут до церкви, і коли я вімету оте волосе, кінцкі гриви з білих коней...
 
І вони виходили з хати зі спеченими обличчами, які сонце довгі роки пражило; воно й тепер зараз увіссалося в них, тай вони його несли до своїх домів.
 
*
 
 — Зараз буде біда, — казав Никола Максимові.
 
 — Та яка біда, а дітем від тебе зась!
 
 — Та дітем зась, але стара. Вже чікає, аж очи відивила, аби мене чісати.
 
 — Сам си чіши.
 
 — А дежби вона дала, вона ціпко любит полюванє робити в чупрі, та зараз занюхає, шом пив горівку. Тай казанє: не маєш стиду, старий, ні від сонца, ні від людий.
 
 — То сховайси дес у стодолі.
 
 — То пропало, вонаби мене з гребенем шукала до завтра...
 