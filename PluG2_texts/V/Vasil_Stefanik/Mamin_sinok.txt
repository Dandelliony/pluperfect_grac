МАМИН СИНОК
(Юрчикові)
 
У суботу рано вибігла Михайлиха за поріг хати і заговорила до себе дзвінким голосом:
 
 — Ба, не знав, де бахур подівси? Дес воно ландає, дес воно нишпорит по дворі, як курка. А ну, ци би ти єго вдержьила у хаті? Зчесала бих бахура, та й нема.
 
За хвилю пішла до стодоли подивитися, чи коло Михайла нема бахура. .
 
 — Ото, в тебе також розум?! Не наженеш хлопца до хати, але коло себе тримаєш на студени. Ходи, Андрійку, до хати, та дам яблуко таке червоне, шо аж!
 
 — Не йди, дурний, бо мама бреше, мама хоче чьисати, та й гулит тебе, — сказав і зареготався Михайло.
 
 — Цес чоловік, бігме, вістарів розум! Та же дитина отут замерзне коло тебе. Не слухай, Андрійку, дьиді, бо дьидя дурний, але ходи до хати, а я тебе счьишу, та й дам булку та й яблуко. Ая!
 
 — Коли ви не дасте.
 
 — Ходи, ходи, бігме, дам.
 
Та й взяла за руку та й повела до хати.
 
 — Я тебе файно вімию, вічьишу, а завтра підеш зо мнов до церькови. Мама таку файну сорочечку і поясок даст. Всі будут дивитиси та й мут казати: аді, який Андрійко красний!
 
 — А яблуко дасте, ма?
 
 — Дам, дам, багато.
 
 — А булку?
 
 — Та й булку...
 
 — А до церькови озмете?
 
 — Озму, озму...
 
 — То чишіт.
 
І мама взяла мити голову Андрійкові. Цятки води спадали поза ковнір, і Андрійко ледве витримував, аби не плакати.
 
 — Тихонько, тихонько, мама так файно вімиє, вімие! Личко буде, як папірчьик, а волосє таке, як лен. Над усі хлопці будеш найкращий!
 
 — Коли бо кусає...
 
 — Мама гет вічьише, нічо не буде кусати. Так легонько буде, шо ей, де!
 
 — А як вічьишете, та й дасте булку та й яблуко, та пустите надвір?
 
 — А шо ж, уберу тебе, та й підеш гет далеко, гет, гет...
 
: — Добре, я піду до вуйниного Івана.
 
Мама Андрійка вимила та й взяла на коліна та й чесала.
 
 — Ма, а коло дьиді є кіт, та й таких миший ловит та й душит.
 
 — Бо миші зерно трубят та шкоду робля...
 
 — Нащо шкоду?
 
 — Аби не було шо молотити та й молоти.
 
 — А шо ж вони їдьи?
 
 — Та же зерно...
 
 — Як?
 
 — Е, з тобов не договорив би си...
 
 — Траба, аби тьи дьидя у вечір підстриг, бо, аді, яке патлате волосє.
 
 — По-парубоцки, ма?
 
 — А як же, та же ти у мене парубок.
 
 — Та й видиш, шо вже, а ти не хочеш ніколи давати чьисатиси. Ану-ко подивися в дзерькало, як файно?
 
Андрійко виглядав як скупаний, волоссє спадало маленькими білими нивками на чоло і шию. Очі були сині, а губи червоні. Мама дала єму яблуко і булку, він сховав у пазуху.
 
 — Я хочу до вуйни.
 
 — Уперед зз'їж яблуко та потім підеш, бо хлопці відоймут.
 
 — Я не покажу. Хочу до вуйни.
 
 — То йди, про мене.
 
Вбрала єго в чобітки, в свою кожушинку, в татів капелюх та й пустила надвір.
 
 — А дивиси, аби-с упав, та й буду бити...
 
Сіла в хаті шити.
 
 — Не біси, такий мудрий, як старий. Не мав би си в кого вдати! Вікапаний Міхайло. А зараз упоминаєси заплати за чьисанє...
 
І мама всміхнулася і шила далі.
 
 — Коби здоров ріс та чемний. Має три роки та й гет оченашу береси. Такий старогрецкий, а такий пустьик, шо хату догори ногами здоймає. Так нераз допече, що мус бити. Якби не бив, та й нічо би з него не було!
 
Підняла голову, глянула у вікно.
 
 — Це вже в полуднє, а Міхайло ще не входит полуднувати. А бахура нема. Дес певне чипит на снігу та й ме кашлати...
 
Вечером сидів Михайло на лаві та й держав на колінах Андрія. Вогонь палахкотів у печі і освітлював хату червоним світлом. Михайлиха сиділа перед печею та й варила вечерю.
 
 — Ти зійшов, старигане, на діточий розум, та лиши дитину в супокою, не підкидай ним, як гарбузом. Йди, Андрійку, до мами.
 
 — Коли я не хочу.
 
 — А ти чій, дьидів, чи мамин? — питав Михайло.
 
 — Дьидів...
 
 — А кого меш бити?
 
 — Маму.
 
 — А ти, підвіяний, та я тобі яблука та булки даю, а ти, меш мене бити!
 
 — Дьидя тобі купит багато яблук, бо ти дьидів...
 
 — Ой, ци ни цес дьидя тобі купит? Ти би ніколи не видів нічо.
 
 — Ану-ко покажи, як ти меш їхати у воську на кони?
 
Хлопець сів на поривач і брикав по хаті.
 
 — Доста, доста, Андрійку, на тобі солімку та пінку з молока збирай.
 
Андрій опинився коло печі і збирав пінку.
 
 — Мо, Андрі, а ти шо купиш мамі?
 
 — Червоні чоботи.
 
 —  А дьидиви?
 
 — Дьидиви нічо не хочу.
 
 — Файний синок мамин.
 
Михайло взяв єго знов на коліна.
 
 — Ти як називаєшси?
 
 — Андрій Косминка.
 
 — А хто ти є?
 
 — Луский радикал.
 
 — Добре. А куда ти поїдеш?
 
 — До Канади.
 
 — На чім поїдеш?
 
 — На такі шіфі, як хата великі, таким морем шіроким, шіроким, гет, гет...
 
 — А дьидю озмеш з собов?
 
 — Озму дьидю та й маму, та й Івана вуйниного, та й гет поїдемо...
 
 — Йди, йди не зіціруй хлопца та не бери на акзамент, бо ще всне без вечері.
 
 — Але поміркуй, який бахур мудрий, гет все знає!
 