Синя книжечка
(Дуничці)
 
Отой Антін, що онде п'яний викрикує на толоці, був все якийсь нещасливий. Все йшло єму з рук, а нічо в руки. Купить корову, та й здохне, купить свиню, та й решетину дістане. За кождий раз отак.
 
Але як умерла єму жінка, а за нею і два хлопці, та й Антін як не той став. Пив, а пив, а пив; пропив букату поля, пропив; город, а тепер хату продав. Продав хату, взяв собі від війта синю книжку службову та й має йти десь найматися, служби собі шукати.
 
Сидить отам п'яний та й рахує, аби село чуло, кому продав поле, кому город, а кому хату.
 
 — Продав, та й авус! Не моє, та й решта! Не мо-о-є! Ей, коби дід мій та підвівси із гроба. Моспане, штири воли як слимузи, дваціть штири морги поля, хати на ціле село! Все мав. А онука, аді!
 
Показував селові синю книжечку.
 
 — Ой, п'ю та ще буду. За своє п'ю ніхто до того рихту не має. А він мині каже: мой, грунт, прісцьив-єс! Печьитку прибиває та й картає! Е, я ще не таких вітів видів.
 
 — А б и тобі так умирати легко, як мині гезди легко!
 
 — Йду я з хати, гет цалком вже віхожу, та й поцулував-сми поріг, та й іду. Не моє та й решта! Бий як пса від чужої хати! Можна — проши. Було моє, а тепер чуже. Віхожу на двір, а ліс шумит, словами говорит: верниси, Антоне, до хати, верниси, мой!
 
Антін б'єся обидвома кулаками в груди, аж гомін селом іде.
 
 — Знаєте, туск такий прішов, шо раз туск. Входжу назад до хати. Посидів, посидів, та й віхожу — не моє, шо маю казати, коли не моє...
 
 — А б и так моїм ворогам конати, як мині було із свої хати віступати!
 
 — Віхожу я на двір та й ні, таки обмарило. Дзелений мох на хаті, траба би єї пошивати. Камінь вода — не я тебе буду, небого, пошивати. Камінь, — аби камінь, та й розпук би си із жьилю!
 
Антін по сім слові гатить руками у землю, як у камінь.
 
 — Сів я на приспу. Ще небіжка мастила, а я глини тачками возив. Лиш хочу встати, а приспа не пускає, ступаю — не пускає. А мині жьиль, не жьиль, ні! Але таки гину... Сиджу я та реву, так реву, якби з ні хто паси дер. Люди ззираютси на покаяніє.
 
 — Аді, отам коло воріт та піп прощі казав. Увес мир плакав. Порьидна, каже, жона була, працовита...
 
 — Перевертайтеси в гробі, небожьита, бо-м лайдак. Пропивєм усе шо до нитки. І полотно пропив. Чуєш, Маріє, та й ти, Васильку, та й ти, Юрчику, тепер дьидя ме у рантухових сорочках ходити та жидам води доносювати...
 
Антін тепер показує на війтову хату.
 
 — Але вітиха — добра жінка. Вінесла ми хліб на дорогу, аби віт не видів. Най пан бог твоїм дітем годит, де си посту-пют. Най вам бог усім дає ліпше як мині...
 
 — На який гатунок я маю на чужі приспі сидіти? Йду. Лиш поступив-єм си, а вікна в плачь. Заплакали, як маленькі діти. Ліс їм наповідає, а вони слозу за слозов просікают. Заплакала за мнов хата. Як дитина за мамов — так заплакала.
 
 — Обтер-єм полов вікна, аби за мнов не плакали, бо дурно, та й віступив-єм цалком.
 
 — Ой, легко, як каміня гризти. Темний світ навперед мене... Антін обводить рукою довкола себе.
 
 — Є ще гезди гроші, але буду пити. З нашими людьми нап'юси, з ними пустю. Най знают, як із села-м віходив.
 
 — Аді, в пазусі маю сину книжечку. Оце моя хата, і моє поле, і мої городи. Іду собі з нев на край світа. Книжечка від цісаря, усюда маю двері втворені. Усюда. І по панах, і по жидах, і по всьикі вірі.
 