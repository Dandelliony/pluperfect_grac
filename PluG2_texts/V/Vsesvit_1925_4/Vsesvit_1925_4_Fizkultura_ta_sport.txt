Плижки на лижах.
Плижки на лижах з гір одна з найефектніших вправ. Для цього треба багато спритности, сміливости, догадливости.
Спорт цей зародився в Норвегії. Норвежців учать їздити на лижах з самого шкільного віку і вони в умінні користуватися лижами досягають надзвичайних наслідків.
Що року відбуваються змагання за першенство країн, де плижки в 35—40 метрів завдовжки вважаються за звичайне явище. Світовий рекорд 47 метрів.
Скакають з гори, де, розігнавшись, лижник летить у повітрі, одбиваючись від спеціально влаштованого уступа (трампліна), і спускається знов на сніг. Чим крутіша гора, тим швидче лижник розганяється і тим більший плижок.
В СРСР плижки на лижах поширені в Ленінграді і Москві. Значних наслідків ми тут не досягли.
Спорт, гра, гімнастика.
Сучасна фізична культура будується на користуванні в умовах природніх: сонця, повітря й води—ріжними способами фізичного розвитку й виховання: спортом, гімнастикою, гирями, екскурсіями і трудовими процесами.
Спорт з гігієничного боку стоїть вище від усих инших способів фізичного розвитку, бо завжди проводиться на повітрі. Захоплення одним родом спорту однобічно розвиває наше тіло, розумно ж комбінуючи всякий спорт, ми досягаємо гармоничного розвитку.
З психичного боку, при правильній постановці, спорт загартовує нашу волю, характер і сили.
Гра з гігієничного боку рівноцінна з спортом і, коли уміло підбирати гру, то вона може також всебічно розвинути того, хто грається.
Гімнастика, хоч з гігієничного боку, і менш корисна, ніж спорт і гра, коли відбувається в зачиненому помешканні, все-ж цінна. Бо кожний рух тут добре продуманий і науково обгрунтований. Роблячи гімнастику, ми порівнюючи швидко досягаємо успішних наслідків, формуючи тіло і поліпшуючи функції внутрішніх органів.
Тут ми не кажемо про колись популярну у нас «сокольську» гімнастику. Вона віджила своє. Йде мова про шведську гімнастику, детально розроблену науково і перевірену протягом десятків років на досвіді цілого народу.
В цій системі нема місця акробатизмові—що дуже міцно засів був у сокольській гімнастиці; виключено вправи взагалі шкідливі, надміру сильні. Знаряддя стоять тут на другорядному місці, відомі «турник» і «бруски» зовсім скасовані.
Гімнастика ця краща ще й тим. що вона проста і доступна для всіх. Ось чому шведська система фізичних вправ завойовує собі де далі все більше місця в радянській фізкультурі.
Хроніка спорту.
Всеукраїнська нарада про фізкультуру, що недавно закінчилася в Харкові, зібрала 80 делегатів з усіх куточків УСРР. Нарада розвязала важливі справи наукового й організаційного характеру. Найяскравішим гаслом на всій нараді було: „лицем до села—фізкультуру на село".
З докладів з'ясувалося, що всього на Україні фізкультурою охоплено більш, як 200.000 душ.
Всеукраїнський стадіон імени Леніна намічено збудувати в Харкові на території б. Бігового іподрому. Радіо-станцію звідти перенесено буде в инше місце. Комітет будування стадійону звернувся з проханням до ВУЦВК віддати згадану територію в його роспорядження. Одночасно оповіщено конкурс на проект будування стадіону. Першу премію встановлено в 700 карб., другу у 300 карб.
