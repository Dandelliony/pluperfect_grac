УГОДА
ВАСИЛЬ БОРЩОГУН помітно п'янів. Маленьке та кострубате обличчя його, подзьобане віспою, почервоніло, передчасні глибокі зморшки розгладились і з-під полинялих рудуватих брів на гостя падав ласкавий погляд. Із уривкових шматочків у голові йому спліталася докупи вдячна думка.
— Який же добряга оцей Степан! І не родич він мені, а, бач, зайшов та ще й горілки з собою приніс. Пра, добряга.
Далі, як і звичайно, думка полізла на язик.
— Голубчику, Степане Кононовичу! От-а-ке. — Василеві руки, наче відганяючи уїдливих мух, зробили рух угору, — тобі спасибі, що не цураєшся Борщогуна. Хто я?... Якийся рибалка невдаха, злидень, навіть і баркаса власного нема, а ти багатир на всі виселки. Але не йдеш до дуків, а до мене. Спасибі, голубчику, їй-бо, спасибі! — Гість, чорнявий кремезний чолов'яга з гладким обличчям, що його мало ще зашкорубила морська солона вода, посміхався й потакував:
— Авжеж, звісно... Ти, Василю, теж непоганий чоловік.
Після нової чарки Борщогун поліз цілуватися, але гість рішуче ухилився від цього. Він хоч пив і нарівні з Василем, але горілка на нього майже не вплинула. Колумак Степан, так звали Борщогу нового гостя, обвів поглядом убогу, але чепурно прибрану, господареву хату і, наче відповідаючи власним думкам, заговорив:
— Гарна друга жінка тобі попалася, Василю! Ач як прибрано... Де вона зараз? Борщогунове обличчя розлізлося в радісно-п'яненьку усмішку.
— Десь на виселки пішла... О, в мене Катря золото, не жінка, Хоч я й пристаркуватий уже, а вона молода, але любить і слухається. Хороша жінка!
Колумакові чорні очі недовірливо приплющились і на випещеному його обличчі засковзалась призирлива усмішка. Василь цього не помітив і уже сумним голосом почав плакатись на свою долю.
— Як би ве злидні тільки! Злидні, Степане Кононовичу, заїдають. Поміркуй, голубчику! Хіба може рибалка жити на одній ставці сіток, до того ж і власного баркаса не маючи? — Ні. Треба спрягатись, та не з одним, а з чотирма. Хіба ж то робота? Хіба то заробітки? Щоб справити баркаса, або принаймні ще одну ставку — нізавіщо. Скрізь борги, всюди убозтво. Просто заріз. Мені коли б власний баркас, так…
Колумак наче тільки й чекав, щоб господар заговорив про злидні. Він налив по чарці і, пильно дивлячись Василеві в вічі, перебив! – Свій баркас у тебе може бути. Правда старенький, але до роботи ще годиться.
Борщогун відкрив було рота, але гість не дав говорити. Він ще пильніш вирячився на господаря й одразу бахнув!
— Давай обмін зробимо. Я тобі даю баркаса, в мене ж їх аж два, а тн мені свою Катрю. Василеві руді брови полізли догори й на посоловілих очах вималювалось надзвичайне здивовання.
— Як це обміняти?
— Дуже просто. Намов або застав жінку йти до мене жити, я тобі за це віддам свого баркаса. Коли хочеш, то можеш навіть піти в сільраду та розвод узяти — мені все одно. На баркаса ж зробимо росписку, що нвче я тобі його продав.
Борщогунове здивовання перехопив регіт.
— Ги! Ги! Ги!... От чудасія! Жінку, мов тварину, на баркаса обміняти. Го! Де таке чувано?
Колумак насупив брови.
— Я це кажу насправжки. Ти ж сам гоаориш, що тобі без власного баркаса заріз, я ж тобі його дам.
У голосі його почувалося щось таке, що Василь перестав сміятись і навіть хміль йому в голові трохи розвіявся. Він перепитав.
— Ти й справді не жартуєшь?
Гість нахилився ближче й почав переконувати.
— Дітей у тебе нема, то навіщо тобі Катря, а баркаси на дорозі не валяються. Придбаєш собі баркаса, підправишся трохи, то знайдеш собі й іншу жінку.
Це так голосно, а в думках:
— Я — удовець, двійко дітей у мене — все ж рівно без жінки в хаті не обійдешся. Робітницю ж найняти більше коштуватиме ніж баркас, бо він уже старий, а Катря красуня на всі внселки й стане наче за жінку. Набридне ж і я собі знайду законну з приданим, тоді випровадю її під три вітри.
Борщогун теж міркував:
— Чи він дурний, чи я п'яний. Баркаса міняти на людину в спідниці. Та тепер такі часи, що я п'ять жінок дурно знайду. Мабуть жартує. А може... От чудасія!
Після кількох чарок він уже вигукував.
— По рукам. Ото штуку ми вишкваримо! Го-го!..
Колумак говорив на прощання:
Я завтра знову зайду, а тим часом ти перебалакай із Катрею.
Борщогун хвалився п'яною упевненістю.
— Я заставлю! Вона в мене слух'яна.
Вже вечірні тіні синім павутинням постлалися в закутках хати, а Борщогун все сидів аа столом. Він допив усю горілку і, рубаючи рукою повітря, голосно говорив сам до себе: — Жінку обміняти на баркас:... Хитра штука! Ій-бо хитра. Мовляв, бери жінку, — давай баркаса. Го-Го!... Це новина! Що мені з Катрі. Що для рибалкя жінка? Йому дай баркас, море... Во!...
Інколи ця бадьорість переходила в зітхання.
— Тільки ж шкода Катрі. Любить та поважає вона мене О-хо-хо-хо.
Відчинилися двері й до хати ввійшла височенька, струнка молодиця з зажуреним красивим обличчям. Борщогун підвівся й поточився до неї.
— Катрусю, голубочко, прости мене! Я тебе чоловікові продав. їй бо, взяв та й продав. То їсть не продав, а обміняв. Баркаса за тебе, голубочко, дають…
Катря повела тонкими бровами й темні очі її обгорнув ще більший сум. Злегенька відіпхнула чоловіка й промовила:
— З ким це ти тут набрався?
— Гарний чоловік у мене був, Катрю! Ха-а-р-роший чоловік — Колумак Степан. Значить, ми випили, закусили добре й зробили умову. Він мені дає баркас, а я йому тебе. От тобі хрест, що так сталося!
На обличчі жінки з'явилася прикрість.
— Краще лягай спати, ніж ото верзти нісенітницю.
— От ти не віриш, Катрусю, а я справді тебе продав. Тобто не продав, а обміняв на баркас. Прости, голубочко!
В голосі Борщогуна почулися плаксиві ноти, але не надовго. Швидко він перемінив голос і замахав стиснутим кулаком.
— Може, скажеш, не послухаєш і не підеш жити до Колумака? Гляди мені, бити буду!
Далі знов почав збиваючись росповідати, як вони випивали та як робили умову, але Катря мало слухала. Вона роскидала подушки ті силоміць почала роздягати чоловіка. Той не дуже сперечався і швидко захропів.
Катря прибрала зі столу, сіла біля вікна й замислилась. У хаті стемніло зовсім. На полу чулося чоловікове хропіння, з під припічка йому таємниче відповідав цвіркун, а через хатні стіни, з надвору все це приглушувала сердита буркотнява, наче хто на велетенському решеті посипав горохом.
То море роспочинало нічну розмову з першими подихами вітру. Оточення сприяло згадкам про минуле. — Вона не з цих виселків. Вона з сусіднього містечка. Батько там служив за сторожа на сушні в багатого рибиика Куцопова. Минулого року він помер, залишивши Катрю сиротою. Присватався бездітній удівець, рибалка Борщогун. Пішла на злидні, бо тепер так тяжко хоронити дівочу честь та ще й сироті.
В уяві молодиці повстало чоловікове миршаве обличчя й вона мимохіть зітхнула.
— Але... треба миритись, Добре, що хоч смирний, не б'ється!
Звову важко зітхнула, Не запалюючи світла, лягла спати. Про чоловікові слова не згадала ні разу. То, мовляв, п'яне верзякання.
Велике ж було здувовання в Катрі, коли й ранком Василь заходився з учорашньою балачкою. Вона топила піч, а він довго ходив по надвір'ю, потім увійшов до хати й трохи ніяково заговорив.
—  Слухай, Катре, я вчора не жартував. Справді, давай візьмемо розвод та ти підеш жити до Колумака. Він мені за це подарує баркас... Сама ж знаєш, як погано мені без власного баркаса. — Катря хотіла спершу зареготати, але глянула чоловікові в очі, помітила в них справжнє прохання й сміх застряв у горлянці. Махнувши рукою, сердито відповіла:
— Чи ти не здурів бува? Де ж це видно, щоб чоловік свою жінку продавав, або міняв?
— А ондечки Пилип Покотьоло розвівся ж із жінкою?
— То ж інша справа! Пилипиха з ким тільки хотіла, з тим і гуляла, коли чоловік їздив у море.
Борщогун запобігливо продовжував.
— Воно й справді, наче чудно це все, так баркас же... Колумакові мабуть врода твоя запала в очі.
— Може він хотів просто найняти мене?
— Ні. Хоче взяти зовсім за жінку. — Аж тепер тільки Катря зареготала.
— А тобі й не шкода буде мене? — Борщогун важко зітхнув.
— Шкода, голубочко, та бач, рибальці без баркаса, як без рук.
Молодиця насупила брови й, ставлячи на стіл сніданок, суворо промовила:
— Не мели казна чого та сідай ось снідати. Видно вчора обидва дуже багато випили, що до такої дурниці доверзякалися.
Після сніданку вона пішла на виселки — тітка Домаха просила допомогти попрати білизну. Повернулась додому під обід. Вступила до сіней, аж чує в хаті жваві голоси. Прислухалася. На обличчі майнула зневажлива усмішка. Не входячи в хату, сіла на порозі й замислилася.
Борщогун уже був на підпитку, коли згодом у хату ввійшла Катря. Кинувся назустріч їй з вигуком.
— Жіночко, голубочко, проміняв я тебе на баркас, уже й могорич запили.
Колумак статечно кашлянув і теж поліз здоровкатись. Катря, ніби в жарт сказала:
— А мене ви питали, що вже й могоричуєте?
Колумак висунув наперед ногу в високих рибальских чоботях і, підморгнувши, гордовито покрутив вуса:
— Хіба не підеш до такого молодця?
В Катрі замонголилися зневажливо очі й вона посміхнулася одними куточками губів.
— Ото так упевнений у собі?
Той зареготав.
— А як же. Чим я не молодець? За гроші все можна купити.
— Тільки не вірну дружину.
Колумак наблизився до Катрі й, обнімаючи її за стан, гукнув до Борщогуна.
— Тепер, Василю, я гадаю, що можна й обняти Катрю.
Та сіпнулася й опинилась аж у сінях. Рибалка весело загукав услід:
— Недоторка! Це мені подобається. Згодом я її вкоськаю…
Борщогун, вибравши слушну хвилину, побіг на грядки, куди пішла Катря.
— Так як же, голубочко, згодна на розвод? Чоловік же баркас дає, а мені без нього, як без рук.
У його голосі почувалося велике прохання. Катря випростала спину. Пильно подивилась на чоловіка й спитала.
— Ти й справді хочеш зо мною взяти розвод?
— Не я, а бідність. Баркас же ... — нерішуче забелькотів.
— І тоді не будеш шкодіти за мною?
— Еге ж... Ні. То їсть... зніяковів зовсім.
Катря на хвилинку заплющила очі, наче щось думала. Потім усміхнулась і якось по чудному промовила:
— Добре! Ходімо до хати!
В хаті вона сипонула з очей на Колумака хитрими іскрами.
— За чаркою ти, Степане, завзятий, а от мені ціково, чи й на морі ти так рибалиш. У мене чоловік хоч і бідний, а рибалка дотепний. Давайте оце втрьох поїдемо в море. Ти сам вибиреш місце, сам і засипеш ставку. Коли піймаєш на одну десять пудів чахоні, значить ти щасливий і мені судилося жити з тобою. — Колумак подумав:
— Примхи.
Голосно гукнув:
— Згода! До речи мені сьогодні все одно треба виїздити з наймитом у море, а то поїдемо без нього.
Жовто-гаряче покотьоло сонця наближалося до водяного обрію і, мов обличчя дівчини красуні перед дзеркалом, зазирало на блискучу поверхню. Невеличкий ост 1) бавився з пустотливими морськими брижжами й витребенькувато тріпотівшарудів вітрилом на баркасі. Водяна вогкість переважувала денну спеку й цьому раділи верескунки-чайки, що, випроставши серпанки-крильця, кружляли в повітрі та дзвінко кигикали.
На Колумаковому баркасі саме засипали 2) ставку 3). Сам Колумак, заохочений присутністю Катрі, відчував у собі не аби яку завзятість. Він голосно командував Борщогуном, що правив стерном, упевнено запускав у воду тяжарі, вирівнював зверху поплавці й на переметах 4) хвацько швартував якірцями. Між роботою не забував поглядати на Катрю й голосно запитував її:
1) Східній вітер. 2) Становить у воду сітки. 3) 12 сіток, з'єднаних докупи. 4) Місце з'єднання цих сіток,
— Ну, як по твоєму, вмію засипать?
Катря не відповідала нічого. Обіпершись на причілок баркаса, вона сиділа замислена й ледве помітна якась загадкова усмішка не сходила з її обличчя. Іноді косила поглядом у чоловіків бік і стежила за його постаттю. Борщогун після випитої горілки був увесь час у надзвичайному запалі й не міг розлучитися з думкою:
— А ну-ну, що воно вийде з цього? Ого штукенцію вшкваримо!
Вся його істота була заповнена новизною вигадки. Засипку ставки закінчили. Колумак вирівняв на поверхні води буйок із білим прапорцем, на якому було вишито чорною заполоччю дві літери „С. К.“ і весело гаркнув до Катрі:
— Оця ставка нехай приносить мені щастя. Згода?
Катря мовчки кивнула головою. Поїхали в інше місце засипать другу ставку. Коли засипали третю й останню, Колумак запропонував:
— Може й ночувати тут залишимось? Я про запас захопив півкварти з собою.
Борщогун радо погодився, але Катря рішуче відмовилась. Баркас поволі рушив назад. Сонце вже зникло за обрієм і тільки на тому місці віялувато вилискувала вода. Туманилася далина.
Колумак підліз до Катрі й обняв її за стан. Вона випручалася й опинилась аж у задові баркаса біля Борщогуна. Поклавши голову йому на плечі, жартома заговорила:
— Любий хороший чоловічку мій, чому не заступишся за свою бідну жінку, що її чужі люде зневажають?
Борщогун відвертав голову й ніяково бурмотів:
— Годі тобі! Не заважай стерном правити.
— Мене так не хоче обняти! — з прикрістю кинув Колумак.
— Тебе може завтра доведеться обнімати, коли риби багато впіймаєш, — моргнула очами Катря. Залишила чоловіка й перебралась на передній чардачок. Колумак за нею. Там вони почали жартувати. Колумак усе намагався поцілувати молодицю, а та уникала цього й дарувала рибалку ляпасами. Його це дратувало. Він зробив рішучий рух, щоб ухопити Катрю. Та, наче ухиляючись, стала на причілок. Раптом дзвінке жіноче:
— Ой . . . 
Здрігнув баркас, під ним хлюпнулась вода й над білою плямою Катриної сорочки стулилися синє-олив'яні хвилі моря. Колумак заметушився:
— Стій! . . . Повертай назад! Шукай віжки!
За кілька кроків позаду баркаса між хвилями з'явилася Катрина голова й вечірнє повітря різонув пронизливий крик.
— Спасіть!
— Пливи, пливи сюди! — закричав із баркаса Колумак і замахав руками. Але ще до його крику раптом крутонуло баркас, бо Борщогун покинув стерно. Ще мить — і він, як був, в одежі плив у напрямку жінчиної голови . . .
Катря викручувала на собі мокру одежу і всю дорогу до берега промовчала. Коли ж ступила на землю, то враз стала жвавою.
— Ну, Степане, пропало твоє щастя. Гострокрилою чайкою полетіло від тебе.
Колумак непевно перепитав:
— Як це так?
— А пам'ятаєш нашу умову? Тоді б мені судилося жить з тобою, коли б я на свої очі впевнилася, що ти спранжній рибалка. Аж виходить, що ні!
Голос Катрі з жартовливого перейшов на поважний.
— Рибалки часто бувають віч-на-віч із смертельною небезпекою й знають, що це за штука. Через те з давніх давен у них стало за звичай, де б не трапилася комусь потреба в допомозі, вони, не шкодіючи життя, подають її. Справжній рибалка так і робит — інакше йому ганьба. Ти ж цього не зробив. Ти вмієш обнімати та цілувати, а коли я ледве не втопилася, то тільки руками махав. Який же з тебе рибалка . . . Прощай, козаче! Ходімо, человіче, додому.
Вже від калі гукнула назад.
— Вірної дружини за гроші не купиш!
Пішли з чоловіком узберіж. Трохи згодом Борщогун несміло сіпнув жінку за рукав.
Спинилися.
— Катрусю, скажи по щирості, ти й справді не вмієш плавати, що кричала на поміч? Катря стиха засміялась.
— Дурню, я хоч і в одежі була, а версту б проплила. Мені треба було знати, кому з вас я миліша.
Наче ненароком вона щільно притулилася до Василевої постати. Пішли далі й знову спинилися.
— Дядько Хведір передавав мені сьогодні, що він згоден прийняти тебе в супрягу до свого баркаса. Хоч і одна тільки ставка в нас, але рибу будете ділити нарівно. За це я буду дома йому глядіти дітей. Трохи помовчавши:
— А з дурними витівками годі. Колумак звик компанію водити з багатими рибниками, які що-року міняють жінок, та й собі заходився. Хотів, щоб упасти й не забиться. Бідному рибальці не можна цього робить. Коли він буде часто розводитись та знову женитись, то швидко лежатиме на морському дні.
Рушили знову і вже не спинялися.
Смерклося зовсім.
Під ногами в них хлюпалися вічно рухливі хвилі, стиха шаруділи, наче росповідали про сьогоднішні пригоди на морі . . .
Десь на виселках дисонансом їм тривожно дзяволія собака.