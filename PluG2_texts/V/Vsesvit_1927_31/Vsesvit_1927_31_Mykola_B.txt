ОДНОЇ НОЧИ НА ВИНОГРАДНИКУ
ВЖЕ звечоріло, коли зза Яйли насунулися кудлаті хмари, зустрілися з хмарами, що ніби розгублена отара носилися над морем, груба й гилляста блискавка з невимовним гуркотом утопилися в далеких хвилях, на Ялтинському шосе звіялася біла курява і раптом по листю почали стукотіти великі, мов чаушові виноградини, краплини.
Я вкинув рушницю до намету і сам сів коло входу, завішеного рядниною.
Краплини вже перейшли в справжню зливу і я почав рихтувати каганця, коли ряднина відкрилася і до намету вскочила якась темна бородата постать.
Постать задзеленькала чайником, що висів коло подорожнього клунка, і густим басом попрохала дозволу перечекати зливу.
Злива, грім і блискавка змішалися в якійсь величній сарабанді, і наш намет здрігався, немов би його носило по гнучких невидних хвилях.
Балакати не було як, і ми обидва, напівлежачи, думали кожний свою трівожну думу, що завжди опановує мозок людини, коли лютують у нелюдському герці великі природні сили.
Поволі хмари віднесло десь за море, проглянули заплутані намиста зірок і заступила широка темна тиша, порушувана хіба окремими краплинами, що зрідка скочувалися з листа на лист, та далеким гуркотінням грому. Здавалося, старий дід порається десь на дворі й свариться собі під ніс на збиточних онуків…
Стало ясніше, і на тлі зоряного неба, що заступило весь трикутник входу до намету, я побачив образ чоловіка років під сорок з трохи горбатим носом і підстриженою по татарському бородою.
Чоловік видко було стомився і я запропонував переночувати в мому наметі.
Він з радістю погодився, збігав до шосе, де за кілька хвилин заблищало полум'я під чайником, і ще за півгодини ми сиділи в наметі, відкусували гомеопатичні шматочки рафінаду і балакали про все на світі.
Цей чоловік, його ім'я було Олександер Черняк, росповів мені дивну історію.
Мій батько, — говорив Олександер, — мав порядну крамницю в Бердянському і думав зробити з мене вчену людину, але я завжди захоплювався чимсь іншим, тільки не наукою, і тому з 5 класу реальної школи попав безпосереднє за прилавок у батьківській крамниці.
Та це мене, звичайно, не вабило, і одної темної ночи я зник від батька з якимсь мандрівним цирком, де опанувала до краю моє серце легенька як пір'ячко наїзниця Ельза, і де я став за конюха. Коротко сказати, я дуже швидко ростринькав ті п'ядесят карбованців, що призбирав у батька. А коли невеличка купка артистів збунтавалася за неплатіж грошей, хазяїн, засмаглий і грубий як барилка італієць Чіпінеті чи Пічінеті чи ше якось, утік з Ельзою, двома вченими пацюками, шімпанзе “Бібабо“ і головне — цирковою скарбницею; отже всі почали ділити майно, взяв собі стару шпакувату коняку, кому ми домальовували завжди перед виставою “яблука“ і що мала кумедну назву “Матчиш“.
В додаток до неї сам вчепився до мене вчений пінчер “Макс“, що мабуть добре пам'ятав кидані йому кістки та шматки сала.
Довго росповідати було б, як мандрували ми втрьох по ярмарках, по селах і містечках. Але кінець кінцем, після кількох удалих вимін попався мені до рук чудовий вороний кінь, що й спричинився до великих подій у моїм житті. 
Заробивши тим конем трохи грошей, я здумав податися до Криму, де в компанії ще з одним хлопцем почав віддавати коня багатим панам і паням, що їздили дивитися кримські красоти і шукали пригод та потіхи.
Всім подобався мій коник “Селім“, і незабаром я придбав чудового лакованого фаетона з темно-червоними оксамитовими подушками та легенькою парасолькою, оздобленою стрічками та мережаними з кутасиками фіраночками. Коротко сказати, — я скоро став одним з найулюбленіших публікою фаетонщиків і не одна петербурзька паня поглядала на мене ласими очима Що правда, був я хлопець стрункий, з чорними очима, що перепали мені від матери гречанки, і чорними тоненькими вусами понад рожевими губами.
Та я надто легковажно ставився до цих пригод, до палких несподіваних поцілунків під розлогими вітами ліщини чи фігового дерева, аж до того часу, поки не з'явилася в Ялті пані Лідія Львівна, чи, як кликали її численні кавалери, ,,Мадам Ель-Ель”.
Це було чарівне дивовижне створіння. Ось погляньте, — додав оповідач, ніби й справді показуючи мені красуню. — Середня на зріст, гнучка як пальма, темне, але не чорне шовкове волосся, трохи вередливі вуста і на прочуд зелені очі, іноді глибокі й безкраї, як Чатирдагські печери, іноді прозорі й невиразні, як шматок шкла. Вона вміла гарно танцювати, завжди чомусь у чоловічому вбранні, і співала зворушливим контральто, ніби справжня циганка.
Сталося також, що вона чогось здумала, ніби я справжній татарин, і коли я довідався, що це може подобатися моїй пані, я почав називати себе Хасан, а вона перехрестила це ім'я на ,,Сан”.
,,Милий Санчи”, казала вона, ,,куди сьогодні ми злітаємо на твоїм Селімі?”. Я відповідав їй трохи татарською, трохи руською мовою, удаючи з себе справжнього Хасана, що полетимо туди, куди скаже незрівняна Ель-Ель-ханум.
І ми їхали на Чатирдаг, на Ай-Петрі, лазили по горах, заїздили в знамениті виноробні підвали, де знайомі Ель-Ель дегустатори припрошували спробувати вина, аж доки не починали мліти ноги, видиралися на найвищі кручі, сідали на ,,обличчя” Катерини, збуджували луну в темних мурах старовинних генуезьких фортець, відвідували манастирі з ніби намащеними оливою ченцями, ночували серед чабанів Яйли і різали хвилі на легеньких і швидких, як дельфіни, вітрильних шлюпках, в невимовно гарні кримські ночі, коли срібний кавун місяця стелив по морі широкі сріблом вишивані блискучі рушники, а теплий подих вітерця з анатолійських берегів надував наші вітрила.
Не треба казати, що “мадам Ель-Ель“ остаточно повоювала моє серце і тому гострі пазурі ревношей ятрили мою сердешну рану, коли вона їздила на чергову прогулянку з якимсь із своїх численних кавалерів, а може й коханців. Та я все ладен був позабути за ті години, що ми були самі і мадам Ель-Ель ніби намагалася спалити й себе й мене з собою в палких вибухах кохання.
Отак ішло все до кінця вересня, коли трапився дивний випадок: ми приїхали верхи в велике виноробне господарство, щоб подивитися, як упрілі робітники зрізують і великими кошиками носять до пресів перестиглі грона винограду, як струмком біжить під нагнітом пресу непрозорий солодкий, наче мед, сік.
Ми ходили між кущів, коштували по зеренцю виноград з особливо принадних грон і розмовляли з засмаглими робітниками, що кривими ножами спустошували кущі.
Тут я побачив хлопця, що знав мене з давних часів.
Він радісно привітав мене, Шурку, як він назвав роспитуючи про Бердянське, батьків і т. д. Раптом я побачив, що моя супутниця зблідла і, прискоривши ходу, пішла до коней. Я побіг за нею і за кілька хвилин ми вже були на шляху до дому.
Панна Ель-Ель промовчала цілу путь і лише біля Ялти немило спитала:
,,Ви мене обманювали? Ви не татарин. Ви ніякий Санчик — а звичайний собі ІІІура?” Останнє вона вимовила підкреслено і з призирством.
,,Я не хочу Вас більше знати. Від тепер Ви для мене візник і більш нічого. Так, так візник, ,,фаетонщик”.
Що я вже ні казав, як ні виправдував себе коханням, вона ніби не слухала мене і, підстьобуючи коня, поспішала до міста.
Кілька день я не бачив моєї красуні, вештався по горах і виноградниках, пив справді як візник, і згоняв серце на бідному мому Максі, що скрізь бігав зі мною, немов стежучи, щоб я не встряв у якесь лихо.
Потім повернувсь до старої роботи з маленькою надією, що Ель-Ель мене справді хоч трохи кохала і, що кінець-кінцем, вона захоче мене побачити. Та проходили дні, а її не було видко, хоч усі знали, що вона в Ялті.
Оповідач чомусь озирнувся і почав крутити цигарку. Здавалося, його схвилювали спогади.
Я взяв рушницю, обійшов виноградник й, коли повернувся до намету, мій оповідач так само сидів, похнюпивши голову, і мовчки курив цигарку.
— Що, може набридло слухати? — промовив він, нарешті, та після мого заперечення відкашлявся і почав знову.
— Одного вечера, коли я фаетоном проїздив по вулиці, мене покликав якийсь дзвінкий чоловічий голос. Я під'їхав. Поруч офіцера стояла мадам Ель-Ель.
Я ледве не скрикнув побачивши її, а вона ніби навмисно голосно сказала:
,,Я знаю цей чудовий фаетон, нам буде добре з тобою, Шаліко”... 
Офіцер-грузин зручно підсадив мою любу і, гукнувши — ,,На Гурзуф”, скочив до фаетону.
Скільки не намагаюся, ніяк не можу й і дотепер згадати, які думки вихором звіялися в голові, що й коли я надумався робити. Тим часом ми виїхали за місто й фаетон котився по шосе до Нікіти.
Ви знаєте, що там в місця, де шосе проходить понад глибокими ярами, що поросли невеличкими кущами тернини, шипшини, ожин та й ще чогось.
На одній заворотці, де нещодавно стався завал, я виразно почув позад себе згуки поцілунків.
Що зі мною сталося, не пам'ятаю, але я несамовито скрикнув, коні сполохалися і за одну мить ми зі всього скоку злетіли в прирву.
Коли я прийшов до пам'яти, мені сказали, що під час катастрофи убито мадам Ель-Ель й тяжко поранено офіцера — князя Данелію, що побитих коней довелося застрелити і що мені дуже пощастило: зламано двоє ребер, і побито ноги. Було б може й гірше, коли б не Макс, що прикликав своїм гавканням людей.
Був суд, що мене виправдав, бо я не сказав, звичайно, за свою пімсту і от, ще слабий після лікування, я опинився знова на вулиці без коней, без грошей, з самим лише Максом.
Від тих днів минуло багато часу.
Вибухла революція, мінялися влади, був голод, я згубив і останнього свого друга Макса, — він загинув від старости, — а я все мандрував по Криму, згадуючи щасливі дні, проведені з моєю Ель-Ель.
Я став справжнім бурлакою і, як циган, не можу всидіти на однім місці.
Тепер я прямую до Бахчисараю.
Там мені обіцяли на кілька тижнів роботу, а до того в Бахчисараї живе старий Сейдамет, кому я подарував колись Максового сина.
Він виріс уже в доброго пінчера, надзвичайно подібного до батька, що врятував мене від смерти.
На винограднику щось заворушилось, я сіпнувся туди з рушницею, а коли повернувся до намету, Олександер міцно спав на купі сіна.
Почало вже заводитися на ранок, я трохи приліг відпочити, а коли за годину прокинувся, мого оповідача вже не було.
В першу хвилю я навіть замислився: а чи не приснилося все це.
Мені дивно було уявити, що цей чоловік, що так мальовниче оповів мені свою життьову драму, — звичайний бурлака, втрачена людина, що не може знайти в новому житті постійного осідку.
Але на сіні ще видно було місце, де спав Олександер, і може на спомин мені залишено було чудово вирізану терняну паличку.
На ній стояли випалені в арабському стилі літери Ель-Ель.
Сонце щойно піднялося зза гір, що ніби ламаним гребінцсм розчісували ще повісма ранішніх хмарок, а на далекому пляжі виблискували вже дитячі плечі й груди: — піонерський табор прийшов купатися.