ПІМСТА
"ДИВЛЮСЬ я на вас, мої голуб'ята, і бачу,  як ви росцвітаєте, сила–енергія у вас просто струмком б'є, а молода кров грає по жилах. Добре вам тепер, не те було нам колись. Жити ми хотіли, а нас душили, непускали до світла,  — тяжко зітхнувши казав старий Мартин Рудня. Навколо нього вже зібрався гурт молоди, що працювала на радгоспі ,,Рубіж”.
Мартин Рудня випадково потрапив до Радгоспу. Прийшов чогось із міста до завідателя, подивився, як живе радгосп, сподобалося йому та й залишився.
Цікавий був для нас–молоди–цей новий товариш. Завжди росповідав нам свої такі цікаві пригоди, що здається слухав би та й слухав.
Швидко ми довідалися, що він – колишній політичний засланець, каторжник. Це ще більш будило цікавість. Але щось трапилося в житті Мартина, що він не любив говорити–саме про те, як потрапив на каторгу.
— Та чи варто росповідати про старе? Воно уже цвіллю поросло, не треба й починати — так відмовлявся Рудня, коли його про те починали роспитувати. І зараз же переходив на іншу розмову, оповідав про революційну роботу, про підпільні газети, труси та шпигунство царських поліцаїв Якась таємниця опанувала слово ,,каторга”, а свідоме уникання Рудні ще більше під'южувало нас.
Як уже ми і підходили до Рудні, і просили, і ображали його, але не виходило. Все було гаразд, коли про щось інше росповідав Рудня, а як заговоримо про каторгу, зараз замовкав.
Але одного чудового липневого вечора, коли потягло пашною травою з лугів, а сонце вже заховалося  за обрій і молодь зібралася на колодках проти радгоспівського будинку — старий таки поділився з нами своєю таємницею. 
— Так ось слухайте... Те, що я казатиму,— чистісінька правда. Вона трапилася 19 років тому. Не таким я тоді був. Молодий, бадьорий, дужий, а тепер що? Старий, почуваю — клята каторга підточила здоров’я. Працював я тоді в друкарні невеличкого міста. Гарні хлопці були робітники, нічого собі й завідатель. Оце, бува, закінчимо роботу та тамож на дворі і влаштовуємо нелегальне читання. Усім цікавилися робітники допиливі хлопці були. 
— Працював я тоді вечорами і в революційних гуртках, був членом партії есерів. Тодішнє життя було зовсім одмінне від сучасного. Бувало йдеш на навчання гуртка, так і дивись, чи за тобою не стежать. Траплялося й таке – нікого немає позаду, але почуваєш, що хтось назирає за тобою, почуваєш пару очей на своїй спині. Прискорюєш ходу, просто біжиш, проскакуєш прохідний двір один, другий і ховаєшся десь під парканом, поки не проскочить якась постать. Тоді, озирнувшись навколо, посміхаєшся, потихеньку повертаєш назад та й прямуєш старим шляхом. Не так було колись, як тепер. 
— Та ще важче стало нам після першої революції п'ятого року. Зникали наші товариші одне за одним. Керував цією роботою відомий на цілу губерю жандарський генерал Духов. 
— Духов — страховисько для дітей робітників. Духов — це символ катування робітництва. А як чудово він знав людину, а яких методів уживав, щоб витягти з людини все потрібне, не катування, тортури, ні, а бува, як підійде, так вдарить - словом боляче, що мимоволі хтось щось і скаже. На психіку, наволоч, впливав він, ось що. 
— Мав я тоді кохану дівчину — Олесю, теж робітницю, у в'язальній майстерні працювала. Олеся, сердешна дівчина була. У гуртку участь брала. Поважали її мої товариші. 
І ось одного дня, як зараз пам'ятаю 13 травня, я щойно прийшов з роботи до дому, як хтось нервово заторохкотів у двері. Побіг — відчинив. На порозі з'явилася постать робітника — вечірньої зміни друкарні. Без кашкета, роспатланий, він відривчасто проказав п'ять слів, що назавжди залишилися у мене в пам'яті... 
— „Олесю заарештовано... спіймали з прокламаціями…” Спочатку не зрозумів, а потім як божевільний вискочив з хати і попіг, не знаю чого, просто до друкарні. 
— Росповідали мені робітники — набрали вже й прокламацію, половину відбили. Все, здається, було гаразд. Раптом поліція. Трус. Олеся схопила частину листівок і під кохту, а поліцай це помітив. Обшукали її, знайшли відбитки... Забрали Олесю і двох робітників... 
— Оце й усе, що я міг довідатись про Олесю Цілу ніч я гасав по місту, думав відшукати Олесю, але марно. Олеся й робітники зникли... 
— Правда, через два дні до друкарні поліцай приніслиста ніби то від Олесі, але то, напевне, була підробка, та й зміст про це свідчив. В листі було написано: 
— „Киньте свою роботу, видайте товаришів, бо інакше я загинула…” 
— Ні адреси, ні підпису не було. 
— Ми ходили по місту мов божевільні, шукаючи слідів Олесі. Лише через де-який час випадково довідались, що її та одного робітника, за наказом Духова, відвезено кудись на північ, а другий умер у лікарні від тортур. 
— Кров'ю облилося у мене серце. Стиснули зуби і ухвалили ми жорстоко помститися за Олесю з товаришами. 
— Ухвалили — вбити Духова. Тягли жеребок і припало мені. Довго ми міркували, як до нього дістатися. Я уже й на вулиці вартував, думав — уб'ю коли йтиме, і до церкви вчащати почав, щоб там його спіймати, але нічого на виходило. 
— І ось надумалися ми вчинити останню спробу: або пан, або пропав. Дістали у знайомого сторожа на пошті бланк для телеграми. Заповнили його не гірше кращого телеграфіста, заклеїли і ухвалили „передати” віч-на-віч самому генералові. Тут трапився й слушний випадок. 
— Ще за тиждень на маленьких будинках міста було росклеєно великі афіші, що сповіщали про надзвичайний концерт у дворянському зібранні. 
— Тут то ми й думали „передати” Духову телеграму. Ще довго до початку концерта в фойє почала збиратися місцева інтелігенція. Туди увійшли й ми. Стали в куточку і дивимося на присутніх. Купили квитки що найдорожчі, — для такого, брат, діла грошей не шкода. 
— Чекаємо, чекаємо, а Духова немає. Невже не буде? майнуло в голові. „Ні, цього не може бути!”. 
Уже до зали пускати почали. Увійшли, сіли на свої місця, як раз проти ложі Духова. Ложа порожна. 
— Перший, другий дзвонок. Напруження переходить просто в хвилювання. 
— „Невже й тут не вигорить справа...?” 
— Аж ось почули якусь метушню, широко відчинилися двері по ложі, і брязкаючи шаблею, туди увійшов Духов. Сів. Обтер хусткою обличчя. Крадькома дивилися ми на нього, не спускаючи очей, а я мимоволі налапав у кишені нагострену фінку. 
— Не пам'ятаю, як ми висиділи концертовий відділ, як почалися танки... Довго я ходив близько входу до ложі, поки насмілився туди піти. Телеграма муляла руку, а прихований у рукаві ніж копирсав долоню. Став біля дверей, що йдуть просто в ложу, бачу, трохи побіч сидять двоє поліцаїв і стежать за моїми руками. 
— „Тобі чого треба?” — запитав один. 
— „Та я шукаю вбиральні”, — не моргнувши оком відповів я і швиденько подався назад. 
— От тобі й маєш. Зробили „діло”. 
— Повернувся я до товаришів. Порадились і ухвалили все ж таки сьогодні „ліквідувати” Духова. 
— Став я трохи оддаля од дверей до ложі, а мої товариші раптом, за умовою, зняли між собою сварку. Один подався в залу, решта за ним — нагнали його біля самої ложі Духова, повалили, почали бити. Знявся галас, поліцаї, що охороняли вхід до ложі, кинулися до них. Увагу присутніх було звернено на бешкетників. Я подивився навколо, і швиденько подався до дверей ложі. Став. Чую — серце просто хоче вискочити з грудей. Але наважився й стукнув. 
—  Хто там — почувся густий бас. 
— Телеграма. 
—  Давай... 
— Двері відчинилися. Лівою рукою передав телеграму, а правою вдарив фінкою у бік генерала. Дико закричав він. Впав. Усі кинулися до ложі. Я хотів втекти, але на мене навалилася ціла юрба поліцаїв, збили з ніг і звязали, немов колоду. Мої товариші теж кинулися тікати і було затримано лише останнього, робітника з гуральні, що потім ділив зі мною долю на каторзі. 
— На допиті я рішуче заявив, що це пімста за Олесю. Не вірили і казали: „Ми знаємо, робітники — це таке кодло, що треба винищити в пень і тоді тільки буде спокійно. 
— Незабаром відбувся суд і нас присудили на каторгу на вісім років. 
— Спокійно вислухали присуд, але почували, що зблідли. 
— Коли взяли нас до в'язниці, глухою осінньою ніччю, крадькома я дивився на світло в великих вікнах друкарні. 
— Швидко минали ми міста, станції, врешті доїхали до Сімбірську. 
— Зупинились у пересильній. Тут ми рішили „занедужати” і добитися зменшення терміну каторги. 
Усюди є товариші. Так і в Сімбірську. Незабаром вони нам передали шматок свинцю та трохи кислоти. 
Уночі, коли вартовий був на другому кінці коридора, похапцем покапали кислоти на олово. Зашипіло воно, а ми дихали, вбираючи в себе отруту. 
Швидко почали кашляти, а потім лікарі сказали, що в нас активний процес туберкульозу. Подали ми заяву, щоб зменшили термін каторги. Зменшили наполовину. Цілих чотирі роки пробули ми в невідомому, холодному Тургайському краї.
Чотирі роки відірвані від усього світа. А коли повернулися назад, то довідалися, що Духов від рани швидко помер. Заходили туди почитати напис: 
„Тут погребен жандармский генерал-майор Михаил Иванович Духов, павший от рук бандитов-революционеров”. 
Чорний камінь суворо вартує на могилі. 
— Пішов на каторгу молодим, а повернувся старим, у місті жити не можна. Сподобалося мені у вас тут, на вільному повітрі, ото й рішив залишитися в радгоспі.
Так закінчив своє оповідання Рудня. 
— А тепер, хлопці, гайда спати, бо вже півно, швидко почне й розвиднятися. 
Встав Рудня, повставали й ми, але росходитись ще не хотіли. 
Десь на селі вже співали півні, потягнуло свіжим вітерцем з яру, а ми все стояли і дивилися, як зникла за рогом будинку постать Мартина Рудні.