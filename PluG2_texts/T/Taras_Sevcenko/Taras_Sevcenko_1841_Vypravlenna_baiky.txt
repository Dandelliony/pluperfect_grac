[ВИПРАВЛЕННЯ БАЙКИ П. ПИСАРЕВСЬКОГО «СОБАКА ТА ЗЛОДІЙ»]
СОБАКА ТА ЗЛОДІЙ
Казка
На прив’язі, біля комори,
Собака збіжжя стерегла,
Бо з чорта дуже зла була —
Вона харциз була на вора.
Хазяїн шанував,
А щоб людей удень не рвала,
Всяк день на прив’язі держав.
От раз, вже темний вечір був,
Рябка забувши відв’язати,
Пішов Хазяїн — та й заснув,
А се й ковінька супостатам!
Надворі ж ніч, мороз, мете.
Що ж дальше буде? Як на те
Ось Злодій до двора чвалає,
Прийшов, комору одпирає...
Собака ж тільки скавучить!
Вона б то Злодія й спинила,
Пом’яла б трохи, подавила,
Так що ж — ланцюг її держить!
Забравши Злодій все гарненько,
Як вам сказати? До шматка!
Запер комору потихеньку
Та ще й глузує із Рябка.
Рябко вже бачить, що від хати
Йому підмоги та нема.
Сказав: «Тепер-то й глузовати,
Як в мене воленьки чортма!»
