Запорожці приїдуть, було, з Січі в Київ, чоловік їх десять, двадцять, да й зачнуть гулять. Оце одкуплять бочки з дьогтем, да й розіллють по базару, одкуплять скілько є горшків на торгу, да й порозбивають на череп’я, одкуплять скілько є маж із рибою, да й розкидають по всьому місту: „Їжте, люди добрі!“ А далі сідають на коней; шапки на них оксамитнії червоні, жупани то сині, то красні, штани такі, що гривню б дав, щоб тілько подивиться. Музики грають, а вони, побравшись у боки, їдуть мимо бурси, гетьмани такії, що ну! То бурсаки, було, оце повиходять за ворота, дивляться на них, да й плачуть. Коли ж на друге літо дивись — половина бурси на Січі і вродиться!
А вже як которий Запорожець доживе до великої старості, то й просить виділить йому гроші з кружки, і як виділять, то прийдеться на його пай тисяч п’ять. От він наб’є черес червінцями, да забере з собою приятелей душ тридцять або сорок, да й їде в Київ прощаться з світом. Оце вже тут гуляють вони неділь зо дві, такий бенкет піднімуть, що ввесь Київ сходиться на їх дивиться: „Запорожець, Запорожець з світом прощається!“ І оце як їдуть, було, вулицею, то ввесь народ за ворітьми. А вони ж то повбирані, так як єсть тобі мак у городі! Коні під ними — як орли, так і грають, а золото да срібло аж миготить ув очах на сонці, то й зглянуть не можна. Тут і бандури, тут і гуслі, тут і співи, й скоки і всякі викрутаси! Оце так Запорожець з світом прощається!
А погулявши так неділь зо дві да начудовавши весь Київ, їдуть уже у Межигорський монастир. Хто ж їде, а хто з самим тим, що прощається, танцюють до самого монастиря. Сивий, сивий, як голуб, у дорогих кармазинах, вискакує, йдучи попереду, Запорожець; а за ним народу, народу! так як на Великдень коло пасок або на Іордані на льоду. І на його кошт усіх поять, усі танцюють, усі веселяться, аж земля гуде! 
А вже як прийдуть до самого монастиря, то й стучить Запорожець у ворота.
А там питають: — Хто такий?
— Запорожець.
— Чого?
— Спасаться.
Одчиняться ворота, він один туди ввійде, а товариство з народом і музиками зостануться за ворітьми. А він скоро ввійшов у монастир, зараз черес із себе і оддає на церкву, жупани кармазинниї з себе, а надіне волосяну чернечу одежу, да й почав спасаться.