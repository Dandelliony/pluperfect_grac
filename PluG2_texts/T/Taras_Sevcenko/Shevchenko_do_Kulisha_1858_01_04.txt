120. ДО П. О. КУЛІША
4 січня 1858. Нижній Новгород
4 января 1858 года.
Позавчора получив я твоє третє письмо та ще й з грішми 250 карбованців. Спасибі тобі і тому щедрому землякові, що купив мою невольничу роботу. Спасибі вам, други мої сердечнії: зробили ви мене з великим святом. Нехай вам так Господь поможе во всіх ваших начинаніях, як ви мені тепер помогли. Препоганий Нижній Новгород. Копійки нема де заробить; думав уже писать Лазаревському, аж гульк — неначе з неба впали гроші, та ще й на Новий рік. Спасибі вам, друзі мої!
Оповідання Вовчка ще не получив. А «Граматка» твоя так мені на серце пала, що я не знаю, як тобі і розказать. Розкажу колись, як дасть Бог побачимось, а тепер тілько дякую, і ще раз дякую, і білш нічого.
Копу грошей возьми у М. Лазаревського. З «Чорної ради» тепер не нарисую тобі нічого: нема моделі, нема нічого перед очима нашого українського, а брехать на старість не хочеться. Не хочеться рисовать так, аби-то.
Тепер посилаю тобі з оцим добрим чоловіком, з Овсянниковим, свої «Неофіти». Ще недобре викончені. Перепиши їх гарненько і пошли з цим же Овсянниковим старому Щепкіну.
Наробив він мені, оцей старий, лиха: приїзжав до мене на святках колядувать. Я й досі ще хожу неначе з тяжкого похмілля од його колядок. Учистив старий! аж пальці знать. І де в його узялась така жива, сердечно трепещуща, жива натура? Диво, та й годі!
Оставайся здоров, мій брате, мій друже єдиний. Нехай тобі Бог помагає во всіх твоїх добрих начатках. Не забувай мене, твого щирого рідного брата Т. Шевченка.
Шли мені швидше свого Вовчка. Та будь здоров з Новим годом.
Передай оці дві пісні Маркевичу, чи не вчистив би він на їх ноту.
1.
Утоптала стежечку
Через яр,
Через гору, серденько,
На базар.
Продавала бублики
Козакам,
Вторговала, серденько,
П’ятака.
Я два шаги, два шаги
Пропила,
За копійку дудника
Найняла:
«Заграй мені, дуднику,
На дуду,
Нехай своє лишенько 
Забуду».
Отака я дівчина,
Така я!
Сватай мене, серденько,
Вийду я.
2.
На городі коло броду
Барвінок не сходить:
Чомусь дівчина до броду
По воду не ходить.
На городі коло броду
В’яне на тичині
Хміль зелений: не виходить
Дівчина з хатини.
На городі коло броду
Верба похилилась.
Зажурилась дівчинонька,
Тяжко зажурилась.
Плаче, плаче та ридає,
Як рибонька б’ється,
А із неї, молодої,
Поганець сміється.