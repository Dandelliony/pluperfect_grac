Я думав, що Вас нема в Київі, бо мовчали усе літо, а вчора повертаючись з Гадяча до Полтави, стрівся з Полетикою1, котрий каже, що Ви в Києві, то я знов з проханням до Вас: не лишайте мене, любий друже, без відомостей з київського життя, бо хоч газети пильно читаю, але в них - тільки натяки про те, що діється в „столиці”. Дуже нудно гадати, а не взнавати докладно. Одначе, навіть з натяків видно, що будування української держави - як мокре горить: іноді ніби то й спалахне, а більше того - потухає... Пробуваючи на глухій провінції, мене цікавило: чи обходить українську людність оте будування? Аніскільки. Що ж до город-ської буржуазної людности - обходить з того боку, що „от треба вчитися українській грамоті, і видумали ж таке”! Однак - вчаться пильно: самі впоряжають приватні українські курси, грошей і часу не шкодують на вчення украйнознавства, виписують лекторів, книжки купують і т. д.
Боячись, щоб їх не поскидали з посад, або надіючись дістати кращу посаду. Тим не меньше, це приневолення себе з мотивів тільки матеріяльних непомітно для них самих привчає їх до того, з чого раніще тільки кепкували... Для стороннії людини, яким я був, дуже помітне, хоч не поважання до українства, але - примирення, а в деяких і поважання. Слухаючи людей, що бували в міністерствах і чули, як там ставляться всі до української мови, я скажу Вам, що на провінції нема такого огідливого відношення, огідливого до непристойности. Коли так побуло б хоч літ п’ять - провінція цілком українізується. Про мужиків і говорить нема чого, бо в них це - природно. На жаль, судячи по тому, що чутно з Київа - навряд вдержиться так п’ять літ, бо скоро все правительство і всі урядовці будуть тільки „московини”, як пише „Відродження”2.1 до революції не було такого массового обрусения на Україні, як тепер насунулось. Щось страшне настало! Та хоч би вони справді встановили діловий стан края, як люде з стажем, 
а то ж і того не видно, ні в економичній, ні в судовій, ні в військовій і ні в якій иншій справі. Прямо не розумію: що вони роблять? Невже тільки гроші одержують, та й усе?! Коли знаєте що з цього боку - напишіть. Що до мене особисто - життя в Гадячі підправило моє здоровля і нерви заспокоїлись, але ж боюсь, що все скоро зникне. З великим страхом думаю про наступаючу зіму, як я переживу її? Рішучо не можу виносити холоду!
Коли б я дістав порядного замовлення перекладної роботи, не вагаючись, неодмінно поїхав би на зіму до Криму, або в Сочі, але ж де його дістанеш? Хто дасть таку роботу? Живучи в Полтаві, я нагадую про свою нужду в роботі, то й маю заробітки, а як виїду - ніхто не пришле мені роботи. Через те й мушу з жахом дожидати тут зіми, а зімою певно хворітиму і страждатиму, як страждав минулої зіми.
Погана перспектива!..
Бувайте здорові і прошу писем мені. Увесь Ваш Л. Жебуньов.
