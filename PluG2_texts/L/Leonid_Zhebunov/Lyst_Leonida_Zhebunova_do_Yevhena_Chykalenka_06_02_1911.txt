Любий Євген Харлампієвич!
Усе те, про що Ви пишите, я зробив раніш Вашої телеграми, але поки ще - тут нема завоза. Хіба може вчора була - не був в книгарні. Клубні збори одбулись в тим, що мене вибрали почесним членом, а од старшинства я одмовився; та вибрали ще кількох душ в старш[ини] і кандідати та й усе. Зріклись святкувати роковини, бо Гірс прислав бумагу, в якій заборонив приїзд галичан, та ще додав, щоб „не было пропаганди украинскихъ ученій”. Маєте!.. Настрій у загала - обурений, а в мене - пригнічений, бо виправдується моє передчуття.
Оповістка клуба про те, що зрікається святкувати роковини викликала велику сенсацію в Київі, і наче б то виявила якесь співчуття до українства, або може се окремі випадки, що дійшли до мене чутки—не знаю, та й не маю охоти дізнаватись, бо - не до того мені... Думаю, що з того процеса про „Кобзар” нічого прикрого не може вийти для видавців, бо се копія з дозволеного цензурою, і не розумію як можно Доманіцькім виправдаться? Якась занадто тонка політика. А от, що „Кобзаря” не буде, то се - велике лихо. Хоч би з урізками було видано його знов! Може б Ви подбали там про се - довели б книговидавцям, що тепер „Кобзарь”, хоч з урізками, швидко розійдеться. Подбали б, коли є Вам змога через свої справи. Ще більшого боюсь - про справу з памьятником6...
В „Раді” є тепер 3300 передплатників, се б то на 1600 більше против того часу, як розсилалась відозва. Так добре, що вже й боюсь: чи не перед якімсь иншим лихом таке добро?!.. На всі київські газети буквально щодня сипляться штрафи. Навіть і не пам’ятають, щоб колись було таке лихо. Молодчина Ваш Левко, що зрікся такої гідкої протекції. Дасть Бог обійдеться легше, ніж Ви сподіваєтесь. Просіть, щоб оддали Вам його під догляд. Се буває. Або, коли б вже так не можно - нехай сошлють в яку-небудь південну губернію, через хворість його. Коли ж згодяться оддать під Ваш догляд, то - не в Київі, а в Кононівці нехай житиме, або - на Херсонщині. Про Київ нема чого й думати. Буває іноді й так, що оддають під гласний надзор з правом вибрать собі губернію, аби тільки - не університетський город. Коли наскучить в одній - можно перевестись в другу.
Бувайте здорові! Не пишеться мені щось, як і не говориться...
Ваш Л. Жебуньов.
