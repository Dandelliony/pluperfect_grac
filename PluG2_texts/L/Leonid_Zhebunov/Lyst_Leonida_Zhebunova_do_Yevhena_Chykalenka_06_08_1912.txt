Дорогий Євген Харлампович!
Одібрав я Вашого листа од 28/7. Вкинули Ви в йому фразу, що дуже збентежила мене: „...якщо доживемо до нового року, бо, очевидно, Макаров1 довідався про „Раду” і шле ціркуляри губернаторам”. Які ціркуляри, про що, коли - невідомо... Краще б зовсім не писали, ніж так, що нічого не второпаєш... В газетах я читав, що збіраються відомосте про бібліотеки, а про „Раду” нічого не знаю. Чи може Ви маєте приватні відомосте? Так які?
Усе, що Ви пишете про вибори, не тягне мене на Україну, та й тут не знаю куди подітись. Хвороба досі одчувається, але ж обридло мені тут - до неможливосте, до Галичини теж якось не хочеться їхать, бо скрізь люди повиїздили з городів. Може поїду до Швеції спробувать ще шведського способу гоїння ішіаса, але й теж не знаю. В усякім разі тут пробуду ще день з 8-10. Вертаюсь знов до ціркулярів. Коли Ви боїтесь, що не доживе „Рада” до нового року, то треба ж писати обережніше, бо на останніх днях містились занадто гострі статті про уряд. Нічого з того не вийде, а причипка до газети є. На віщо се? Ви ж бачите, як караються щодня усі газети! Шкода, що Ніковський подався до Одеси, бо він газету вів дотепно, а помілки його мабуть ніхто й не помітив, бо - дуже нудна стаття... Нема сили дочитать її до кінця.
Почуваю я себе морально надзвичайно сумно, бо се літо цілком пропало: нічогісенько не зробив, крім тієї пані, про котру я вже писав Вам. Так таки й пропало 2 місяці дурно. Такого порожняго літа давно вже не бувало у мене. Навіть не добився, щоб санаторій виписав „Раду”. Тільки дошкулив їм до печенків...
Роскажу Вам епизод, що трапився сьогодні. Звонять до вечері. Усі, натовпом, поспішають. На вулиці скавчить собака, очевидно, од того, що їй трудно везти важкого візка. Усі жаліють її, а Саблер (він тут пробуває) каже комусь по російські: „Несчастная собака! Какь жалко её!”. А з натовпу голос (теж по-російські): „Лучше пожал'Ьлъ бы Россію, которую душить, чЪм немецкую собаку”. Саблеръ і не моргнув, наче не чув. Ну, бувайте здорові! Щось не хочеться й писать: такий досадний настрій. Юлії Миколаївні кланяюсь.
Ваш Л. Жебуньов.
Олесницький вже виїхав звідсі, то „Раду” з статістикою треба послать до Львова.