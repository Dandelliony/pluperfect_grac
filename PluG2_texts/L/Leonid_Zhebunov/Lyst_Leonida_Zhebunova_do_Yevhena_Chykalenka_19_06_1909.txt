Любий Євген Харлампієвич! Оце сьогодні приїхав до Зеленого Гаю такий змучений, знервований, що, здавалось, місця живого, чи здорового, нема ні в душі, ні в тілі... І от, як глянув з гори на Запсьоллє, на широкі луги, серед яких в’ється і виблискує Псьол, а далі синіють ліси... щось таке пекуче підкотилось під серце, стиснуло горло, що трохі не заридав... Як би не звощик тут був, а на самоті, то може й справді заплакав би. І що там, чого варт ті Ваші Крими, чи Капрі, перед цією рідною стіхією, од якої серце замірає, язик німіє, усе тіло тремтить од хвилювання і болю за свій рідний край... Як би я був художником слова і дотепним псіхологом, я написав би таку повість, в якій змалював би значіннє впливу рідної стіхії на творчість і діяльність людини, змалював би так ярко та сильно, що повість вплинула б на громадянство, на розвиток в йому патріотичних почувань. Ах, як би мені взять де таку силу таланта!.. Дивлячись на цю картину, що описав вище, мимоволі мигнула думка, чи можно ж таки заспокоїтись на чому небудь, забавитись чимось, потерпивши крах в якій-небудь справі, що стосується до цієї рідної стіхії, мигнула в моїй голові ця думка через те, що инший раз, як змучаюсь, знервуюсь, занедужаю, то буває й подумаєш: „А нехай воно провалиться! Доки мучитимусь? Займемось чимсь иншим, то воно й забудеться, загоїться, і я буду собі спокійно жити...”. Не раз спадало мені це на думку, пригадалося й сьогодні, і я глибоко переконався в тому, що не зможу заспокоїтись, вмру од того спокію. От як мені дорога „Рада”, яке величезне значіння надаю їй, не гадаю про це значіння, а глибоко певний в йому, коли б вона згинула, то й тоді не склав би рук своїх... Хіба що ця втрата так вплинула б, що й фізічно і морально паралізувала б мої сили, ну тоді - кінець життя... Ох, яке це велике нещастє моє - мої слабі сили, неможливість працювати безперестанно!.. Чого б тільки не зробив би, коли б вистачило сил та щось велике, значне?!...
Спало мені сьогодні на думку й те, що як це я міг до останніх років жити, прожити % свого віку, не працюючи для відродження своєї батьківщини, не страждучи за її погибель з національного боку? Положим, стражданнє було, це я пам’ятаю, страждав з молодих літ та воно, це стражданнє, затемнялось иншими думка-мі і через те ослаблялось, блідло і затиралось. Ну, чому не працював за для того відродження? Не було віри в його? Певно, що не було. А як сталась ця віра тепер? Сього й сам не розумію, чи хоч дещо й розумію в цьому питанню, та тільки таке воно заплутане і складне, що довго довелось би росказувати про те... Та річ не в тим, а ось в чім: як порівняю я своє попереднє життя з теперішнім, так воно здається мені тепер таким в’ялим, сірим, скучним, що й сам не знаю, як я міг терпіти його, виживати таку безстрастну „канитель”? Тепер живу, на половину страждучи, так миготить в йому огонь життя, світить мені здалека ясна, блискуча зірка, зогріває моє серце, зміцнює мої сили і тягне до себе, тягне всю мою істоту... Ця зірка - відродженнє моєї батьківщини. Воно мусить справдитись, не може не справдитись. Це - безперечно. Коли ж так, то й той народ, ради добра котрому я терпів муку ще з хлоп’ячих літ, мусіть поступитись наперед, мусіть з скотини переробиться в людину, та ще в яку чудову людину, коли розвинуться в йому ті риси, які затемняни тепер брудом і смрадом. Ці риси є в йому, я бачу їх крізь смрад і бруд...
Не побачу я того дивного з’явища, не діждусь тієї радощі, але ж... од думкі про неї моє серце грає, і я повний згагі до життя, до роботи про наближеннє тієї пори. Оце саме й освітлює моє життя, робить його яскравим, поривняючи до попередняго. Як би тільки сили та мочі! Отакі думкі та почуття понабігали на мене, захопили всього, наче надавили мене до того, що я не в силах здержатись і, проти свого звичаю, вилив їх Вам, вилив як думалось, не добираючи ні форми, ні складу. Нема у мене кому иншому сказати цього як тільки Вам, то Ви не сердьтесь за те, що розачарував цім листом: певно думали, як розгортали його, що я вигадав новий спосіб підтрімати „Раду”, а прочитали... якусь нісенитницю, бред. Простіть, голубе, але страшенну потребу почував росказати комусь те, що нахлинуло на мене сьогодні... Бувайте здорові, та, пожалуста, не сердьтесь.
Ваш Л. Жебуньов.
Боюсь і перечитати свого листа, бо як перечитаю - розірву, а мені так хочеться висловить те, що давить і гнітить... Досадно тільки, коли Ви не зрозумієте, через недотепне писаннє, того всього, що я хотів росказати Вам, того що болить в моїй душі зараз...
