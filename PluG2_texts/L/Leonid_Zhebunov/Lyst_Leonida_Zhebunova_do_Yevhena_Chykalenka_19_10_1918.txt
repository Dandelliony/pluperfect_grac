Любий Євгене Харламповичу!
Духовно я живу тільки звістками про те, що робиться в Києві, а тому кожний Ваш лист - справжня епоха в моєму сумному житті. Читаю й перечитую його та вельми жалкую про те, що не можу особисто побалакати з приводу прочитаного, навіть поспоритись з Вами, коли з чим не згоджуюсь. От, хоч би про Василенка. Я добре знаю всі його хиби (про помешкання для гімназій - цілком незрозуміла для мене ця історія, і в чому тут вина власно Василенка), знаю як він ставиться до українства, але разом з тією уміркованістю, він людина ділова, досвідчений в житті і не дурний, то я й держуся тої думки, що він зробить хоч і не в тих розмірах, як нам бажано, зробить може тільки наполовину проти наших бажань, але тая половина буде добре, солідно і міцно зроблена, увійде в життя. Мені вже так настогідли хапливі мрійники та лехковажна їхня балаканина (наговорить купу красних слів, а на ділі - пшик), що й чути не можу цієї порожнечи... Так і пригадується Центральна Рада, котра доводила мене до скаженини! 
Так от я й кажу, що я швидче задовольнився б Василенком, ніж недотепним Стешенком1 з його пустопорожньою балаканиною. До того ж ще я страшенно боюся, щоб ця посада не попала до рук такого як Дорошенко2, якого Ви вірно схарактеризували (от Вам і щирий українець, а що з нього?); або до Баталія, котрий робитиме розумно, діловито, але... тільки до слушного часу; як тільки подме вітер з иншого боку -ту ж мить зрадить... Пригадайте його промову в Державній Раді, коли він „переконано” говорив, що українська школа годиться „для глухих захолустій, куда не проникла еще русская р-ічь”, та й то, „какъ переходная ступень къ русской школТ” і т. д. Цілком -„Тихія заводи” Струвовські3. Я знаю з певних джерел, що ця промова його зробила величезне вражіння, бо „воть чистой воды украинофил, а между тЬм, что говорить! Ему то уже надо поварить”. Ніхто не тягнув його за язик верзти таке, а просто хотів підладитись під того вітра, що дув тоді. Таке саме утне й тепер, коли українська справа захитається, 
а, стоячи на такій одпові-дальній посаді, як міністр освіти - великого лиха може накоїть, чого ні в яким разі не зробить Василенко. Це - певно. Я міг би подати чимало инших прикладів з діяльности і життя Багалія в инших сферах, але не варто росписуватись про це. Як Ви там собі хочете - невірна людина з нього. Коли б я був певний в тому, що українська справа не захитається, я нічого не сказав би проти запрохання на цю посаду Багалія, бо справді - розумний і практичний, але тої певносте нема у мене, тому й дивуюсь, що Ви пропонуєте його. Цілком инша річ - Стебницький. Я всім поступився б, щоб посадить його на цю посаду, визнаю тільки достоїнства за ним, і ніяких хиб не знаю, але - чи схоче він?
Мені чогось здається, що не схоче. Тоді - біда, бо нікого иншого певного та розумного не знаю. От через те я й держався б Васи-ленка до того часу, поки визначиться людина без його хиб, без кадетизму, але певна і толкова, а головно - не плигач. Я й раніще не любив плигачів, а тепер ненавиджу цю максималістську породу людей. Нехай їм біс!
Чи вдержиться українська держава? Боюсь, що не вдержиться, але зовсім не через те, що кабінет не український, а - через ту складну международню комбінацію, яка переваже всі инші обставини. Тільки німці і оборонили б, але ж їхній престіж в європейській політиці впаде після цього „миру” і настане для них щось вроді того становища, яке було для Прусії після напо-леоновської епохи. Вони повинні будугь слухатися того, чого захоче Антанта, а їй не до вподоби українська самостійність. Це й тепер уже видно. Хоч і кажуть, радіють наші безглузді газети, що настає „миръ та благодать” (як це нагадує таку саму безглузду їхню радість і сподіванки в початку війни!), але я певний в тому, що настане верховодіння Антанти всією Європою, і тоді може буде в 10 разів гірше, ніж було до війни, а найбільше Англія дасться в знаки всім. Українська самостійність може впасти, але мене головно обходить: аби закріпилась та розвинулась українська культура. Оце мені болить, цей інтерес держе мене на світі, 
не вважаючи на всі прикрі обставини мого життя. Тому Ви й можете собі уявить, як я стражду душою з того, що не можу прикласти рук до роботи важнішої, ніж якісь там переклади книжок. От моє горе! Ви пишите про посаду радника в міністер-стві внутрішніх справ. Може й здатний був би до тієї роботи, але помимо того, що хворий - як би я міг допомагать „Україн-ському Столипінові” (а що він Столипін - це видно з його промов), коли мені противна ця внутрішня політика, бо я переконаний в тому, що вона розвине український большевізм, не кажучи вже про те, що мені жалко народа, більшість якого він хоче повернуть у старці. Не помирився б я з цією політикою. Та що й говорить про такі мрії, коли от тільки сегодня вискочив такий день, що трохи легче почуваю себе, а завтра знов скиглитиму. Ах, яке це нещастя, а головно тому, що боюсь затягнеться до весни хвороба. Міг би вигоїть тільки в Київі (в Полтаві нема таких лікарень, або хоч є хореєчні, та ходить до неї не можу, а їздить - треба силу 
грошей витратить, разом з платою за гоїння), та в того лікаря Успенського, що виправив мене три роки назад, але ж це неможливе для мене: теж силу грошей треба, та й не міг би сам переїхати, а помогти - нема кого.
Сьогодні одібрав запросини на одкриття універсітета в Камінці4. Це мені нагадало, як я їздив туди гуртовать до „Тупа” - який я був годі щасливий та бадьорий, порівняючи з теперешнім станом, і як би я хотів поїхати на це свято, побачитись з тими людьми, що навернув тоді, та отже!.. Пошлю телеграму до університету та листа до Солухі5.
Чи був у Вас мій колишній учень Якименко? Дуже прошу Вас: приголубте його, нехай він до Вас ходе. Я послав його до Вас більше для того, щоб він познайомився з Вами да тими, хто буває у Вас, а не ради посади йому, бо в цій справі не покладався на Вас.
Цього року трохи не весь 8-й клас з галицької гімназії вийшов національно свідомий, і я пишаюся тим, бо чимало допоміг їм в тому, декому особисто, а всім - літературою: 4 роки годував нею. Через те мені й ходить про те, щоб вони не збились з путі. Якименко найбільше впливовий на весь гурток і був головою у них. Розпитайтесь у нього, як вони вперше прийшли до мене. Цим літом вони святкували щось вроді ювілея гуртка, передаючи владу молодшому гуртку, що вчиться ще, а мені піднесли книжку з таким написом, що розворушили моє серце... Якименка я найбільше люблю, бо дуже щира людина і з ініціативою. Сподіваюся, що з нього вийде путній діяч. Коли б уже, господи, вони швидче вивчились та виросли! Вся моя надія на це покоління, та, на жаль, не доведеться вже побачить їх уже громадськими діячами.
Потім, от ще яка у мене особиста справа: як Вам відомо, я давно зробив заповіта в конторі Шепфельда і залишив там його на схованку (копія нотаріально засвідчена - у мене), контора закрилась, а всі книги нотаріальні (заповіт же, мабуть, вписаний і в книгу?) мусіли поступить до архіва окружного суду, але я боюся: чи не знищили большовики архіва того, як знищили в
Катеринославі? Коли знищили, що мені тоді робить? Чи матиме силу моя копія, бо вона ж нотаріальна?
Зробить нового заповіта - страшно дорого по теперішнім нотаріальним таксам, мабуть, до 200 р. Тепер такий росход для мене - непосильний, та може воно й не треба. Коли б Ви були, ласкаві, щоб розпитались у Галагана6! Це ж громадська справа, та й Ви в числі душеприкащиків. Я заповів всього майна, в чому б воно не було, на урядження учительської семінарії української, а тепер і не знаю, чи до діла це, бо ж уряджаються вони на державний кошт, а на що треба б при сучасних умовах - сам не знаю. Як Ви думаєте про це? Взнайте у Галагана і напишіть мені Вашу думку не гаючись, бо хто знає, що може статись зо мною? З того часу, як я одержав наслідство од матері, я не витратив на себе ні одної копійки (тільки „Раді” допомагав з капитала), а жив виключно з дохода, і тепер твердо держуся того, щоб не було зо мною, не визнаю за собою иншого права. Майно моє (грішми) потроху повертається мені і, певно, повернеться згодом усе. От тільки не знаю, чи повернуться процентові папери, що большовики 
забрали з харьківського державного банка? Вони були там сховані і росписки є в мене.
Пишу Вам цього листа вже другий день, бо довго не можу сидіть: шорпає в нозі. Вчора було легче, а сегодні - знов гірше. Усе залежить од того стану, що на небі: ясне воно, чи збіраються хмари, а як піде дощ - мені зовсім не болить. Кінчаю листа і міцно обіймаю Вас. Чому не написали про Грушевського? Що з ним? От людина втеряла усього свого такого великого престіжа і, певно, вже й не поверне в колишній мірі. На провінції ніхто й не згадає про нього, або згадують з злобою чи з посміхом. Бувайте здорові!
Сегодні або завтра мої солдати перевезугь мене на нову кватирю: Прохоровська вул., № 13. Зо страхом перехожу в 13-й №, бо нема іншого виходу. Дуже боюся! Л. Жебуньов.
