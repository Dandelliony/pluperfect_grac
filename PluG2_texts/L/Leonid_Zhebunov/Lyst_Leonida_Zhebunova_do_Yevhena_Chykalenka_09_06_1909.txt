Любий Євген Харлампієвич! Вчора у вечері заходив до Вас - не застав дома, сьогодні пішов - Ви вже виїхали з города. Але мені не терпіться - то я пишу в Кононівку. Думка про „Раду” не дає мені спати, їсти, вільно дихати, одним словом - жити на світі не дає... То мені й спало на думку написати спильно з Вами великого та докладного листа до Симиренка, бо... не можно лягати в домовину, не випробовавши усіх способів до життя, не можно заспокоюватись на тим, що - „нація подла”, бо ця втіха є втіха, по виразу Шевченка „колод гнилих”, а не людей, в душі котрих жевріє охота до життя духовного. Коли нема такої охоти, то лучше й фізічно померти, та воно, певно, і дійде до того, коли спробуєте жити на світі без „Ради”... Так от, кажу, напишемо такого листа до Симиренка. Але зробимо так: Ви напишіть, а я додам* та де-що вкину в середині його. Через що це так? Через те, що Ви знаєте його, знаєте вдачу його, і на що треба вдаряти, а я ніколи не бачив його. Оскільки ж я чув про його, то найбільшу вагу в його очах матиме ділова частина справи, а я не знаю її. Ви знаєте докладно, і зумієте викласти її дотепно, а я додам аргументи морального змісту. Найголовніше треба довести йому точний зрост передплатників за всі 4 роки, приймаючи на увагу ті роки, коли передплатникі були силувані, а коли з власної охоти йшли, порівняти з тим, як стояла справа з „Кієвскою Стариною”3, на яку вистачало охоти докладати 25 років недобору грошей, а хіба  ж ,,Кіевскую Старину” по впливу можно рівняти з „Радою”?!.
За тим особливу вагу має те, що писано було в анкетних листах передплатниками, і, нарешті,  одсутність инших українських часописів і певна свідомість, що й не з’явиться ніякого иншого після кінця „Ради”. От, приближно якого, мені здається, треба держатися плана листа, а про те - може Ви й лучче подумаєте. Сидячи в Кононівці, подумайте та накиньте на папір свої думки, а як звернетесь, виберете з контори усі відомості, а я дещо додам. Ради Бога, ради свого життя на світі, не залишайте, не нехтуйте моєю пропозіцією, поміркуйте про неї уважно...
Бувайте здорові. До побачення!
