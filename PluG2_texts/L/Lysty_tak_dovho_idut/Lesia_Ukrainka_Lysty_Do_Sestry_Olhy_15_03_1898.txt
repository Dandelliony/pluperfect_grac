
15.03.1898
Люба Ліля!
Гаразд сеє робиш і хороше статкуєш, що так молодецьки і часто пишеш. Честь і слава тобі і спасибі велике. Реп’яшок2 тобі кланяється і скоро свою фотографію пришле, щоб ти знала, яка вона єсть.
Добре теж робиш, що хочеш до Лесі їхати. Тут конечне треба комусь поїхати, і чим швидче, тим ліпше. То ж при першій можливості, не гаючи часу, катай в Ялту через Харків, Севастополь і Байдари (цур йому тепер з морем), та й Байдари теж цікаво. Добре тілько одягайся, бо на перевалі в горах має бути дуже холодно.
З Лесею недобре діється, судя по листах, якісь нервові напади, чи то істерія, чи хорея, біг його знає, - одне напевне, що нудьга і самотність, напевне, багато тому додають. Слава ще Богу, що мама таки переселила на другу кватирю, таки до порядних людей [сім’я лікаря Дерижанова], бо інакше, то зовсім би погано було б. То ж їдь та довідайся добре, від чого се все, та мені напиши, як ти Лесю знайшла і як вона мається. Мені просто серце болить за неї, як здумаю собі, що вона сама собі між стінами німими бідує без духа коло себе да так, що й близько нікого немає. Щось таки мусило їй пошкодити: чи писання, чи, може, які листи прикрі, чи що-небудь таке з категорії психічних з’явищ. Добре хоч те, що надумала вона свої нерви кору вати та їх шанувати, може, хоч це їй допоможе.
Що вона вам пише і що ви їй пишете? Чи постановиться її драма [“Блакитна троянда”]? Я думаю, коли б її заграли, то це її значно потішило б і підбадьорило. Напиши, як з нею стоять діла, а також з маминою “Світовою Річчю”.
Ти тепер постаткуєш і хутко напишеш, ще до виїзду у Крим. Свинячу штуку з тобою скроїли київські канцелярії, але зате хоч одним добре, що пробудеш ти рік на волі зовсім, без жадних обов’язкових наук, екзаменів etc. Це багато значить.
В Колодяжному підпасешся добре, трохи своїх малокровій позбудешся, ну і папа хоч людську осінь і зиму проведе з тобою, а то йому, мусить, смертельно нудно сидіти в Колодяжанському флігелі самому, як перст, та без господарського клопіту навіть. Радий я тому, що в стосунках до нього ти тепер дійшла до того, до чого я перед кількома роками дійшов. Твоя правда, що для папи
ми люде, а для мами ми завше будем діти. Не думаю я теж, щоб у папи було менше почуття, але він його менше вміє виказувать і, може, більше з ним ховається, ніж хто. Дуже я радий за нього і за тебе, що ти його розумієш. Що ж до мами і до того, що з-за її любові до дітей цим останнім больно приходиться, то і їй самій, може, втроє больніше приходиться, а друге те, що вона і взагалі всі ви, наскілько я міг бачити, в Києві значно собі розтравлюєте нервй.
Велике місто - це машина до розтріпування нервів. Вам би слід усім років два промешкати в Дерпаті. Київ дорогий, і через те ви в ньому живете в тісноті, бо спите власне у скринях якихось, і коли б по днях не одчиняли вікон, то зовсім би захиріли б. Брак повітря при спанню - це велике діло. Чого в нашому кліматі всі себе літом краще почувають? Через те, що частій хати вітрять, навіть сплять з одчиненими вікнами; ось на штуку попробуй по-поспати з тиждень в залі і ти себе зовсім інакше почуватимеш, ніж звичайне. Та й їсте ви мало і занадто великі інтервали маєте межи ранішньою їдою та обідом, все це підриває взагалі організм і ослабляє нерви, перед обідом то людина і сердита, і дражнена, і себе розтроює, і других, і того не знає, що вона насамперед їсти хоче, і коли б одразу попоїла, то нічого б того і не було, тим то канікули так потрібні усім.
Ну, пора кінчати. Пиши швидче, як ти ся маєш, що робиш і що робити маєш? Що поробляють наші усі, і де папа? Чом мама не пише? Поцілуй од мене маму і усю братію. До зобачення. Жадаю тобі всього найкращого і міцно цілую тебе.
Твій брат Михайло
