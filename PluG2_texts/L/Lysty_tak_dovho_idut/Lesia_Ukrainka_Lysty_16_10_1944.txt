
16.10.1944
Любі мої!
Оце через п. Юрія передаю Вам цього листа. Наше становище тут дуже прикре, але нічого іншого в даний момент немає, то ми й сидимо тут. Оце одержали напрям туди, де п. Іванко, але не під самим Віднем, і до того тепер змінились умови щодо вимог уряду праці, то там так їхати не можна, треба працю мати: і мені, і Олесі (сама не знаю, як то будуть діти?), а праці зараз не маємо ще ніякої, а тому й потерпаємо від турботи, щоб куди не повезли в різні місця.
З клопотання про виїзд до Вас нічого не виходить, бо підтримки
віл п. [нрзб.], як думав Мир[он] Михайлович] [нрзб.] не мала, а самі ми з Олесею ходили, то нам відмовили. Я про це маю написати Мир[ону] Мих[айлови]чу, може, він що порадить інше.
Страх як хотіла б, коли вже не до Вас, то десь в Тиролі чи ще в мале місто, але немає жодної зачіпки. Напишіть мені прізвище та адресу Василькового товариша, що в Інсбруку, може там де в околицях можна знайти чи роботу, чи притулок?
У Відні довго затримуватись зовсім небезпечно з різних міркувань. Грошей, що Ви, Лілічко, писали, що від Оксани “послано 200 марок”, досі не отримала, не знаю, що то значить. Оце передаю злоті польські 2000, може, Василь заміняє, бо я не змогла тут поміняти, а шкода, що пропадуть.
Мар[ія] Павл[івна] за Чех[івську] (й Михаїл від Володі) від нас вже отримали ті гроші, що Ви посилали.
Я таки падаю духом, бо бачу, що з нашого борсання нічого щось путнього не виходить. Оце коли б були вкупі, то вже б, будь що буде, а так, то зовсім прикро.
Бажаю здоров’я і всього найкращого. Міцно цілую всіх трьох, Олеся і діти так само.
В уяві дітей Ваша оселя якась “земля обетованная”, то ми вже їм і не кажемо про наші неудачі.
Ще раз цілую.
Ваша Дора