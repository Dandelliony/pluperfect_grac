Мій любий та милий Зеїчку!
Не гнівайся на мене, моя мила, що так довго я тобі не писав, страх як це було мені сором і досадно не писати, але й писати чи краще послати листа без грошей якось було стидно. От і зволікалося з листом. Оце надскочили такі гроші, що їх можна послати, бо своїх кримових грошей тратити я не хтів. Оце ж посилаю свій довг, передай його і перепроситься, може, що так запізнився. Шкода се мені дуже, але що ж робити. Краще пізно, ніж ніколи. Оце з моєї душі камінь, а з пера неписання скотилось, то ж тепер можу й буду multum et saepe писати; тим паче, що тематів зібралося чимало.
Дістав я оце недавно од папи листа, написаного з Колодяжного зараз по приїзді з Києва. З нього я довідався і про твоє, зозулятко, здоров’я, що Сапежко був мало біди не наробив тими двома шприцами, а нинькі воно на добре вийшло, так що зовсім гаразд діло іде, що ти можеш і спати на боці, і нога не так болить, і що на Великдень збираєшся у Крим. Чому не за границю? Хоча за теперішніх часах за границю трохи страшно їхати, бо того і жди, що навесні заревуть по Європі гармати, - гляди, щоб і на Чорному морі не загула луна. Може, ми Цареград братимемо, а, може, нас знову під яким Севастополем битимуть, хто його знає, але я цього вельми боюсь.
Єсть бо знаменія Бремені; хоча й би те, що в Петербурзькій медико-хірургічній Академії випуск студентів назначено на кінець марта, - що буває (такий ранній випуск) тілько, як таки добре на війну збираються. Що чувати про це в Києві? Маючи родича в великих панах війскових, можна б дещицю прочути. Здається мені, що як розтануть сніги на [нрзб.] та зазеленіє планина висока, то вкриють Македонію чехи різні і знімуться греки разом з балканськими слов’янами турка бити. Коли б то добре набили! Що ти думаєш про теє? Чи не писали тобі часом з Софії, які у них чутки.
Не думаю, щоб так, тілько на гульню приїздив Олександр Сербський до Фердінанда у гостину: напевне, вмовлялися, як його разом турка бити та Македонію ділити.
Наші газети тепер повні крітськими справами. Петербурзька преса веде себе не хороше, а що вже „Нове время“, то вже дійсно „Помиї“, як охрестив його Щедрін. Просто „Орган блістательної [нрзб.]“, а не петербурзької бюрократії. Шкода, я зовсім не знаю настрою провінціальної печаті, але думаю, що вона така паскудна теж, як „Нове время“. На моє здання, тепер Росія мусить, повинна забрати Босфор, що б там не сталося з того; це її довг перед Україною і всім полуднем, - з момента Переяславської Ради вона зобов’язалася це зробити і по цей день не виповнила. Тепер настав останній час, час ліквідації турецької спадщини, і як там держави і дипломатія не старайся, а Туреччина здихає і розпадається на кавалочки і розлізеться, хоч там що хоч. Коли культурна Польща не вдержалась, так куди дикому турчину втриматись.
A propos, чи не нагадує тобі часом теперішнє застосування Європи до турка стану речей по середині XVIIII ст., коли усім було байдуже, що там Польща не вправляла з козаками та гайдамаками, коли Росія підтримала щонайретроградніший уряд в Польщі, коли російські гармати гриміли по Гайдамаках в 1730-х роках, як нинькі вони гремлять по крітянах, коли Запоріжжю не давали вмішуватись в правобережні справи, як тепера не дають Греції, - і як тоді самі спільники пізніших розділів Польщі про них і в думці не покидали, так і тепер дипломатія і слухати не хоче про хоч маленьке ущерблення Туреччини. Аналогія так і проситься. Чи не написати її до „Жизні юга“? Що се таке ся “Жизнь”? Чи не єсть зметаморфозована „По морю і суше“, чи, може, щось зовсім інше - по сотрудниках судя, мусить бути щось добре, а тим часом статті всі пахнуть одним пером, себто значить: сотруднікі за статті гроші не беруть, а, значить, пишуть, як мокре горить, і бідний редактор, як той Боб Сойєр у „Піквіку“, звивається. Я її дістаю оце регулярно, звідки вона мене знає, - не відаю, чи не через „Море і сушу“? Чи приймаєте ти й мама у ній уділ? Як взагалі ваші уліти маються і поводяться? Як поживає Київське літературне товариство? Ось хутчій зводили б земство на нашім боці, то б то Київ угору пішов. Політехнікум і Земство - ось чого Києву ще бракує, щоб бути справжнім культурним центром, а то він досі якийсь однобокий.
Пиши, моя люба, про себе, як ти маєшся. Проси маму й Лілю писати. Чом вони не пишуть? Що я не писав, то це ще причина. Мої справи добре йдуть, здоров’я як не може бути, наука теж нічого, експерименти трохи підводять, ну але на те вони експерименти, все одно що полювання: стріляєш, стріляєш, а часом нічого не влучиш. Ну, час кінчати. До побачення, моє любе, дороге.
Міцно тебе цілую.
Твій Міша.
Поцілуй за мене маму, Лілю і усю братію. Статкуй і поправляйся.