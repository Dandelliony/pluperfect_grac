
21.05. 1944
Любая Лілічко!
Так само болію душею разом з Вами, бо причини цього болю дошкульні, особливо стан здоров’я. Я не згодна з Вами тільки, що старість нас спотворила, по-моєму, хто який замолоду (щодо вдачі), то такий він лишається і до кінця життя, тільки деякі (негативні особливо) риси, то під старість посилюються, як-от - замолоду вередливий, - то на старість ніхто і ні в чому не догодить; чи замолоду зарозумілий, - на старість претендує на те, щоб усі і в усьому визнавали його авторитет і т. д. А життя за совєтських умов ще до всього вимотало здоров’я та прикоротило віку.
Про себе мушу визнати, що є (тільки, правда, в цьому одному!) позитивний вплив тих мук, того нещастя, що ми терпіли; це коли мені тепер щось неприємне трапляється - матеріяльний скрут, якісь невигоди, труднощі тощо, то я тільки як подумаю, що коли б Ви мене не вирвали з тих пазурів, що б то досі зо мною було (чи жила б навіть досі?), то всі ці прикрості, на які замолоду я б дуже реагувала, здаються мені такими дрібничками і так мало дошкуляють. Щодо вимог до життя, то й Вам, здається, як і мені, й більшости (як не всім?), хто мав 24 роки “райського життя”, хочеться лише, щоб всі близькі, дорогі люде вижили, щоб жити разом і щоб ніхто не займав. Та здійснення і цього скромного бажання
 чекаємо, чекаємо вже цілі роки! У Оксани, мабуть, зовсім інші вимоги?
Не думала я ніколи, щоб сталося так, як тепер, щоб моє життя й моїх близьких залежало від великої політики, від чиєїсь злої волі, не знати навіть добре, від чиєї самої. Отак живемо - аби день до вечора, і не знаємо, чи скоро зміняться ці зовнішні умови так, щоб нам жити, як мріємо.
До Львова навряд щоб скоро можна було повернутись, бо звідти все ж більше й більше людей виїздить. Ада Труш писала мені, що Рада живе там з нею (на вул. Шимановичів), бо вілю на О6вод[ній] трохи зруйновано, хоч, видно, не дуже, бо Мирон вже там живе і ремонтує. Писав мені й Дорошенко, що вони виїздять з Кракова до Праги і просив, щоб я написала Вам, а Ви йому перекажете, що з меблями, які у нас на мешканні. Його думка така, що найкраще було б, коли б їх дати на схов Фаті, а поки що то виходить, що у нас вони збереглись краще, бо ми за мешк[ання] заплатили, і воно за нами зберігається і все там ще ціле, звичайно, ніхто не може подивитись за речі, в разі там буде фронт. Ключі від нашого мешкання один у Ради, другий у нас. Поки там, вона нам пише, ну а як воно буде далі, того ніхто, звичайно, не знає.
Знаєте, у мене є один намір, коли б становище там стабілізувалось, щоб була певність в тому, що в Криниці можна бути, скажім, ще 2 місяці, то я б тоді сама побувала на Овруцькій і вернулася. Не думайте, що то дуже фантастичний шлях, прецеденти вже бували, а в літню пору це ще легше.
Де тії ваші речі, що Ви залишили у Яремовичів, чи вони й досі у них на мешканні, тоді їх ще можна б одержати, чи, може, Василько їх забере? Чи Яремов[ичі] забрали їх до Кракова? Перед від’їздом Ви мали зайти до нас ще додому, то, мабуть, тоді й мали докладно про речі сказати, але Ви не вспіли вже до нас прийти, а 25.III ранком і ми вже виїхали. В Управі Ви говорили тільки про покупки, що у Криниці, про утюг Ви якось ще [нрзб.] говорили, а тоді не згадували про те, чи залишаєте його, чи ні. Як будете бачити пані Марійку (так чомусь її в Ковелі звали, як я туди їздила), то подякуйте їй за пораду звернутись до її знайомого, я його одшукаю, може, з того буде нам поміч. Ще, будь ласка, спитайте у неї прізвище (і запишіть) отих падлюк, що Микося обшукали, бо я забула, а вона, мабуть, пам’ятає, і отого “чоловіка” Наташиного і другого, що його рідня вмостилася у сірий домик. Я як почну перебирати в пам’яті все, що ми знаємо про Юрка, та те, як було відповідали ті, хто його бачив у Берліні (Музиченко й інші), на запитання мої про нього, то таки виходить, що погана він людина і не з одної синовної почтительности він так піддакус Наташі. Дуже то прикрий висновок, але це таки так. її То Ви розумієте під словом “спровадила свого чоловіка”?
Оленчину матір я бачила і їй сказала, що Ви писали, вона визнає свою вину і каже, що як тільки якось залагодить справу з Оленчиною роботою (тепер у них це черговий клопіт), то писатиме. Про п. Михал. я вже писала Вам, що він з жінкою тут (недалеко від Криниці в селі), обоє живі й здорові, скажіть це Євг.[нрзб.]. Я, може, з ними буду бачитись, а то через знайомих вже їм переказала, щоб писали дядькові, бо він за них турбується. Мирон Михайл[ович] поїхав до Берліну, а звідти має їхати до Праги, може, Ви його там зобачите, може, від нього почуєте щось цікаве про перспективи нашого тут пробування? Як перед від’їздом він був у Криниці, то я його, на жаль, не бачила, а Олеся зустрічала його й розмовляла, то ж спитала, чи надовго він їде і чи повернеться до Криниці.
Тут тепер живе (й практику проводить) зубна лікарка з Києва - племінниця Ол. Фед., тая, що Юрі рвала зуби. Ото як ніщо не помішає, треба буде й собі полікувати. А як то з Вашими зубами? Чи все одкладаєте до кращих часів? Оксана колись (ще в Київ) писала, що в неї порозхитувались зуби (що то було і яка на то є рада?), в якому стані тепер у Оксани зуби? Бачити прояв мнітельности у когось взагалі неприємний, а у когось з нас він зовсім прикрий. Я на Оксану не сержуся, що не пише, бо те розумію, що це не з байдужости, отака вже вдача (то мама, бувало, могла довго не писати, бо якось зібратись не могла), але дуже хотілось би знати, що Ви робите, куди ходите. Чи не бачили часом [нрзб.] або його Олесі? Тут зустрічаємо Тусю з чоловіком і матір’ю, мати й чоловік намагаються говорити (на людях) укр[аїнською] мовою, але часто себе зраджують, і ставлення до них не дуже добре, натурально.
Не вірю я, щоб ото Льоню через хвору ногу звільнили від нестроєвої роботи (лікаря, де це видано?), це “очередная” брехня, така властива, як бачу, не тільки Зоріним дочкам та жінці, а й їхнім друзям. Хотіла б я глянути, у кого очей позичила Ант[оніна] Івановна при зустрічі з Антоновичами та Донцовим, то ж було у Львові “злопихала” й лаяла і тих, і другого.
Я дуже зраділа, що Ви в листі згадали, що мали листа від п. Всеволода, написаного вже по повороті з Криниці, а то ми з Олесею дуже турбувались, щоб йому чого не сталося (на Варшаву теж були нальоти). Хоч би йому не було прикрости через тую машину, що тут зіпсувалася, мимоволі почуваємо себе винними, що так сталось, - він нам стільки навіз всього, і такого, як завжди, смачного й поживного, а сам навіть не міг (через те авто!) і дня
спочити й побути тут. Коли він тепер у Празі - вітайте його від нас усіх. Я йому не тільки завжди буду вдячна за все те добре, що він зробив для нас, а й незалежно від того вважаю його за зразково хорошу людину, достойну самої глибокої пошани.
Бувайте здорові, любії сестриці, та Богові милі (як, бувало, казав папа). Олеся, діти і я цілуємо всіх вас трьох. Знайомих тих, котор(і) того стоят, - вітаю. Ще цілую.
Дора