
Без дати
Лілея моя, пані дорога!
Як ти там поживаєш і що поробляєш? Певно, все учишся, бідацтво! Не сердись, що я тобі досі не писала. Я була слаба п’ять днів: була лихорадка і боліло горло, але тепер уже здорова. Тут тепер стало холодно, і за весь час, що минув, тілько скілька днів було теплих.
Тут нічого не перемінилось, все так, як і було. Тепер тут дуже гарно, бо всюди цвіти цвітуть, птиці співають, трава зеленіє - одним словом, так гарно, як тут завше буває в цю пору. Ми уже їздили у Любитов купатись і були, звичайно, у Короткевичів. Катались на човні.
Короткевич такий самий товстий, як і був, і все анекдоти розказує. У їх тепер живе Діма Міаковський - він уже зовсім великий, у восьмому класі. Їздили ми з Дорою і Варкою до Марисі, і вона була дуже рада, що ми приїхали. Вона з чоловіком наймає хату у Ковлі, близько до Карольці. Чоловік її дуже поганий, постоянно свариться, б’є і виганяє їх. От і тепер Марися тут живе, у Шимона, бо чоловік так сварився з нею, що вона позавчора втікала од его. І чого вона пішла за його, то і хто знає, бо вона все время не хотіла за його йти ...
Я тепер живу на верху у найновішому домі. Поки що я нічого не роблю, а тілько гуляю і читаю Дон-Кіхота та ще трохи шию.
Тілько що приїхав папа і Зоря.
Знов беруся кончати письмо, бо як папа приїхав, то я єго покинула. Зоря вже кудись побіг за Дорою і Шурою. Зорі, по-видимому, тут понравилось. Що ж там робиться у Вас в Києві? Чи
добре держить екзамени Микось? Про твої я і не питаюсь. Чи бачиш ти у гімназії моїх гімназисток? Кланяйся їм од мене і візьми у Флориної її адрес.
Я тілько тепер згадала, що 26-ого твоє рожденіє. Хоть при конці поздравляю тебе, мою любу папютку, і бажаю всього доброго у новому твоєму році. Цілую тебе міцно.
Твоя Оксана