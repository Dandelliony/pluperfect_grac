
25.12.1902
Моє любе Ліленятко!
Спасибі тобі дуже за листа на одкритках. Вельми ти мене потішила тим, що таки знайшла спосіб написати серед шарварку клінічної роботи. Тим паче стидно мені, що я не писав тобі у Пітер досі, але бач, я думав, що ти в Києві, куди я зібрався їхати, аж оказується, що ти зосталась в Петербурзі. Якщо весною ти швидче з нього вихопишся, то, може, воно й краще, що зосталась на Різдво свої клініки одбувати. Одного я тільки боюсь, щоб ти не затяглася дуже тою роботою, - гляди, щоб часом чого тобі не сталося постом, як торік. То ж все-таки дай собі пільгу святами хоч на кілька день. Певне, лекції у вас почнуться через тижнів 4-5 (отак з 2 февраля, а то ще пізніше). Раджу книг менше читати, а робити тілько практичні справи, які дадуть спромогу раніш виїхати з Пітера.
Щодо мене, то тепер певне в Київ не поїду, а, може, в январі, коло 15-го. От тільки щоб не попастись у морози. Тепер оце 2 тижні скоро буде, як стоїть одлига, тепло, туман і мокрий сніг іде, а в январі то якраз возьме та мороз стукне з заверюхою так, щоб посидіти десь у снігових заметах серед степу. Ну, та якось воно буде.
З моїх справ сама найважливіша оце одбулася в середині декабря. Губ[ернське] Харківське земство асигнувало гроші на організацію метеорологічної сіті Харківщини. Коли ця постанова не буде запротестована губернатором, то з Нового року почнеться гаряча робота розшукування людей, щоб узялись провадить станції, нарад з уїздними земцями про те, де краще постановити станцію, взагалі - пристосовання до реальних обставин проекта, який подано в Земське Зібрання. Роботи буде чимало, але зате буде така сіть станцій, якої ще досі не було в Росії ніде. Та й за границею не скрізь єсть. Уся справа організації метеорологічних станцій мусить скінчитись у протягу 2 літ. Думаю, що за цей [час] успію все злагодити так, як хтілося б, щоб було.
Друга подія чисто власного характеру. Я оце недавно вконець дійшов до ладу в тому питанні і думаю писати дисертацію. Мусять бути нові з’явища, яких досі не досліджував ніхто, з’явища, які мусять experimentum crusis для іонної теорії електролітів. Оце тепер берусь за математичну теорію з’явища і за експерименти. Одна тілько досада тут з експериментами, бо приходиться всі
потрібні прибори позичать, та шукать, та збирать. Не раз я згадую Дерптський кабінет, де все було своє, - ну, та нічого робити, потроху і тут своє заведу.
Недавно написав я статтю про пророкування Демчинського в тутешній “Рільничій газеті”. Як дістану відбиток, то пришлю тобі. Посилаю оце листа одкритого в “Новое время” з приводу статті того ж таки Демчинського, в якій він коренить метеорологію. Боюсь тілько, що, чого доброго, не надрукують вражі діти, бо у тому листі я ставлю деякі неприємні питання Демчинському, которому “Новое время” сприяє. Ну, як не в “Новому времени”, то де-інде, а таки надрукую свої питання Демчинському, бо пора вже цього крутія і жуліка вивести на чисту воду.
Цей жулік з його популярністю єсть знаменіє Бремені, дістань X, XI і XII книжки “Київської Старини” за цей рік і прочитай там поход С. Єфремова проти українських символістів під заголовком “В поисках новой красоты”, де він коренить їх на чім світ стоїть, і в першу голову Кобилянську. Просто гидко робиться читаючи, надто в останній дек[абрьскій] книжці. Старі наші випустили Єфремова, щоб “тащіть і не пущать” новий напрямок літератури. І він іскореняє його, як і подоба літературному Деміургові, не розбираючи способів і не шануючи в противникові людини. Досадно дивитись на це одновлювання історії і на те, як гонимії самі робляться гонителями.
Ну та ще про це побалакаємо. Коли матимеш час прочитати “К[иївську] Ст[арину]”, то після прочитання напиши лист Кобилянській, вона, бідна, дуже вражена таким ворожим становищем “К[иївської] Ст[арини]”.
Ну, до зобачення. Моє любе! Пиши, як матимеш час. Кланяйся усім знайомим та своїм колегам. Міцно обіймаю і цілую тебе.
Твій брат Михайло
Імусик, Шура і Анна Ів[анівна] тебе дуже цілують і вітають.