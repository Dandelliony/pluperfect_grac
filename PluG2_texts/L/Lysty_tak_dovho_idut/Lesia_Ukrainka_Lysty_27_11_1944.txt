
27.11.1944
Люба Лілічко!
Знову лист через руки нікуди не пішов, П. Мих. не виїхала досі, бо ще не отримала дозволу, їй сказали, що папери послані до Праги і звідти ще вони не повернулися. Ото я думаю, що наші папери ще й не писалися, бо нам цього не кажуть. Я добре не доберу толку, куди ж то саме мають надсилати папери і яку установу запитують про це? Мабуть, до Празької поліції? Я бачу, що це справа дуже затяжна і добре б було, коли б відшукати когось серед знайомих, хто в справах клопотання про дозвіл був би обізнаний, та щось немає таких знайомих.
Тільки щойно заходив до нас Чикал[енко] з п. Бутовичем, що жив у Празі і знайомий з Оксаною і Оксаночкою. Так приємно було чути про наших, він все так хвалив Оксаночку, яка вона розумна й цікава. Згадував, що Оксаночка дуже вибаглива до своїх поклонників, що навело нас з Олесею на думку, чи не дістав він сам гарбуза від Оксаночки?
Будьте здорові. Цілую Вас, Оксану й Василька.
Ваша Дора