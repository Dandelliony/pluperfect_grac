Люба Леся!
Я тобі не писала того, що перше прибирали в хатах, то не було де писати, а потім я ходила то на Хрещатик купувати книжки, то до Лисенків, і все не могла зібратись.
Кату ми довезли добре. Вона їхала дуже спокійно і цілу дорогу спала. На неї всі любовались, і навіть якийсь студент давав їй їсти. Але от тепер вона десь пропала і вже нема її аж два дні. Нам її страшенно жалко, але ми ще надіємося, що, може, вона прийде ще.
Як ми приїхали сюди, то Гамбаров ще спав. Він тепер дуже занімається, бо в него буде екзамен.
В гімназію я вже ходжу цілий тиждень. Перший день був тілько молебень, а в другі дні тілько задавали уроки, але от уже тепер почались настоящі занятія. Мені задають куди менше, ніж у пансіоні, і я тепер дуже рано виучую уроки. У нашому класі тілько 21 учениця, і там єсть куди старші і куди менші дівчата. Одна то така маленька, що зовсім, як Дора, а вже у IV класі. Я тепер завше снідаю. Часом беру з дому сніданок, а часом купую там, бо там єсть буфет. Я вже знаю фамілії всіх учениць у нашому класі. Лисенки за мною часто заходять, і ми разом йдем у гімназію. У неї за класну даму Орися Антонович. Мені тепер шиють білий фартух, бо в нашу гімназію приїде якийсь товариш міністра і всім гімназисткам треба білії фартухи.
Тут дуже тепло, ції дні то навіть було жарко. Ми тепер каждий день ходим на Хрещатик, все купуєм книжки і різні „черну-шачії“ вещі.
У Наталки єсть дочка, але ми її ще не бачили, бо Наталка поїхала до свого батька.
У нас вся мебель оббита плахтами, і на вікнах висять замість занавісок вишитії рушники.
До нас скілька разів приходив галичанин Колесса. Гамбаров привіз мені і Лілі брошки-кинжальчики, туфлі і білі шерстяні шляпи, дуже гарні. Дорі він теж привіз жовтії туфлі.
Я тепер сплю з Лілею, Микось у маленькій хаті, а мама в залі. Що там робить Дора? Муся вже допитувалась про неї. Цілую тебе, папу, і Дору. Мені тепер дуже хочеться спати і я вже скоріше кінчаю. Будь здорова.
