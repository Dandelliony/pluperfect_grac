Христос воскрес!
Спасибі Вам, шановна Лариссо Петровна, за Ваш ласкавий лист до мене. Я думав вже, що моє оповідання таке, що Ви й писати про нього соромились; тепер я думаю про себе трохи більше, ніж до Вашого листу, бо, далебіч, це моя перша проба, а про честь і совість XIX віку Ви вже зовсім помильні думки маєте, бо вона заховалась не тільки в мені, а має ще багато живих схованок на світі. Своє оповідання я Вам послав з правом різати і поправляти його, як Ви знайдете потрібним, для того простіть мені, що я додам до Ваших уваг свою думку про біографію Соколовського. Вона довга, але довга для того тільки, що я не вмів її написати так, щоб вона читалась легко, але вона потрібна для того, щоб виявити чоловіка, щоб винести, як в’яжеться такий тип з нашим віком, вона
служить матеріалом для історії його морального розвитку, але вся біда в тім, що написана вона сухо та без вияснення технологічних моментів, але на це не стало вдачі, талану письменського, та й знання життя і його психології. Що Тетеря мало в’яжеться з усією подією, я сам бачив, але не хтілось викидати та перероблювати, а він таки справді „сбоку-припёку“. Лучче приліпити не удалось, а вивести його на кон хотілось. Робіть з ним, що знаєте, - Ваша воля тепер, а не моя. Про похибки мови й форм я нічого сказати не можу - Ви, мабуть, лучче це й знати можете, Вам і книги в руки, - я писав так, як чув, а чув я всякі мови, розібрати ж критично, яка лучша, яка гірша, не можу, бо зовсім не знаю ніякої граматики української.
Про справу перекладів я Вам можу написати дещо радісного. У нас, бачте, знайшлись люде, що можуть і бажають перекладати з мови німецької, французької, англійської, а також і наших близьких - польської і московської. З польської, правду сказати, попробую тільки я - як удасться, то пришлю Вам „Silny Samson“, може, попробую взятись за мови нім[ецьку] і французьку], хоч малу маю надію, чи вийде що з того, бо ці мови я дуже погано знаю. Зате знайшлись деякі люде, що мають дуже гарну мову українську і знають три європейських. Між іншими хоче взятись за цю роботу, може Ви знаєте, М.В.Птіцина (вона київська і Вас знає) - не знаю я зовсім, яка мова у неї, але думаю, що коли береться, то має з чим (не стосуйте цих слів до мене). Пришліть список творів до перекладу - люде візьмуться за роботу. Я ще говорив з Зіньківським (Т. Певний)3 - він знає фр[анцузьку] і нім[ецьку] мови і, мабуть, не відмовить допомагати: він дуже охочий писати, якщо треба, то до „дядька Трохима“ - він зараз і пише. Нас тут навіть дражнять цим, „запрягли, кажуть, „дядька“, а самі й нічого не роблять“.
Ми тут обходили роковини Шевченка два рази. Раз зібрались у Цвітковського4, але там „старі“ з „молодими“ мало не побились за те, що „молоді“ не такі полохливі, як „старі“. Другі роковини зібрались через місяць після перших в салі Grand Hotel „с разрешения начальства“. Це був „вокальный ужин с тостами“. Скінчилося тим, що витягли фортепіано і почали танцювати козака і метелицю - навіть старий Цвітковський пустивсь. Хор співав дещо дуже гарно, а дещо погано, добре вийшло „Та й закувала сива зозуля“ (не пам’ятаю, чия музика). Навіть достали десь ліру, і їден студ[ент] духовн[ої] акад[емії] виступив з думою.
У нас Кропивницький з трупою. Нема Заньковецької - вона, кажуть, буде „дебютіровать“ в Алекс[андринському] театрі. З старих зостались Затиркевич, Кропивницьк[ий], Гай, Потапенко і більш,
здається, нікого. В середу для першого разу іде „Наталка Полтавка“. Побачим!
Зовсім забув сказати, як годиться: Христос воскрес! Але лучше пізно, ніж зовсім ні. Кланяйтесь мамі і всім. Мій лист, мабуть, застане Мішу дома. Чи приїде він в [Інститут] Пут[ей] Сообщений]? Чи були в Києві які непорядки в університеті]? Тут були, та ще й добрі. Людей з 800 студентів з унів[ерситету], лісн[ого] інституту] і технологічного] було забрано. Зоставайтесь щаслива!
Василь Завілейський
Оповідання, будьте ласкаві, підпишіть так, як мене звали в Вашому домі: Панич Василько.
Було б ще дещо Вам написати, але я вже і так розписався -так що й місця не стало, та й зараз лист хочу скінчити і відіслати, а відкладати на завтра не хочу.