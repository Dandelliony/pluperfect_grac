
08.01.1890
Милая мама!
Як це добре, що ти ще не послала мої уліти [твори]. Перш усього епіграф по-слов’янськи виходить так: „Больше сия любве никто же имать, да кто душу свою положит за други своя“.
Посвята ж мусить бути тобі, бо кому ж, як не тобі, мусить бути посвята цього найпершого самостійного твору. Адже ж я усім, що тілько там доброго, усім винен тобі. Так напиши: „посвята моїй матері“ - і більш нічого, бо я страх не люблю довгих посвят.
“Плеяда” збиралась у мене, хоч, правда, зійшлись не всі. Читала Леся свої переклади, та я свої сни. Насамперед, „Погибель світа“, після - „Володарі світа“ (сподобались Боровику [Віталію]), а накінець - „Гість“. Слав[инський Максим] прийшов од першої половини „Гостя“ просто у нестям, сказав, що попередні фантазії цій в підошви не годяться; про другу ж половину сказали, що цей хлопець, що читає, якось нагадує кацапські вірші, а до того ж картина здається якоюсь дрібного та малою проти першої. Я з цею думкою згодивсь - через це поклав „Гостя“ у вилежку, поки не найде натхнення написати для другої половини зовсім іншу картину. Поки що мені приходять у голову два моменти, один [нрзб.] - народження дитини, другий [нрзб.] - приймання сиріт, та іноді свій власний - обрятування замерзлого. Не знаю, як ти порадиш. Всі „сни“ я думаю послати в „Зорю“ (крім „Гістя“ поки що, звичайне). Про Кармелюка я все думаю та думаю і вдень і вночі, дав
би то Бог надуматись добре. Кна-кни [юнаки з “Плеяди”] ухвалюють мою мову і стиль у самостійних творах.
„Народа“ я не бачив, одно тільки знаю, що він, власне, для народа, як, наприклад, „Батьківщина“. „Дзвінком“2 тут вельми незадоволень Усі лають за малодоступность та за доктринально-прописний тон.
Горленко скаржився міністру на головну цензуру за київський збірник, але йому відмовлено. Ходять слухи, що ніби Занько-вецька [Марія], посварившись оце з Садовським [Миколою], поступила на Імператорську сцену в Петербурзі, але я цьому не вірю. Вчора йшли „Чорноморці“3. Був я з Лесею. Пройшли вони дуже добре, Іван тільки трохи дубиною стояв, зате Кулина була чудова: і співала, і грала дуже добре, художественно просто; до того ж вона з себе гарненька. Взагалі, усі діячі добре співали, і грали незгірше. Людя [Людмила Михайлівна Старицька] була така метка та жива на сцені, що просто якби вдома. Дуже, дуже мило зійшли „Чорноморці“, якби то нам та ще заграти твою „Світову річ“4. Тепер тільки я зрозумів, наскільки вона вища од других п’єс. Наприклад, „Чорноморці“ з сценічного боку - слабка річ: скільки там сцен, де одне говорить, а другі то просто не знають, куди їм дітись.
З дитячими роковинами [Шевченка] щось діло не клеється, проте я ще не теряю надії, так що ти з ласки своєї пришли мені свою біографію [Шевченка], будь певна, що я її нікому не дам.
Тепера у Києві великий розрух і підупадок сил, аж просто гидко стає, дивившись. Одно тілько додає духу - це те, що бачиш деякі ясні, хороші прояви, що ніби перше проміння зорі ранішної пробиваються крізь темряву довгольного життя. Але про ці прояви побалакаємо іншим разом. Тим більше, що їх у двох-трьох словах переказати трудно. Були ми з Лесею у опері на “Тангей-зері”5. Дуже він сподобався нам. Така могуча і своєвида музика. Надзвичайно хороша сцена турніра міннезінгерів.
Тут проявились писані сонети Чайченка6, деякі їх дуже хвалять, але я їх ще не бачив, якщо зобачу, то напишу. Леся, певне, приїде після [нрзб.], вона хоче ще побути в Києві, щоби покінчити з Гейне [перекладами]. Ми з нею були тілько у Ковалевської [Галі] та Рудченків7, а більш ніде не були. Вона більш увесь час сидить у себе, пише або читає Достоєвського. Взагалі, я думаю, їй би слід було б побути у Києві. Треба набратись бодрості духа. Розпитувався я у кна-кон, і вони кажуть, що бувають добрі результати після операції, кажуть, що навіть буває так, що „нога сохраняет все движения“; тілько, кажуть, тут багато залежить від суб’єктивізма організма, дивлячись по тому, чи взагалі організм
такий, що добре заживляє, чи ні. Леся, видимо, розважила, що їй не оминути операції, тілько каже, що їй не хочеться їхати у Петербург, а що вона радніш поїхала б у Вену, тим більш, що се, здається, не робить великої різниці в грошах, хіба що пашпорти. Видно, Леся боїться русских знаменитостей після тої пригоди з Скліфо-совським, що захлороформировав німця.
З моєю ногою все обстоїть гаразд, вона майже цілком загоїлась, і, взагалі, почуваю себе цілком здоровим і бадьорим.
Оце хутко буде ювілей Антоновича8, не знаю, як бути. Мають підносити адрес. Яко вченому я готов підписати, але як чоловікові... Ну та побачим, як там буде. А тепер поки що до зобачен-ня! Цілую тебе, Лілю, Кахоту, Оксану та Дроздю [Дору].
Твій Міша