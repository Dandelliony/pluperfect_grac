Щире спасибі Вам, шановна панно Ларісо, за Ваш ласкавий лист до мене. І не скажу Вам, як я зрадів, отримавши його, бо з ним укупі я отримав і вибаченьє моєї нечемносте щодо Вас, а вона мене таки чимало гризла. Але десь, певно, зла фортуна напосілася таки на наше листування. Ви вже бодай чи не ремствуєте на мене, чом знов так довго не давав Вам відповіді на Ваш лист, і, мабуть, дорікаєте навіть собі, що писали до мене, гевила - наколи ж справді в моїй незвичайній мовчанці нема ані крихти меї власної вини, я тут „чист аки агнець непорочний“. Не відписував же я Вам досі просто через те, що не мав до минулого понеділку листу ані від Вас, ані від шановної Вашої матері, і не відав, чи маю вже те вибачення, о яке був прохав в останньому листі до пані Олени [Пчілки]. Ви ж свій лист заадресували в Глинськ, а він надійшов туди, коли мого й духу там вже не було, і ото почав шукати мене, йдучи тим самим шляхом, яким і я подався: з Глинську с[себ]т[о] найсам-перше на Хорол, відтіля на Кременчук, аж нарешті того тижня злапав мене таки в Полтаві.
Щиро дякую Вам і за пісню2. її я вже заслав до херсонських братів. Коли в Вас назбирається сих пісень чимало, то варто було б видати книжочку „Братські співи“ з нутами, а тоді ся книжочка вкупі з українським святим письмом - якби їх яким побитом перевезти через кордон, - стали б нам дуже в пригоді.
Ви, панно Ларісо, у свому листі натякаєте на якісь неприємності, щосьте мали за переклади; не смію я більше розпитуватися, але сподіваюся, що не за переклади Гейне? А як би-м бажав бачити сю книжочку! Був я влітку і у Києві, ані в кого не міг її побачити. Напишіть, коли Ваша ласка (бо дядько Михайло [брат Лесі Українки] чи ремствує за віщо на мене, чи хто його зна, та ані пари з уст до мене от вже над півроку). Як і що там з нашим виданням „З чужого поля“, чи тра таки ще для його перекладів, чи мо вже і не тра, чи випущено вже другу книжочку (що?), а чи мо на першій і зупинилося? Як там наша „Література“3 та її каса?
Аж нічого не відаю, а так же часом хтів би опинитися в колі колишнього товариства!
Глузуєте, панно Ларісо, з мене, що мене не видко ніде по часописах! Та що ж маю чинити, коли таке житє номада, яким я живу вже другий рік, цілком не сприяє письменству. За цілу зиму я й написав усього, що дві невеличкі статті до „Правди“, та дві поезійки, та трохи вже не переклав „Дужий Самсон“ Ожешкової. Але хоч у письменстві я за сей час зробив мало, проте не скажу, щоб сього року я був цілком таки нікчемний задля нашого руху, бо зорганізував одну вкраїнську громадку, виявив двох українських письменників, заохотив 3-х чоловік до передплачування „Правди“ й ,,Бібл[іотеки] для молодіжі“, звернув одного вкраїнця, відомого вже в московському письменстві яко етнографа й статистика Полтавщини, на вкраїнський шлях і позавтрі засилаю вже його перший твір український до „Правди“. От Вам справозданьє меї діяльности сього року - карайте або милуйте. Тепера я пишу „М. Глинськ: статистично-економічний нарис“ до „Правди“ або до того нового місячника, що має видаватися з нового року.
До кінця сього місяця я ще матиму посаду тут, у земстві, а в студні або опинюся в земстві херсонському, або приїду додому, би шукати собі дещо тут, на Волині, бо, правду кажучи, мене таки дуже тягне додому.
Скажіть, будьте ласкаві, що тепер з Вашим братом? Я чув, буцім-то його спіткала велика пригода: не склав іспита й мусів вийти з всеучилища, чи ж сьому правда? 4 Був би-м теж дуже радий довідатися за високоповажну неньку Вашу та її останні праці, так само як і за праці Вашого дядька.
Чи доводилося Вам читати відповідь Пипінові на його статтю „Особая русская литература“ - добродія Баштанного (Нечуя-Левицького), що видана окремою книжечкою „Українтво на літературних позвах з Московщиною“? Добре написано; другої відповіді самого д. Огоновського „Моєму критикові“ мені бачити не довелося.
У Харкові сього року хлопці лагодяться дуже бучно справляти роковини [Шевченка]: пишуть декілька рефератів (між іншими „Український рух в Харкові“), складають хор. А в Києві не знаю, чи й святкуватимуть? Чи не знаєте, як іде вкраїнський рух на нашій Волині; крім Вашої родини, я маю там тільки ще одного щирого вкраїнця, товариша в Клевані.
Бувайте ж здорові та не хворійте! Найнижчі вклони всенькій
Вашій родині. Якщо но можу в чому Вам здатися, то завжди дуже радий на Ваші услуги.
В. Боровик
Полтава. Статистическое бюро Губернского земства. Віталію Боровику.
P.S. Чи не переклали б Ви „Страту“ з Брайн Проктера: ся поезія повинна Вам добре датися й дуже гарна. Сподіваюся дальше братських пісень.
В. Б.]? подайте його адресу. Нашим поклон.не дуже дорогі, от хоть би одвертістю.