
01.06.1944
Схвилювали Ви мене своїм добрим листом, дорога Ольго Петровно. І мені Вас дуже-дуже бракує! З Вами мені було так легко і добре - здавалось мені, що Ви мене знаєте наскрізь і розумієте без слів. Я не раз хотіла Вам розказати багато-багато, та все не було часу. А це, що я Вам полагодила таку дрібницю, як передача Вашого листа - не варта того, щоб Ви обвинувачували себе. Я дуже радо полагоджую чужі справи усім, тільки все журюсь, чи добре - а коли мені вдається добре полагодити, то я майже щаслива. Для мене люде теж дуже добрі і щирі - я Вам це не раз казала. А вже для Вас зробити таку дрібничку - для мене не було ніяким обтяженням. Вірте мене і не стісняйтесь. Я Вам все і всюди полагоджу, все, що буде треба.
Добре, що Ви працюєте! Я тепер майже нічого не робила, і це моя найбільша журба. Збірник я передала Шлемкевичеві - чи видадуть, не знаю. Бажаю Вам сили і здоров’я кінчити Вашу працю. Я твердо вірю, що я теж свою виготовлю.
Тепер доведеться, певно, багато перетерпіти. У нас все якісь нові несподіванки. Вчера вибух газ у театрі і зробив велике спустошення. Багато оркестрантів ранено, будинок дуже знищений в одному місці. Щастя, що це сталось перед виставою, коли ще людей не було.
Мій чоловік дуже поправився на селі. Мирона [сина] я привезла до Львова, щоби кінчив школу. Леся по-геройськи держиться, не хоче нікуди їхати і нас кидати - а мені такий жаль, що її талант змарнується. Тому, що не була “за границею”. А чи все це, що вчиться і переживає тут, чи все те нічого не варте?
Щиро Вас здоровлю. Привіт для сестри і сина.
М. Деркач