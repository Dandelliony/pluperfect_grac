
29.05.1901
Люба моя та дорога Лілічко!
Дуже міні шкода, що я тобі заподіяв жалю своїм листом, бо, далебі, не хтів тебе кривдити, а все, що писав, то писав в умовах мого крайнього розуміння папіного листу, розуміння, як і я наперед казав, може, і не настоящого, як воно тепер і оказуєцця. Вельми я радий тому, що “послушаніє” було тільки аргументом од [нрзб.] для більшої умови батьків і всієї родини. Що ж до “свободи”, то я так сам собі думав, що це просто фраза загальноуживаної фразеології, которая мусіла прикривати властивий ґрунт протесту душі проти [нрзб.] обрядів. То ж вибачай мене, моє серденятко, що заподіяв тобі несправедливість, говорячи багато про слова і нічого про свою станову думку, яка і оказалась дійсне настоящею.
Що ж до почекання, то, серце моє, я думав саме головне - про твоє здоров’я в цілому дальшому твому житті. Коли трудно чекати, то що ж робити, але міні все-таки здаєцця, що треба все ж перетерпіти, чекаючи до моменту добрішого здоров’я і налагодження нервів. Головна річ - здоров’я. Економічна річ другорядна, якщо її нема цей рік, то може бути на другий чи на третій.
Одна міні тілько річ була несподівана: це що ти думаєш, ніби міні Кривинюк не подобаєцця. Як говорити зовсім безстосунково,
то він міні подобався і подобаєцця багатьма своїми сторонами, головне - сердечністю і чисто природною гуманністю і участливі-стю, але коли діло йде об тім, щоб жадати чогось тобі в чоловікі, то для цього занадто мало його знаю, - я тобі радий неба прихилити, то чи ж можу я після спорадичної і короткої знайомості когось, хоч би хто був, радити в товариші і радості, і смутку. Тобі краще знати, тобі й вибирати. Міні ж достаєцця більше тепер уваги звернути і постаратись надолужити занехаяне і ближче познайомитись з Кривинюком.
5 літ чекання теж було для мене великою новиною і разом з тим приємною, бо такий час добра проба і почуття, і своєї вдачі й характеру. Якщо ви зважитесь чекати ще деякий час, то, я думаю, раз тепер діло стало на ясну путь, то чекати буде куди-куди легше, ніж досі.
Шура [дружина Михайла] було злякалась, що ти тепер покинеш свою медіцину, хоч я умовляв її, що цього-то напевно не буде. Тепер же вона [знає], що ти хочеш науку скінчити. Вона хутко тобі сама писатиме.
Сьогодня ми покончили дезінфекцію хат, завтра вперше виведемо Євіка гуляти, а за тиждень, казав доктор, можна їхати. Я думаю ж, що за зборами в дорогу ми, певне, раніш 10-го не виберемся. Межи 10-15 будемо в Києві, після 15-го в хуторі. Як будете їхати з Колодяжного в Гадяч, то заїздіть по дорозі і в хутір, хоч на тиждень, це тепер досить легко, і ти ще не була в хуторі. То ж мусиш його зобачити, а Кривинюк [нрзб.] дати можливість з ним ближче познайомитись і подружитись. Також може Микось дався б намовитись заїхати до хутора на степ подивитись?
Пиши, будь ласка, сюди, що ти поробляєш і як себе почуваєш. Твій лист ще має нас тут застати. Шиття ти лучче закончи, а краще гуляй по лісах та полях та верхі їзд[ь]. Коли ж конче мусиш шити, то ший не в хаті, а на дворі де, на веранді чи на балконі, чи під каштаном.
Що дієцця в Колодяжному, хто, власне, господарює? Як маю[ться] колодяженські люди взагалі і наші прісні і булі слуги і домочадці? Як мається Яким з Якимихою, Шимон і його дочки, Павліна і її дочки, чи Явтух знов вернувся к колодяженскім [нрзб.]? Чи живий ще Зельманович? Що поробляє пан судия і всі ковельці? Передай усім моє вітання!
Гляди ж, пиши швидче, моє любе та дороге. Передай моє найщиріше вітання Кривинюкові і поцілуй Микося і Дору. Міцно
обіймаю і цілую тебе і жадаю всього, всього доброго і веселого-хорошого.
Твій брат Миша.