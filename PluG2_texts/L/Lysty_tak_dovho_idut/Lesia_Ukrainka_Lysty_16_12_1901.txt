
16.12.1901
Дорогий пан Кривинюк!
Успокойте, будь ласкаві, п. Томашівськ[ого], ніякого листа, зневажаючого мене, він не писав, нічого, окрім симпатій до мене, я не мала від його і плачу йому тією ж симпатією. Хто оце все наплутав - не знаю, думаю, може, і бідненька Леся. Не звертайтесь до неї за раз’ясненіями, їй треба дать повний спокій.Тепер мені ліпше, але я прослабувала більш як півтора місяця - був сильний бронхіт, ще досі кашляю, потім мучилась з флюсом, прийшлось вирвати зуба, кликали доктора до себе, бо я ще досі не виходжу. Ослабла я дуже, просто нема зовсім сили.
Чекаємо Лілю з великим нетерпінням. Було б так добре і з Вами бачиться на святах, та що робить? Коли не можна, остається одно - терпіння. Настануть коли і кращі часи.
П. Тр[уш] на днях від’їздить. Тут були такі тумани, що йому не можна було нічогісінько малювать. Тепер, мабуть, уже почнуться кращі дні, і йому прийдеться взятись щиро за роботу, щоб надолужити загаяний час.
Щиро вітаю Вас і цілую - будемо часто згадувать Вас на святах. Хоч і так нерідко думками з Вами.
Ваша щиро Л. Драгоманова
Р[ада] Вам дуже кланяється, буде писать.