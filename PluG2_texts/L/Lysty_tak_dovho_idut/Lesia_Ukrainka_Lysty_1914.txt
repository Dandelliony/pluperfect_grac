
[1914]
...цвіту, чомусь рожеві! Це дрібниця, але невже в Києві для спектакля не могли знайти пучка яких-небудь підходящих червоних квіток?
В п’ятій дії все тече нічого було б, коли б не така погана статуя командора, якийсь то був Николай Угоднік (як каже тьотя Єля), а не командор.
Шоста дія вся досить погано у них проходить, тільки донна Анна в ній як слід і Дон Жуан нічого собі, а гості-родичі - то просто якийсь сміх: чотири товстих курносих „грандеси“ і чотири общупаних „гранда“. Цея обстановка угощенія, слуги на цьому першому кріслі вдови командора - така мізерія, таке убожество, що просто дивно, невже не можна було трохи кращу бутафорщину мати? На афішах ще було написано, що нові декорації. Ну, а в цій останній дії вряд чи було хоть що-небудь нове! Напр[иклад], гранди сиділи біля столу на дерев’яних табуретках!
Самий же кінець п’єси вони чомусь перемінили і кінчають не так, як у Лесі в п’єсі (не знаю, чи мають вони на це право!?). Тут вони кінчають так: коли Дон Жуан надіває плащ командора, бере з рук Донни Анни каску і шпагу командорову і підходить, щоб подивитись в зеркало, тоді з-за зеркала виходить командор, гупає ногами, як камінюками, підходить до Дон Жуана і кладе свою руку на плече Дон Жуана. Донна Анна отоді падає перед ними обома на коліна. Наскільки я пам’ятаю, то зовсім не так у Лесі кінчається, - у Лесі ж Дон Жуан бачить тільки, що його отраженіє в зеркалі має вид Командора, а зовсім Командор не виходить. Такий кінець має зовсім більший смисл. Як мені помниться, то Леся колись казала, що дуже не любить, як ото виводять у п’єсах виходців з того світу.
Цікаво знати, хто то переробляв. Чи не Людя [Людмила Старицька-Черняхівська] часом?
Публіки було маса, і вся публіка не та, що постоянно наповняє народний театр, а маса інтелігенції, студентів, курсисток. Багато знайомих було, багато з них питали про тебе.
Вчора в Києві перед моїм виїздом був забігав до мене Микось, приїхав на день по ділам земським. Я йому про всякі справи наші колодяжанські казала. Начати діло з перезалогом він тоді могтиме, як получить ще від Оксани довіренність, а ми Оксані текст такий самий, як і наша довіренність, посилали, то вона, ма
буть, на днях пришле і свою довір[енність] Микосеві. Колодяжанці виходять на хутора і хочуть мінятися з нами: частину нашого Трусинского на їхню землю біля нашої усадьби. Та то ще не зараз, а згодом.
Цілую тебе міцно, міцно.
Твоя Дора