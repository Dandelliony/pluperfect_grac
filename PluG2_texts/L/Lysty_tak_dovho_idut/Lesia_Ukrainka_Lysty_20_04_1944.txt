
20.04.1944
Любі мої!
Я вам часто пишу листівки, а від вас маю лише першого листа, що Ліля написала, приїхавши до Праги (28.III). Оце хочу написати докладно про весь той час, як Ліля виїхала.
24.III Олесі пообіцяли в Маслосо[нрзб.], що дадуть підводу, а в Коміт[еті] мені сказали, що 25.III іде ешелон до Криниці, і дали посадочні талончики для нас, то ми взялися за пакування, і годині о 2-ій ночі таки спакувалися остаточно, а на початку 9-ої ранку 25.III вже й підвода приїхала. На підводі було двоє робітників з Маслосо[нрзб.], то вони й поносили речі наші. Як приїхали (самі ми й діти сіли на речі і так їхали) на двірець, то потяг вже стояв, - отже, одразу можна було грузитись. Хоч натовп був великий, але то на інші ешелони, так що нам без особливих труднощів удалось сісти у вагон. Вагон товарний, а до того ще й без шибок і без грубки. З нами в одному вагоні були Кричевські (Євг[енія] Мих[айлівна] і її чоловік), Марія Павл[івна], п. Чехівська і Скора та ще дві родини галицькі.
До Криниці їхали дві доби, і мерзли здорово, особливо по ночах, бо тоді ще мороз був. У Криниці спочатку сказали перейти до почекальні на двірці (це нам дорогенько обійшлося, бо ми самі своїх речей не могли перетягти, а прийшлося наймати, а через годину сказали їхати до гуртожитку (знов з нас здерли, бо ми не знали тутешніх цін, а з Коміт[ету] ніхто не поміг нам! Крич[ев-ських] повезли у так званий “білий дім” коштом укр[аїнського] комітету, Мар[ія] П[авлівна] та Чехівська пішли шукати “пристанища
” самі, бо у них мало речей, а ми залишились у тому гуртожитку, хоч там і дуже неважно було (спали долі на соломі, в хаті брудно й холодно). Через 2 дні Мар[ія] Павл[івна] мені посприяла, і я з дітьми перейшла до іншого гуртожитку (це буквально через дорогу), там діти - спали вдвох на ліжку, а я коло них на матраці. Олеся [донька] залишилася з речами у тому першому. Так ми жили майже тиждень, бо нам сказали “знайдіть собі помешкання, то ми вам напишемо папірця до зміни”, а як ми самі могли знайти, коли тутешні люде охотніше здають мешкання комусь з комітету (для багатьох своїх знайомих з комітету підшукували мешкання).
Зрештою, ми знайшли у селі Криниця (далеко за церквою) кімнату. Житло це з великими дефектами (досить дороге - за значно кращі мешкання мадярці платять удвоє дешевше), тісне страшенно, - між нашими логовами ледве можна пройти, без жодних меблів, - спимо на своїх речах, а найгірше - то сморід і блохи (найбільше Олічка [внучка] від них терпить), бо через стінку хлів, де корова, кінь, кози й кролі.
І все то було б недосадно, коли б так було всім, а то мене жаль бере, що про кого хоть трохи подбали, то ті в незрівняно кращих умовах перебувають, хоч і молодші, й здоровілі, і без дітей, а мені у Львові наговорили перед від’їздом приємних фраз про “еліту” і т[аке] і[нше], а фактично то нічим не допомогли, хоч при добрій волі це дуже легко було зробити. Об’єктивно кажучи, то це зрозуміло, - тут є досить не тільки “зі Сходу”, а й з Коломиї, Станіслава і т. д., то й природно, що про них, “ближчих”, більше є охоти клопотатись. Але коли на собі відчуваєш, або бачиш, як Чехів[ська] або Мар[ія] Павл[івна] на підлозі сплять мало не 2 тижні, а в тій самій кімнаті якийсь молодий панич або пані вилежуються на ліжку (хоч і пізніше приїхав), то просто ледве стримуєшся, щоб не висловити обурення.
Перед від’їздом я була у Ігоря у справі костюма, він мав ранком 25-го принести гроші або сам костюм, але не приніс. Тому [нрзб.] IV Олеся знов поїхала до Львова і забрала костюм, тепер його тут можна буде реалізувати. Була Олеся у Ради. Рада, як і раніше, з Олесею була привітна, а от чудо, що Ада [донька Ради], яка завше не мала звичаю родичатись, на цей раз була привітна і уважна, що Олеся й досі дивується. Зоря [Світозар Драгоманов] своїм звичаєм, по-свинському з Радою обійшовся, - досі не написав ні слова їй, так само й Ант[оніна] Ів[анівна] та Люся. Рада думала, що, може, листуватись зі Львовом не можна, а, може, вони й досі не дібрались до Праги, аж Олеся від Ігоря довідалась, що він одержав листа від Люсі (в листі цьому, як завжди, бреше, хвастаючись про різні свої успіхи в Празі). Ну, дійсно без’язикі всі три члени цієї родини, - як до них ставилася Рада, і як вони їй віддячили! Взагалі від перебування їхнього у Львові, а тепер у Празі, одна публіка всім родичам. І треба ж таке, що мені ніяк не можна було й думати дістатися до Праги, а такий монстр, як Люся, вже там, і там ще не одну капость порядним людям зробить! Та й інші Ваші спутники, мабуть, там відповідно репрезентують киян. Уявляю собі, як вони упеклися Вам за дорогу, хоч і не довга вона була! Тут є досить киян, але все більше симпатичні. Андрієвські живуть близько від нас, Терещенки (музейні) теж.
Дорогою мені розповідала Євг[енія] Мих[айлів]на про племінницю свого чоловіка - прояву, що приподобалася Юркові, це таки дійсно злодійка, і падлюка справжня. І ото таке товариство Юркові, видно, приємне, бо тепер я бачу, що він знав і про хутро, і про дещо інше, а проте як перед від’їздом ми з Вами, Лілю, були в їдальні Клюбу, то він же з нею знову там був. Дуже цікаво, яку саме капость він зробив тобі, Оксанулю? Хочеться знати остаточно, що за людина Юрко. Мені його весь час шкода і злість бере, що через отаку нещирість і нікчемність, як у матері, та батьківську м’ягкість вдачі він талант свій спроневірює, і може хто знає до чого докотитись. Дехто з галичан так обережно (якось незручно рідній тітці одверто говорити, дещо про нього розповідають, що погано його характеризує, то так буває прикро, а, може, то ще й перебільшені розповіді. Напр[иклад], оповідали такий епізод: у кафе при опері, де артисти після вистав вечеряють, Юрко напідпитку начебто ударив по обличчі якусь жінку, і за це якийсь сторонній військовий викинув Юрка за двері. Ото вже нрави не то що богеми, а якихсь подонків! І що скажеш в оправданіє такого безобразія?
Тут, в Криниці, досить гарна природа, тільки я весь час згадую північ, тії шпилькові ліси, хати “взруб” немащені (і обов’язково з блощицями), що такі подібні до тутешніх, і ця [нрзб.] неприємне прикрить вражіння від оточення. А найгірше, що цілковита безперспективність нашого перебування тут мучить. Тут промайнула чутка, що варгані на батьківщині Наталчиного чоловіка, якщо це так, то можливість довшого перебування тут малоймовірна. Але куди ми подамося, не уявляю собі.
Коли Василько думає повертатися? Може, йому кудись в інше місце податися? Бувайте здорові.
Олеся саме була попала у Львові під бомбардування (у нас в квартирі повибивало шибки) і тому довго не затримувалася, а через день виїхала назад. Їхати їй було добре, без жадних пригод. Олеся і діти вас всіх цілують. Діти тут насолоджуються сільськими
вражіннями. Мішуня [внук] навіть коня поганяв, як господар орав.
Цілую міцно.
Дора