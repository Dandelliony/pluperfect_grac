Моя люба Леся!
Вибач мені, що я ще не написала до тебе досі; то ніколи, то нападає якесь „неписательное настроение“, як каже Гоголь, то й не зберешся написати. Але ти не думай, що я забула тебе. Ні, щодня я згадую про тебе, і мої сердечні думки завше витають з тобою. Мені іноді буває важко розмовляти з тобою на папері, коли знаєш напевне, що в одвіт на це не побачиш твого любого лиця, не почуєш твого голосу. Як я рада, що вже недалеко та година, коли ти знов освітиш нашу хату, коли знов прилинеш до нас.
Ти прохала, щоб надіслать тобі адрес „Бібліотеки для мо-лодіжі“2, ось він:
Літературному товариству „Руська бесіда“ в Чернівцях (ули-ця Петровича, ч. 41)
От тобі і фраза на зразах:
„Все минуче, що поверхнов
Красов ся лишає;
Краса серця цвите вічно, Щаслив, хто ї має“.
Привези, будь ласкава, свій переклад „Lespauvresjens“V. Hugo3; мені це дуже подобається, і я хочу побачити, як ти переклала. Хоч ти і пишеш, щоб я не дуже радувалась твому приїзду, бо ти засадиш мене ноти писати і сподіваєшся, що й „уліти“ [вірші] підуть, але я з радістю жду твого приїзду і зустріну тебе на вокзалі. Ноти писать буду з великою охотою (коли, звичайно, зумію, на що маю надії), але „уліти“ не підуть - давно і дуже вже міцно застряли на одному місці, хіба яка „сверхъестественная“ сила здвине їх, та й то не підуть, а ледве-ледве поплентаються. Ні, цього і не сподівайся, моя люба Леся. Бачиш, я прийшла до такого вивода, що з мене ніколи нічого путного не буде: „не було змалку, не буде й до останку“, хоч ні, неправда, змалку дещо і було, та розвіяв буйний вітер в полі. Боже, Боже мій, скілько було мрій, надій - і все, все це „кануло в Лету“. Які були надії на музику, з якою
охотою я займалась єю, а скілько було мрій про театр, про сценічне поприще, була велика охота і до лікарства (це була одна з моїх мрій - зробитись доктором, поїхати на село, завести там больницу, завести школу і жити, помогаючи чим можна народові; правда, ти не можеш зрозуміти, як це мрія про театр йшла вмісті з такою мрією? Та чого іще не буває в моїй дурній голові!). Навіть і... „уліти“ трохи сунулись. І нічого, нічого, ні одна з моїх надій Hè думає сповнитись. Та й... не може.
Лесечко, що мені робити, як зробитися чоловіком? З кожним роком, з кожним днем все менше і менше надій, щоб хоч один із моїх планів збувся. Коли б ти бачила мене ну хоча років з два назад, ти б тепер не пізнала мене, до того я якось опустилась за цей час. І із-за чого? Із-за (мені навіть сором признатись)... глупой „сердечной истории“. Ти сего, мабуть, і не думала, правда? Але воно так. Коли-небудь розкажу, а то й нічого розказувати: коротенька історія про те, як я узнала, як іноді болить серце за другим чоловіком і як тяжко, коли той чоловік окажеться не таким, як гадаєш. Ну от, з того часу мене все стало якось менше інтересувать, менше притягувать до себе, явилась якась замкнутість, холодність до всіх. Коли мені радісно на душі, або знов кішки скребуть - а на лиці все зостається те ж „холодное равнодушие“, мов би мені і нічого; іноді вся душа в тебе перевертається, возмущаюсь чого-небудь - і все це зостається там, на дні душі, а я мов чого соромлюсь, чи що, показати це, виявити, що мені любо і що мені прикро. Тілько і зосталось те, що я так, як перш, люблю думками „возлетать во области заочны“. Іноді думаєш, думаєш, одна думка випереджає другу, одна маняча мрія проноситься за другою - і все це кудись тягне, мане до себе і знов являється таке почуття, що всі ці думки так і зостануться думками, всі оці мрії так і розвіються попелом. І це почуття придушує мов би тяжким камінням всі інші думки, це сознаніє, що ти не будеш ніколи чоловіком, не принесеш нікому добра, що коли чим і наділив Господь Бог, ти все занехаяла, це почуття даве душу, даве до болю серце... Знаєш що, Лесю, я думаю, що коли що-небудь не переверне мого життя, я мушу коли-небудь зійти з ума (коли він у мене коли був), бо іноді як що засяде в голову, то аж голова заболить, і здається, що вона розірветься на шматки.
Моя люба Лесе, вибачай мені: я, певно, тебе замучила своїм листом. Вибачай мені, якось ненарок[ом] і вирвалось це все, сумно, важко стало, от і захотілось побалакати з тобою, може, легше стане.
Пиши скоріш, або ще краще приїзди сама. Моя велика дяка твоїй мамі за „перші діаманти“. Звичайно, я їх беру собі, бо вони мені дуже подобаються.
Ти хочеш збирати гроші, от і я думаю, може, можна буде поїхати у Київ на Різдво. Один урок наймила, вже з тиждень як стала заніматись. Єсть надія ще й другий найти. Школу музикальную таки покинула, буду брати уроки у учителя Рассела, він, кажуть, кращий, ніж Ляглер. Про наш клуб художників (пам’ятаєш, казала тобі про це у Смоленських?4) напишу тобі в другий раз, а то боюсь спізнитись на почту.
Цілую тебе міцно, моя люба.
Твоя Рита
Буду тепер заніматись з Расселем, може, Бог дасть приготовитись в консерваторію.
Поцілуй від мене всіх своїх. Наші тебе і всіх щиро привітають.