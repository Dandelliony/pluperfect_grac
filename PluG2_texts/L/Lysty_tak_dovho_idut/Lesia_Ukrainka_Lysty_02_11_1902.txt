
02.11.[1902]
Дякую за кореспондентку. Вибачайте, що досі не зібралась Вам написати. Але не думайте, що я, власне, Вам не хотіла писати, бо я до недавнього часу взагалі мало кому писала. Так чогось, все не писалось. Я все ще знаходжусь в Запрудді, і живеться мені тут добре. Почуваю себе далеко краще і потроху забуваю той поганий настрій, який був літом. Я тут багато гуляю і, взагалі, проводжу регулярне життя. Дечим і займаюсь. Маю навіть одну ученицю - учу її читати. Читаю по-французьки і по-німецьки, бо так і призабула трохи і хочу повторить. Багато граю на піяніно і систематично.
Одним словом, відновляю те, що позабувала. Почала з’являтись охота до праці. Тут тепер вже настояща зима і багато снігу. Я щодня прочищаю стежки в саду, скоро вже прочищу кругом цілого саду. Часто їздимо кататись саньми. Весь цей час жили ми тут більше вдвох з тьотею, бо Петр[о] Вас[ильович] все їздить по різним справам. От і тепер поїхав теж аж на два тижні. Запруддя вже знов зосталось за ним. Яким способом, я щось добре не знаю, бо всю цю плутанину трудно розібрати.
Юра [Тесленко-Приходько] нам часто пише. Поселився він разом з Тосею [Антоном Шимановським] в Мюнхені і поступив до Політехнікума. Хоч з мовою ще не освоївся, але пише, що взагалі задоволений.
Я пробуду тут до Різдва. Ждем сюди Лілю. Вона, може, заїде сюди - і тоді разом з нею поїду на Різдво в Київ. По Різдві, може, поїду з тьотею Єлею за кордон, в Мюнхен і Сан Ремо. Вона збирається туди їхать в кінці января. Недавно приїздив сюди папа одвідувать мене. Мама тепер збирається приїхать. Про всіх наших мало що знаю, бо мені чогось ніхто не хоче писати. Од Лілі тепер давно мала лист, хоч я їй і писала. Не знаю, що значить. Може, пропадають листи, бо почта тут дуже неакуратно доставляє листи.
Як же Ви там маєтесь в Празі? Як Ваш [нрзб.] російської мови і літератури? Чи вивчились вже говорити по-чешськи? Як знаходите чехів? Я була б рада, якби Ви мені написали.
Оксана