Любії мама і Леся!
Одповідаю перш усего на запитання, котрі були у послідньому листі від тебе, мамо. Стан мій грошовий досить добрий, папа прислав 15 руб. - і цего з мене таки вистачить. Славинський тепер не в Антоновича, а живе особно на власній квартирі, на Жилянській вулиці, і ходить кудись на урок. Щодо літературних справ, то недавно ми встановили, щоби усі давали по 25 к. на місяць до скарбони громадської, після заладити бібліотеку свою, до котрої попросити у усіх авторів по примірнику їх творів, у дарунок нашій гром[адській] бібліотеці. З таким проханням я найперш звертаюсь до тебе, мамо, чи не могла б ти подарувати по примірникові усіх своїх виданих творів, а рівночасно і написати до Кобринської H. І. щоби вона чи тобі, чи нам вислала один примірник альманаха жіночого? Дуже ми подякували б тобі за цеє все. Думаю напосістися на „Зорю“, щоби вона висилала нам задурно хоч по одному свому примірнику, бо адже ми їй задурно шлемо свої твори.
Наважилися перекласти і дали перекладати чей найліпші сучасні твори російської, польської і, коли можна, то і інших літератур. Гаршина да Короленка перекласти цілком, Мачтета дещо, Родзевічувни, коли б спромога до року все (2 романи), Ожешкової „Хам“ та і дрібні речі, Поля Бурже „Учень“ - „Le disciple“ і т.п.
Для цього ми тепер ревно шукаєм перекладачів і запрошуєм їх до спільної праці. Най Леся пошукає таких в Одесі, я думаю, там найлегше знайти таких для чужих мов, себто французької, італійської та англійської. Чи не взявся б хто перекласти „Le disciple“? Щодо русских,то з Гаршина, здається, перекладена тілько „4 дні“ і більш нічого; з Короленка єсть [нрзб.], „Великодні ночі“, „Ліс шумить“, „Ночью“. З Мачтета „Біла панна“, „Сон [нрзб.]“ та „Один в полі воїн“ - ось і все. Поле ще широке зостається до орання і роботи не забракне, аби хотіли робити.
Напиши, з якого уступного ти давала на комісію книгарям свої книжки. Бачив я тут недавно підстаршого хлопця Сікорського, він тепер учителем недалеко Голендр у селі, там у нього єсть при школі зладена бібліотечка, і він дуже мене прохав, зобачивши твої книжки у мене, подарувати йому по одній; не маючи на те твого дозволу, я не дав, хоч і думав, що йому би було дати. Напиши, пожалуйста, чи можна йому послати, чи ні. [нрзб.] мені хоча й би два примірники наших перекладів з Гоголя. В октябрьской книжці „Русской мысли“ дуже розхвалено книжку Guy au - „L’ art au point de vue sociologique“, якби чи її перекласти, чи, принаймні, діслати її зміст у „Зорю“, книга ся дуже славного напрямку, і познайомитись з змістом хоч і не пошкодить нашим письмовцям. Збірка київська помалу складається і просить о яко найбільше надання прози. Тут задумали ще одну річ - видати календар-альманах, з українською белетристикою, етнографічними історичними нарисами різних часток України. О надсиланні творів просять усіх, хто тілько пише по-українському. Наша плеяда ж просить о надсиланні молодими українськими письмовцями своїх творів до нас у Київ, звідки вони зараз же будуть пересилаться у „Зорю“ чи куди волять автори; це ми своєю метою прибрати „Зорю“ до рук українських, щоб за всяке нехтування нами могли її наказати затриманням досилу творів. Тоді як тепер вона, що хоче, то і робить з нами при нашій спорадичності. Зрештою, ще зобачим, як там буде. У Києві новин ніяких нема, крім тих, які я писав у своєму письмі до Лесі. Хіба ось: на гробі Лашкевича був вінок з надписом:
„Молоді українці редакторові „Київської Старини“. Як що буде нового, зараз напишу. А тим часом до зобачення. Цілую тебе і Лесю.
Твій Миша