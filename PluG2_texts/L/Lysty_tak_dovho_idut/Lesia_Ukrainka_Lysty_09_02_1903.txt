
09.02.1903
Люба моя мамочко!
Спасибі тобі дуже за листа і за откритку з Кубеликом. Він дуже добре на ній вийшов, наскілько можна вийти, сидя перед фотографічним апаратом, а не граючи на скрипці. Як розказав я Хоткевичу про Кубелика, так він просто зав’яв та й годі, що не чув. A proros Хоткевича, він написав одповідь Єфремову надзвичайно гостру і не без юмору. В ній мені найбільше подобається паралель між Єфремовим та Сумароковим і пародія на Єфремовську критику - критика Шевченкових дум а 1а Єфремов. Дуже ловко вийшла ця пародія. Шкода тільки, що лайки багато наведено не тілько на адресу Єфремова, але й на “Київську Старину” яко таку, і єсть обідні натяки, які може узяти на свій conto Житецький. Це не добре, і я радив Хоткевичу ці місця викинути. Сьогодня ще думаю сісти і написати свою анти-критику чи, ліпше сказати, протест проти таких критичних способів, які уживає Єфремов. Сподіваюсь, що мені удасться замістити її в „Русскій мислі“. Коли буде надрукована твоя замітка на цю тему, то, будь ласка, пришли її мені або напиши, де вона надрукована.
Чи кінчена переписка Лесиних „Відгуків“? Коли вони тобі не потрібні для переписки, то, будь ласкава, пришли їх мені, тут дуже цікавляться Лесиними творами, тому то хтілося б прочитати і „Відгуки“, щоб знали усе. Знайшлася тут одна пані, що узялася перекладати Лесині вірші. Прислала вона мені 3-х перекладів на зразок. Нічого собі, ближче, ніж у Старицького перекладено, нема тої риторики, але все-таки не те, що первотвір. Ну, та це доля усіх перекладів. Спасибі і за те, що нема таких перлів, якими пересипані російські переклади Шевченка. Я певний тому, що скоро вийдуть в Росії Лесині твори, то вони поставлять її літературну славу на ту високість, якої вона варта. В кожнім разі росіяни не мають тепер поета з більшим ліричним талантом що[до] сили, і щирості тону, і експресії виразу вірша.
Скоро, вернувшись з Києва, дістав я листа од Лесі. Пише, що мається добре, але нерви, мовляв, не слухаються. Думаю, що се її розстроїла уся ця історія з Єфремовим і писання єю одповіді на його вилазки проти неї. Я думаю, що Лесі треба не допускать до полеміки, і треба вже на себе перейняти цю справу, а то ця проклята Конісовщина і за границею їй буде здоров’я нищити, як нищила в Києві. Чи помістить “Київська Старина” Лесине спростування? Дуже б мені хотілось се знати.
Де тепера Оксануля? Чи були од неї листи? Тепер же саме їй [нрзб.] іде карнавал і лунає „immer-immer-immer jut Jammer!”, і, певне, погода, як весною. Бо коли і у нас дощ іде, то що ж в Західній Європі?
Повертаюсь до Східної Європи - дістав листа од Неона Голімського, одного з компанії Вербицького славної Тарасовської вулиці золотих часів „Голоти“. Він тепера заряджує статистикою земською в Полтаві. Писав я туди один запит про статистику пожарів і от дістається одповідь з признанням до старої знайомості і ліричними спогадами. Дуже було приємно прочитати цего листа. І згадав я про цілком другу зустріч, з Синявським [Антоном Степановичем] - який контраст! Вельми радий, що Неон зостався таки Неоном, а не обернувся у „положітельного“ чоловіка, що боїться згадати, як він ходив у квартири не через двері, а навпростець вікном.
Пригадуючи Тарасовську, я оце згадав Наталку [Вишинську - ?], яка вона була на концерті. Зробила вона мені враження дуже нещасної людини. Коли можеш, зроби, мамочко, добре діло, зайди до неї та хоч трохи розваж. Дуже мені прикро, що не був у неї. Ну та що, жалкуванням не поможеш.
Ну, папір кінчається, пора і листа кінчати. То ж до зобачення! Поцілуй за мене папу, Микося і Дору. Міцно обнімаю і цілую тебе.
Ôâ3é î30à