
09.01.1945
Люба Лілічко!
Отримала Вашого листа (№ 40). Ваш настрій цілком розумію, бо й сама тепер, як ото надходять які загальні свята, чи якесь родинне (дата іменин чи народж[ення] когось з близьких), то особливо смутно стає та досада бере на неласкаву долю, що розпорошила нас по таких просторах за цих лихих обставин. А тут ще перед самими святами нам відмовили дати перепустку до Вас, і це мене остаточно розстроїло, бо хоч я й бачила, що шансів на одержання дозволу мало, проте все ще була надія. Паперів наших (папір, що надіслала Оксана, папір від Укр[аїнського] Коміт[ету] та папір від ост[аннього] мініст[ра] у Відні) нам не повернули, а всі скололи й сказали, що це лишається у них (Поліцай Президії) в архіві. Тепер я вже зовсім не знаю, чи можна ще кудись вдаватись (і куди б?), чи то вже якщо буду десь в іншому місці, то там починати?
Чи дали Вам продовження перебування? Який у Вас настрій щодо переїзду? Тут все-таки, очевидно, швидко кудись треба рушать. У нас в даний момент є тільки одна пропозиція - їхати до Берліну (чи близько Берліна - 80 кілом[етрів]). А я, щиро кажучи, боюся туди їхати; боюся й бомб, і того, що дітям харчування буде ще гірше. Ми тепер Криницю згадуємо, як раювання, хоч було там значно гірше, ніж у Львові (не кажу вже про те, як
удома), а тепер боюся, що під Б[ерліном] може теперішнє перебування наше тут (назагал на погані умовини) здаватиметься раєм. Дуже довго вагатися й відтягати від’їзд не радять теж, бо тепер там можна краще улаштуватися, а згодом хто його знає, як буде! А я щось ніяк не можу зважитись. От зрадила моя відважність!
Вам, Лілічко, не слід ще нарікати на старість і слабість, бо Вашій витривалості можуть позаздрити багато хто з молодших, я перша, хоч і я (по-моєму) теж непогано трималася за всіх цих лихих часів. Я навіть думаю і мрію, що коли б нам пережити війну, то ми б ще й самі здатні були відчувати радість і від нас була б іншим користь. А тим часом жити лише сподіванням та надіями так важко, і страшно, щоб лихі обставини не перемогли.
Щодня щось почуєш, щось прочитаєш в газеті - і знаєш, що Вам так само це цікаво було б знати, як і мені, а коли то ми будемо вкупі?
Оце на свято ми зварили кутю (ще з Києва пшениця й мак) і спекли пиріжків з капустою й м’ясом і солодких коржиків. На перший день свят улаштовували ялинку для всіх укр[аїнських] дітей, що тут мешкають. На цій ялинці наші діти виступали з декламацією: Мішуня промовляв “Мово рідна...”, а Оля - “я дівчина чепурушка”. І, уявіть собі, Мішуня несподівано дуже виразно й голосно, без помилок, проказав, а Оля, що так швидко вивчила й гарно промовляла вдома, там, на вечері, промовляла гірше, значно тихше і не такі виразні інтонації, як вдома, хоч теж не спутала слів. Отже, втішалися заслуженими аплодисментами. Отримали пакуночки з подарунками. Мішуня компас, літачок і солодке печиво, Оля - теж літачок, ручку до писання (давно канючила) й також солодке печиво. Ялинка зробила велике вражіння, і досі обоє в піднесеному настрою.
У дітей наших здебільшого плани на майбутнє починаються з того, “як ми приїдемо до Праги...”, але остаточно оселитись хотять у Києві або у Львові. Криницю теж добре пам’ятають, і своїх приятелів, і приятельок лемків все згадують. От до Оренлазу не хотять, як я жартами запропоную туди їхати, то обоє одразу протестують!
Бувайте здорові. Всіх трьох цілую.
Дора