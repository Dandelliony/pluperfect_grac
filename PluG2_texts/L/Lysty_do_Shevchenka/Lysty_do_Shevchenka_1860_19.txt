
Щироповажаємий пане й добродію Тарас Григорович!
Хто до кого, а ми до Вас, коханий пане, шануючи Ваше письменство і розум, кидаємось прохати поради в такім новім ділі, як діло введення нашого язика в тутешніх школах, в науку городянам нашого міста поки що. Отак як бачите: у нас, у Харкові, хлопці, пориваючись навипередки, доступили до начальства й виканючили дозволеніе огулом вчить людей письма вже в другій празниковій школі. Порадившись між собою, замість одного (якби начальника або виборного, як завели в першій школі) парубота учинила раду школи з 11 членів, а сі то людці нараяли мене списатись з Вами, а Ви скажете і яку пораду дасте, бо діло притьмом хороше, та поки й важеньке — вчить земляків по-своєму. Воно, знаєте, виступа боязко, наче соромлячись, бо ще не знає, як його привітають в світі. Люд наш ще поки мовчить, і велика праця малої купки людей, опріч, може, Вас, минала й минає його, як всякий світ істини. Скажу по щирій правді — невелика надія, щоб у Харкові доля приголубила оце нове діло. Тутешній люд чимало призабував дечого свого рідного, якось трохи окацапів — й далі й далі — овсі відцурається або загубе й останні шматки своєї самостайності: бо вже й так єлє не наскрізь пронявсь городовим чвирем, себто... Та Вам, Т[арас] Гр[игорович], нічого доказувати... Тута вся річ об тім тілько, щоб діло наклюнулось зверху (верхом дратую я тут Х[аркі]в), бо ця ініціятива не підійметься в малих укр[аїнських] городках, а тим паче в селах. Поки наші городяне не почнуть шанувати свою мову й не зв’яжуть з нею діло розумної жизні — то всує і більш для глузування турбоватимуться люде з гарячим серцем. Щиро віщую, що тепер і для Вкраїни починається переходна пора і що се діло треба віддати на людську волю і силу історії, а ця щось дуже закудлана в наше урем’я. Напростець кажу, що коли діло се не дурниця, то ніхто не зупинить його... Така смутна думка в’ялить кожного одинокого ч[олові]ка, поки він не вдариться на широкий битий шлях... Почин, добродію, виступа тихесенько в оцю Заверюху (мов чує то таємне) в далеку дорогу — благословіть же оці думи на своїм порогу... Хто щиро візьметься за грамоту, з тим можна буде читати українські книжки або й дарувати їх, хай розходяться поки по нашому сірому світові. Про оці-то книжки я зараз же лагоджусь писати й П[антелеймону] Ол[ександровичу]. Коли маєте що лишне з наських книжок, а надто і свої самостійні поетичні творення, то, будьте ласкаві, наділіть нас, чим можна буде. Нехай діло буцім само собою вирина, а то для заводу друга празн[икова] шк[ола], поки що не маючи нікотрого скарбу, не втне самотужки нічого значного, а тілько, мабуть, Граматки Золотова на 1-оє хазяйство. Просю Вас по ласці, застановіть згадувать, добродію, — будьте невсипущі й щедрі на почин — орудуйте нами, як знайдете кращим.