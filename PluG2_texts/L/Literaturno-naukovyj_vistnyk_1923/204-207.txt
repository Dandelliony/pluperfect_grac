Стріла впялась тільки в стяг королівський. Корабель віддаляється, аж король при стерні щось гука-вимовляє. Не чутно слів – тілько важко повернулось стерно і спорхує корабель у синяву морську без жалю…
— Вперед —
Божевілля розпачу панує над морем. Жінки кидають каміння слідом за кораблем, хмари стріл летять од воїнів, а діти зникають, налякані.
Темнішає сонце. У чорносиній хмарі ховаються білі вітрила.
Час молитви і здалеку чути спів пустельника:
…Молітеся, молітеся Йому,
Молітеся, молітеся Йому,
Непостижимому, Одному
І Безначальному.
Осип Назарчук
Водопад Ніяґари.
Землю Зєдинених Держав Північної Америки побачив я вперве над великою рікою Ніяґарою, приїхавши з півночи, від сторони Канади. Було холодне полудне 23 жовтня 1922 р. Я перейшов дорогу, що йде берегом ріки і глянув у глибокий яр зі стрімкими камяними стінами, між якими стиснена Ніяґара скоро котила свої ярко зелені води. Я мав вражіннє, що там у долі пливуть десятки тисяч русалок, а чудові филі Ніяґари се їх зелені коси…
Найбільший водопад світа був недалеко. Але гук його гинув у глухім осіннім воздусі. Тільки якесь дивне дрожаннє повітря вказувало на те, що тут недалеко є найбільше диво, яке існує на пливучих водах землі.
Лишь молодь зрозуміє значіннє слів «дивне дрожаннє». Се щось таке, що відчуває молода людина в хвилі, коли наближається до місця, де має зустріти когось любого.
Я в товаристві двох знакомих мужчин і одної пані з дітьми підїхав трамваєм у напрямі водопаду. Останні два перестанки перейшли ми пішки, щоб налюбуватися краєвидом.
А треба було дійсно аж вражіння з водопаду Ніяґари, щоби пробудити мене до живійшого відчування, бо втома з останніх двох літ праці, далека дорога, ряд бурливих віч і осінна тиша так мене заколисали в отупіннє, що лише раз-у-раз кріпшаючий гук водопаду і глухий стогін землі могли достукатися до моєї душі. …Я йшов ще безучасно пустим під сю пору парком королевої

Вікторії й холодну пустку мав у душі. Тай без думки дивився на камяні квадри, в які позапускане залізне поруче, що довго тягнеться понад високий, прямовисний беріг камяного яру Ніяґари. Відвідини Ніяґарі складав я немов офіціально, обовязково, бо годі бути в Римі, а не видіти Ватикану.
Гук і шум кріпшав: се природа заповідала, що покаже щось надзвичайне. Із давно забутої глибини моїх дівочих вражінь викликала спомин сильного місця святого письма, яке мов огонь переривало скучні лекції моїх катехитів:
«…І загреміли громи і заблестіли блискавки і затрубіло в роги страшенно і затремтіли всі люди і задимила вся гора вельми і гучав голос роговий все голосніше та голосніше…»
Дійсно. З нічим иншим не можу порівнати свого вражіння при водопаді Ніяґари, як з описом появи Бога на горі синайській, що колись глибоко потрясав душею дитини. Серед неописаного гуку й шуму води та дрожання землі й повітря підіймалися знад водопаду височезні на милю стовпи і кружева мряки, що виглядали як білий дим над вульканом. Дим з води! І стогін… Але водопаду ще не видно. Ми йдемо далі – до височезних стовпів мряки…
А ось і він…
Але не один, а два. Островом розділені.
Страшенно широкі.
Під кутом до себе звернені.
Семибарвною дугою прикрашені.
І білі, білі, як сніжні лявіни.
Гук, шум, тяжкий стогін землі, ширина спадаючих вод і їх смертельна білість – убиває на перший погляд взагалі всяке вражіннє в душі. Ні. Ще гірше, ніж убиває. Бо убиттє вражіння можнаб означити знаком нулі, зера.  А тут є вражіннє – низше того знаку. Значить у першій хвилі розчарованнє на вид водопаду – найбільшого водопаду світа!... Я уявляв собі його вислим. Його ширина відповідала тій, яку  уявляв собі наперед. Але висота рішучо ні. Незгода між сподіваннєм і дійсністю просто заболіла мене в нутрі й так пригнобила, що я почувався маленьким, дуже маленьким. Але не від величі Ніягари, тільки від нездійсненої мрії. А се дуже болюче – чути, як тебе щось так «деградує», аж віддих запирає в грудях.
Нараз думка, мов стиснений газ, вибухає. Блискавками розбігається по білих водах водопаду, по зелених филях Ніяґари,

по стрімких стінах її берегів, шукаючи оправдання для своєї мрії, гонить стрілою в часи молодости – зовсім як думка невідомого творця народної пісні, що каже «доганяти молоді літа на калиновім мості…» Я аж тут зрозумів значіннє сього поняття. І аж здивувався, як я міг відразу не побачити причини сього розчаровання. Атже вона така проста і ясна: хто підійде з долу, ложищем ріки, тим відразу мусить заволодіти сей водопад, якому нема рівні. А ми підійшли до нього горою, високим берегом.
Але помалу він і мене опановує і вчить любити себе… Найцікавійше і може найкрасше (поруч кольористики, яка міниться тільки відмінами двох красок: білої й зеленої) в нім те, що він – спокійний. Около пів міліона кубічних метрів води злітає що мінутки зі скелі, широкої на 915 метрів у пропасть (яка має 44 метри глибини) і – все те діється спокійно, поважно, немов самозрозуміло. Словом: водопад нашого Прута в Карпатах викликає більше дике вражіннє, ніж сей велитень. Хоч скеля в сім місци закроєна в формі великанської підкови і вся та маса води летить у підкову (американський водопад цілком рівний). Уявіть собі тільки таку підкову, в яких валиться пів міліона кубічних метрів води! Що в тій підкові діється!... Вже неодин смільчак пробував переїхати водопадом Ніяґари. Але хоч пакувався в міцну зелізну бочку, не побачив більше світа. Зникали без сліду й бочки. Тільки раз одна жінка виплила в залізній бочці – жива і здорова. Америка дуже чемна для жінок білої раси. Навіть Ніяґара чемна супроти жінки…
Індіяни, котрі називають водопад Ніяґари «громом вод», мають стару лєгенду, що той водопад забирає що року дві людські жертви. Подивляю артистичний такт тої лєгенди і її скромність у числі. Бо в дійсности Ніяґара все забирала й тепер забирає що року масу жертв – особливо богато самовбийників, поминаючи нещастя. Я сам бачив величезне судно, вже почорніле, яке схопила Ніяґара десь у горі і пригнала над сам водопад тай увязнила його між прибережними скелями, якимсь дивним дивом не зіпхавши його в діл. Чи і як виратувалися люде відтам, не знаю. Але судна ніхто не відважився витягати, хоч воно віддалене від берега не більше як пять, шість метрів. Жде на більший натовп вод, похилене й почорніле, мов зі страху – як пересторога, що Ніяґара не любить жартувати.
Вдивляюся в її могутню красу і силу і вступитися від неї тяжко. Вдивляюся в неї всім єством своїм. А час минає біля неї

так скоро,як коло любої жінки. Так прудко, як летять білі води її з зеленим відтінком. Що супроти неї всі чвари і клопоти людий на сім світі? Смішні. Навіть згадки не варті.
Ніяґара шумить і блестить і немов трубить сто громами в уха людства:
«Прийдіть до мене всі обременні і труждающіся, а я обмию вас у найглибших закутинах вашої душі і серця. Бо маю багато чистої води. Дивіться!»
Просто релігійні спомини з діточих літ викликає се диво природи і пригадує мені своєю веселкою – царські врата у церкві св.. Николая в моїм родиннім місті тай образ сина Марії, що держить таблицю з надписом: «Прийдіть до мене всі…», але вид його на тім образі за суворий і я дитиною мав острах перед ним, хоч любив читати сей гарний напис. Зовсім подібно, як тут над Ніяґарою, що така гарна, але суворо поважна. Та хвилями виглядає, якби манила до себе – на біленьку постіль мигтячої води, як пух мягкої. Тут можна спочити по трудах життя. Там, глибоко в долині, куди летить водопад і куди не доходить ніяка підлість людий, ніяка кривда.
Дрібні ворота і велике слово Христа.
Дрібна людина і велика Ніяґара.
Так гарно скочити в авреолю семибарвної райдуги – при звуках пісні Ніяґари…
Так. Годі вступитися від неї. Стою і дивлюся як зачарований.
Дві години минули, як дві хвилини. Я глянув на годинник і не вірив своїм очам.
Але вечеріло.
Вже засвітили світла в великих елєктровнях над берегом Ніяґари і в чудовім жіночім монастирі на високій горі над нею.
Треба йти, бо боюся, щоби не замкнули границі і я спізнивсяб на конгрес у Філядельфії. Навіть під водопад зійти нема часу. Ні в печеру вихрів.
З жалем відриваюся. А за мною шумить, співає Ніяґара, якби зібрав усі хори світа разом. Здається мені, співає нашу народну пісню:
«…Ой дігнав я літа мої
На калиновім мості…
Ой верніться, літа мої,
До мене хоч в гості…»