Їм ворог випалив свій знак на чолах:
Тавро неволі зради і ганьби!
Могли йти нині в срібних авреолах,
А стали як назначені раби.

І всі вони на брамі заридали
І гнулися як лози до землі
Від сорому і очи закривали
Через клеймо прокляття на чолі.

І взнали всі, що як народ є в бою.
Ніхто не сміє кидаьи рядів —
Хоча би їх не копнули ногою,
Прийшли повз них, співаючи свій гнів.
IV.
І третій підійшов як филя бюча
Великий вал, що чола їх у млі —
А лиця в них, як змора всіх гнітуча,
Без палу віри, гордости в чолі.

На стрічу їм ніхто не вийшов з краю,
Заперлись перед ними двері брам —
Архангел крикнув: "Вам чого до раю?"
Там вас не треба! Місця нема вам!"

— Се хто вони? — спитав я Михаїла.
"Се галапаси, жебраки життя!
Жили як черви, нудились без діла
Вік провели без ціли, без пуття!"

Між ними ті, що з них ніхто на волі
Свого сумління вечір не спитав:
Сьогодні їв я й пив, зажив доволі —
А що я нині для народу дав?!

Між ними ті, що крилися як сови,
Як край у пеклі звав їх гуком труб;
Чужим служили й ждали на готове —
Тепер ідуть гієнами на луп!

Між ними ті, що кракали як круки,
І нищили всі зриви через глум —
Саміж сиділи, все згорнувши руки
Й мололи вітром, що приносить шум.

Між ними ті, що вік весь нарікали
І там горнулись, де давали гріш —
А свій талант на вражий млин кидали,
Творцям насміхом перли в горло ніж.

Де станули, там сіяли зневіру,
Де ткнулися, чорнили як смола,
Де шепнули, там відбирали віру —
А ясність всім гонили із чола!

І загремів Архистратиг громами:
"Вам суджено до раю не ввійти,
Ви стали всі до кореня гнилцями —
Тут умрете, щоб міг народ рости!

А то росточите державу цвіллю,
Як хробаки погубним духом тлі
Вам суджено розсипатися гниллю,
Щоб з вас не було знаку на землі!"

V.
І стали всі вони як темна хмара гніву,
І в гору кулаки грізні їх піднялись —
І станув я між них зі словом свого співу
І повторив думки їх кидані колись:

-- Не мовив я до вас огнем Єзекиїла,
Вказав вам видиво надзоряних висот —
Де наша доля в зорях писана горіла,
Що станем між народами святий народ!

Ви бились на чутки, як нетлі з преісподні,
Що дня збивали пил по камянім шляху —
І розбирали осудом гадки холодні,
Як вийти ціло із безчестя і страху.

А там вас кликали незорані загони,
А там вас ждали люде в селах як росли,
А там вас визвали на чин воскресні дзвони,
А там над чад і дим займався світ краси!

Казав я серцем вам: Там скинете вампіра
Зі скорбних вялих душ, відродить діло вас!
Прокинеться до чину воля, смілість, віра
І станете апостолами гордих мас!

Розбудите з дна моря в нас безсмертну силу,
Що зрушить землю й небо духом потрясе!
Та ви в народі бачили колоду гнилу,
Що ставити не вміє, а руйнує все!

З якогож каменя нам ставити державу,
Коли зі сіл не стане лавою народ?
В його душі Господь склав свою славу
І загадку життя незбагненних висот!

Та наш Архистратиг махнув мечем огненним
І гнилі душі їх осяяла світиль
І кости загорілись мов огнем блаженним
І всі розсипались на попіл і на пиль.

І вздрів я Рідний Край осяяний красою —
І я заплакав ревно з радости у сні...
Народ мій створить рай землею чарівною —
Відродить Духа всіх народів у весні!

На се Господня тінь з висот рече: Амінь!

Юрій Липа.
Корабель, що відпливає
Беріг сходами — над синім морем. Пристань. Утлі човни. Дрімає бутний корабель королівський.
Недалеко зелені садиби. Далі білий шлях до міста і саме місто, як дорогоцінна кришталева цяцька. У далині блакитні гори. Над усім тихий світанок.
Час молитви; пустельник співає.
Пісня пустельника:
Многоочите, многокрильне
Тріпочеться в душі моїй —
Поглянь у себе кожен сам —
Там розцвітає Він!

Благословенно, благоцвітно
Шумить великий світ —
Поглянь довкола кожен сам —
Там розцвітає Він!

Молітеся, молітеся Йому,
Молітеся, молітеся Йому,
Непостижимому, Одному
І Безначальному!
( Одходить).
Усе сповнюється дзвеніннями, гаморливостями, шелестами й шумами, мов чаша, що в ній закипіло вино.
Земля шумить і море грає.
Молодший воїн виходить на поміст корабля і стоїть струнко й німо.
Він будить старшого воїна.
Молодший воїн: Брате, устань! Усе облите золотим соняшним дощем. Що дня чую я грім і сміх у блакитному небі, сміло й просто пролітають хмарки, а все зітхає диханням благовонним. Тремтять хвилі дрібнії, непорушні на скелях сади,

і поля, і квіти придорожні, і мла далекая, несвітимая. Що дня смутен і весел, стою я, питаючи: "Може нині день мій? О, брате, може нині пливемо?" Що дня вилітає королівський орел купатися в синяві: здобичі, здобичі прагне він! Устань, брате, бо мовить день новий: "Ударив я в струни, і все слухає мене!"
Старший воїн: Чи не бундючаться стяги у місті, чи не иржуть там коні, чи убрав король шолом до походу?
Молодший воїн: Сон ще тремтить над містом, але вже простують туди юрби на ринки і базари.
Старший воїн: Що юрби нам! Огляньмо нашу зброю.
Зникають з покладу. Шипіння сталі при гостренню. Гуртки і юрби спішать до міста.
Юрба чур і юнаків: Я вчора їздив на королівському огирі: він виступає, як панна — Король не їздить на ньому. — Він сидить сам і глядить на поля, що колихають маками. — А він воїтель! — Що він задумав? — Звіздярі віщують йому негоду. — Але він попливе. — Він — божевільний! — І божевілля в нього королівське.
Юрба міщан: Чиж вони одпливуть, чиж одпливуть? — А корабель як сокіл! — Як тихо стоїть він: я не чую ні цимбалів, ні вигуків вояцьких? — Але горе, кажу вам, його вітрилам із шовку і мідяним щитам! Горе, бо бунт керує ними! — Тихо, чуєте: дзвенить? — Мечі — тяжкі мечі.
Проходять. Веселенька скрипка. Сліпі старці бредуть за поводатаром.
Старець дихавичний (продовжуючи розмову):...І каже королева: Військо хай перед ним пройде у сяйві.
Старець із скрипкою: ... пройде у сяйві... (Грає веселенько далі).
Старець дихавичний: Як не зупинить сяйво, то тоді зупинить плач народа.
Старець із скрипкою: ...плач народа... (Не перестає грати веселенько).
Старець дихавичний: А втретє випустять жертовних...
Старець із скрипкою: ...жертовних... (Перестає грати).
Старець дихавичний: ...жертовних голубів, що укохав король за білосніжність.
Поводатор ( обертається): Місто — в бурі! О, топоту, о, стугоніння! Кіннота в блискавицях! Надолужмо!
Ідуть, поспішають шляхами. Синьо. Сонце. Нікого нема на помості корабля, тільки два найблизші воїни королівські вийшли, задумались.