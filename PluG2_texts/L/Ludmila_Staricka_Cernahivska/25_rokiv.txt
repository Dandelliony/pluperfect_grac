Людмила
СТАРИЦЬКА-ЧЕРНЯХІВСЬКА

--- Було це 1882 року 30-го листопада. Тому минуло двадцять п’ять літ... Я бачу сей спектакль і зараз, він у мене перед очима. Дитячі враження живі, і коли вже підліток спостерігає красу талановитого виконання — отже воно має в собі зерно справжнього талану. Перший раз виступала в Києві Марія Костянтинівна в Наталці Полтавці. Звилась завіса, і на сцену вийшла молодесенька дівчина, струнка і надзвичайно гарна. Вся постать її вабила до себе чимось ніжним, хорошим, граціозним — «женственным», як кажуть по російськи. Видно було, що воно, сердешне, тремтіло від хвилювання, і ця несміливість надавала молодесенькій артистці ще більше ніжної, жіночої краси. З початком дії виростала й артистка: вже в її голосі бриніли ті чудові, металеві ноти, що захоплюють, як найкраща музика, серце глядача.
Рецензент наведеної в «Заре» рецензії зазначає, що голос у Заньковецької був «слабый, но очень симпатичный». Се неправда. Перші моменти він справді бринів «слабо», але це залежало не від вокального матеріалу, а від хвилювання молодого створіння, що вперше виступало перед широким світом. Чим більше опановувала собою артистка, тим голосніше лунав її чудовий голос, а коли вона заспівала «Чого вода каламутна», — весь театр вже був за неї.
Особливо пам'ятаю одну сцену, яка вразила мене... Сцена не з першорядних, вона безуважно минає у шеренгових актрис, а ся молода дебютантка освітила її лагідним світлом. Це був момент, коли Микола приспівує свого Петруся. Переважно воно відбувається так: Микола співає і пританцьовує, Петро і Наталка стоять, чекаючи своїх реплік, публіка їх цілком забуває, стежачи тільки за Миколою. Тут вийшло навпаки. Наталка, хоч і мовчала, але грала не менш за Миколу: всіма своїми рухами, лагідною усмішкою, любим поглядом, вона ніби теж хотіла розважити Петра і натхнути йому більш сміливості й рішучості. Вона своєю безмовною грою привернула увагу всіх.
Це був перший крок артистки, за ним пішли дальші. Артистка хутко зростала, випростовувала крила і з кожним спектаклем почувала себе все певніше й сміливіше на сцені.
Уже по третьому спектаклі української трупи, рецензент писав про М. К. Заньковецьку, яка виступила в ролі куми в «Кумі-Мірошнику»: --- Наприкінці сезону трупа поставила нову п’єсу «Чорноморці». Сей спектакль — був апогеєм слави молодої артистки першого року її сценічного життя. --- І справді, Цвіркунка лишилася вже з першого разу одним з chef-d’oeuvre’iB, створених Заньковецькою. Вона дала бездоганний художній образ української молодички-цокотухи, граціозної, жвавої, веселої, а разом з тим і чуйної до чужого горя. Тої непорівняної грації, яку виявляє Заньковецька в кожній своїй ролі, а в цій особливо, не може й уявити собі той, хто не бачив її.
Так швидко набувала слави молода артистка.
Але не всіх зачарувала вона своїм талантом. Звичайно, лишився один, усім відомий орган, якого кожний прояв українського життя дратує, як дратує бика червона хустка тореадора.
Се був «Киевлянин». Заради курйозу наведемо рецензію, якою він обрахував ступінь таланту нової артистки. --- Ся оцінка може бути гарним прикладом того, як забуваються всі пророкування «Киевлянина», які підвалини мають усі його погляди та думки.
З того часу минуло двадцять п’ять років... довгих... і коротких, як мить...
Молода артистка, яку так жорстоко ганив «Киевлянин», йшла все вперед та вперед і набувала все більшої слави. Її узнали скрізь, і «от пламенных брегов Колхиды и до царственной Невы». І скрізь, де з’являлася Заньковецька, викликала вона щирі сльози, святий захват і опановувала душами не тільки рідних глядачів, а й душами глядачів чужих, що ледве розуміли українську мову.
Перлистою стягою найкращих сліз людських стелеться за нею шлях її слави. Чим чарувала вона всіх? Є істини настільки альфабетові, настільки відомі всім, що писати про них, доводити їх... навіть ніяково. Доводити, що Заньковецька — першорядний талант, це все одно, що доводити, що двічі два — чотири. Але хоч і сонце сліпить наші очі, проте ми можемо проаналізувати, од чого залежить його світ і чому він чарує так кожну живу істоту. Звертаючись до таланту М. К. посилкуємось уявити собі, «не растекаясь мыслью по древу», з яких психічних сил складається його чарівна влада. Нам доводилось бачити всі першорядні зорі європейських сцен: Сару Бернар, Дузе, Барная, Сальвіні, трупу герцога Мейнінгенського, Стрепетову, Федотову, Єрмолову та інших. Порівнюючи з ними Заньковецьку, бачимо перше, що вона випереджає всіх силою свого темпераменту. Головна сила її таланту — непорівнянний, стихійний, безпосередній темперамент, що опановує всім, і одним подихом своїм настроює всіх глядачів на один тон. Заньковецька не грає — вона живе на сцені. Переймаючись сама духовним життям героїні, яку вона уявляє, вона надає всім свій власний настрій, вона примушує і нас ридати з невимовної муки, яка розшарпує серце і нам. Це велика таїна творчої сили людського духу, нею володіє Заньковецька. Нервова система її тонша за будь-яке найтонше електричне знаряддя: досить найменшого враження околишнього життя — і посипались іскри, і спалахнуло вогнем натхнення: вона паленіє, вона блідне, щирі сльози котяться їй з очей. Її гра займає серця глядачів, а запалює лиш те, що палає само.
До сієї сили темпераменту треба додати ще другу рису творчої сили д. Заньковецької — міміку, страшну міміку, другого епітета ми не можемо їй надати.
Без слова, однією мовою своїх хороших очей, вона
може передати нам найглибші рухи людської душі. Хто коли бачив Заньковецьку, наприклад, у п’єсі Кропивниць-кого «Дві сім’ї», той може пересвідчитись, що в наших словах надуживання правди нема.
Третя сила її таланту — се голос, непорівнянний голос Заньковецької, відомий всім. Порівнюючи його з голосами інших артисток, ми бачимо тільки один голос, подібний до голосу Заньковецької — се голос Єрмолової, але голос Заньковецької легший, рухливіший за нього; він дає нам і найглибші тони в трагічні моменти, разом з тим, може бриніти так радісно, так легко, як щебет веселої пташки ясного весняного дня.
Додати до сього ще чудову сценічну вроду М. К., її граціозний стан, легкі, гарні рухи — і ми зрозуміємо, з чого складається таємна сила її чар.
Ніякої театральної школи Заньковецька не кінчала, всім, чим уславилась вона має завдячити тільки собі самій.
Звичайно, колоси-таланти не потребують конче школи, але тільки колоси, бо штука вимагає від свого слуги силу технічного знання, великий досвід, шлях якого скорочує і дає нам школа. Наші колоси-таланти — корифеї української сцени своїм артистичним життям нагадують нам життя колишніх великих майстрів штуки: Мікеланджело, Леонардо да Вінчі та інш., яким доводилось не тільки витрачати свій час на саму творчість, але й на те, щоб самим собі наробити фарби, щоб самим препарувати трупи, аби вчитись по них анатомії, бо ні атласу, ні заводів фарб не було. Звичайно, таку артистичну працю можуть витримати тільки колоси-артисти; люди з меншим таланом переводять велику частину його на всі дрібниці попереднього існування штуки. Перед нами колос-талант, який вступив на сцену, не маючи певного досвіду, молодий, безпорадний і силою свого таланту поборов усі перешкоди і розгорнув всі чари своїх творчих сил.
Треба ще згадати, що виконання Заньковецької відзначається ще надзвичайно яскраво народністю. Заньковецька була завжди щирою українською артисткою; на
російську сцену вона не пішла — це факт. Цим вчинком своїм М. К. виявила те, що вона, крім таланту має ще й певний погляд на речі.
Талан може виявлятись найкраще тільки в національних формах. У цій коротенькій замітці ми не маємо часу спинятись на розгляді сього цікавого питання, наведемо тільки один приклад, який кожен може зараз перевірити. Образ мадонни малювали майже всі майстри, і кожна мадонна, яка має уявляти загальний тип єврейської жінки, густо відбила на собі національність творця. Візьмемо Мадонну Ван-Дейка, Мадонну Рубенса, Рафаеля, Корреджіо, Мадонну Мурільо — і ми одразу побачимо, як національність кладе свій відбиток на кожний твір, виконаний навіть на ту саму тему.
Всі сили людського духу, а через те й усі ознаки національності спираються на глибокі фізіологічні підвалини. Викреслити національні ознаки свого талану — це зубожити творчу силу власного духу.
Непорівнянна наша артистка дає нам найкращий доказ тому. Нам доводилось бачити її в «Лісі» Островського, грала вона Аксюту (здається так зветься героїня п’єси). Звичайно, Заньковецька ніде і ніколи не може грати непомітно. Грала вона дуже гарно, але втратила б, напевно, і чудова артистка російська Стрепетова, коли б замість «Грози» задумала грати «Не так склалось», як втратив і Шевченко у своїх російських творах. Але талан, звичайно, не обмежується вузькими межами праці, як і на власному національному полі, перед ним лежить ще безодня загальносвітових мотивів, загальнолюдських типів, і хоч кожен творець надає такому типові свій національний колорит, тип той зрозумілий усім.
Діапазон талану Заньковецької надзвичайно широкий: вона відзначилася в ролях драматичних, переважно «ingenue», в ролях кокетливих, жвавих, і важко сказати, де вона краща: і там, і тут виконання її сяє своєю надзвичайною самобутньою красою. Але у М. К. лишається ще й досі велична потенціальна сила її талану — сила трагізму.
Український репертуар давав справді мало простору трагізму артистки. Бо трудно ж було надавати постатям дівчат українок трагічний колорит. Тепер репертуар український поширюється творами всесвітньої літератури, і ми сподіваємось побачити нашу гордість Офелією, Марією Стюарт, Медеєю та іншими безсмертними постатями, які прикрашають театри всіх культурних народів.
Марія Костянтинівна ще не вичерпала найінтенсивнішої сили свого талану — трагізму, і ми сподіваємось побачити її незабаром в апогеї її слави.
Цінувати М. К. Заньковецьку тільки як артистку, хоч і незрівнянну, не можна: вона є і громадська «величина», і це правда.
«Оставив астрономам доказывать» на папері право на існування української нації, вона довела своєю грою, що українська нація і українська штука існують наперекір усім «циркулярам та разъяснениям».
Культурне життя народів просувається його діячами. Як ставлять люди по своїх шляхах високі ліхтарі, щоб не збились подорожні, так засвічує і натура величні світочі талану, розуму та любові, які намічають народні шляхи.
Серед світочів народу українського вона сяє ясною зорею, світоч, який запалила вогнем свого серця Марія Костянтинівна Заньковецька.
Минуло двадцять п’ять років... довгих... коротких, як мить.
Українська громадськість святкує сьогодні ювілей своєї найкращої артистки. З легкої ластівки, якою ми бачили М. К. Заньковецьку в перший день її дебюту, виросла могутня орлиця, і ось сьогодні, осяяна славою, вона має виступити перед нами.
Але славу ту купила М. К. дорогою ціною, муками свого серця.
Чим же можемо ми привітати її як слід, як поквітуємо тягар її життя?
Коли Москва святкувала ювілей Федотової, їй піднесено купчу на будинок у Москві. Ой, ні! Українська інтелігенція це здебільшого пролетарії, і на такі пишні дарунки нам не спромогтись. Коли б М. К. була хоч російською артисткою, вона мала б далеко більше діамантів, перлів, самоцвітного каміння. Пишніше, може б, відбувся і її ювілей, то правда, але є тут і велике «але»...
Як би не сяяло опівдні в зеніті неба сонце, надвечір воно схиляється до обрію свого. Не дурно ж і єгиптяни приносили на банкети мумію — «Предел, его же не прейдеши!». Sic. Артистки інших театрів живуть, як ракети — знялася вгору, розсипалась блискучим, світозарним вінцем, і котиться, згасла, додолу.
Український театр різко відрізняється від театрів інших народів: він переважно народний, вони — театри переважно пануючих класів, багатої буржуазії, грошовитих меценатів штуки. Буржуазія шукає в театрі втіхи, народ — одголосу на свої жалі. Як розбещена дитина, буржуазія бавиться грою артистки доки вона ще нова; придивилися, обридла, — і кінець її віку. Народ постійно шанує свою славу як святиню, він шанує не тільки гру артистки, але й саму артистку, людину, що присвятила йому своє життя.
Святкуючи сьогодні срібне весілля нашої артистки з рідним театром, ми сподіваємось, що нам доведеться святкувати ще й золоте.
Нехай минають роки, нехай несуть у світову безодню красу і силу, і молоді літа — деякі народи ще тісніше зростаються з народом, вони стають ще ріднішими своїй рідній сім’ї, вони набувають невмирущої слави. Убогий, знеможений народ, має силу животворящого духа.
Колись давно... во дні Іудеї йшов апостол, рибалка, убога людина, і зустрів він знеможену жінку. Знесилена тяжким життям, вона простягла до нього руку. «Сестро, — сказав їй апостол, — ти не бачила й увірувала. Що ж дам я тобі? Золота й срібла я не маю, але що маю — те даю. Дарую тобі святий вогонь і невмируще життя».
