На вірному шляху
Двічі на місяць в ремісничому училищі №1 виходить стінна газета "Мебельщик" (редактор - тов. Місюков). Стіннівка яскраво висвітлює на 
своїх сторінках життя училища, показує хід навчання і роботу кращих учнів, критикує недоліки роботи, допомагає дирекції і комсомольській 
організації спрямовувати увагу молоді на виконання поставлених завдань. Ось один з номерів "Mебельщика", присвячений черговому випускові 
молодих фахівців. В передовій статті стінгазета докладно розповідає читачам про наслідки навчального року. Далі йдуть статті випускників, 
вихователів, майстрів. Відмінники навчання діляться своїми думками про їх майбутню роботу, закликають всіх випускників бути відмінними 
робітниками на виробництві. Але стіннівка не умовчує і про недоліки. "Є серед наших випускників учні, - пише "Мебельщик", - які протягом 
навчального року ледарювали, не хотіли наполегливо оволодівати фахом. Це такі, як Хомин і Каліцун. Вони погано засвоїли програмовий 
матеріал, недисципліновано вели себе на уроках, байдуже відносились до виробничої практики". В стіннівці добре виконані малюнки та 
карикатури. Це робить газету ще більш привабливою і цікавою. Кожний випуск "Мебельщика" зустрічається колективом учнів та вихователів 
ремісничого училища з великим захопленням. Залишається побажати редколегії стінної газети "Мебельщик" більше висвітлювати на своїх сторінках 
позашкільне життя молоді, вміщувати замітки на побутові теми, відвести постійне місце для висвітлення життя комсомольської організації 
училища. Немає сумніву в тому, що стінгазета "Мебельщик", ідучи вірним шляхом, посяде одне з перших місць серед низової преси шкіл 
системи трудових резервів, виховуватиме і далі молоде покоління в дусі безмежної відданості соціалістичній Батьківщині, радянському 
урядові і більшовицькій партії.