За перевиконання плану нової п’ятирічки
Включившись в колону виконання плану нової сталінської п’ятирічки за три з половиною роки, колектив паровозників Стрийського депо добився великих досягнень в роботі.
Паровозна бригада старшого машиніста тов. Бризгалова, застосовуючи передові методи праці, перевиконала технічну швидкість локомотиву на 5 кілометрів, обіг вагонів скорочено на 4 години, пробіг паровозу між промивочним ремонтом набагато перевищує задану норму. Бригада тов. Бризгалова тримає локомотив у відмінному стані, заощадила палива 11 тонн.
Чудових наслідків роботи домоглася паровозна бригада старшого машиніста тов. Марченка, посівши перше місце серед бригад депо в переджовтневому соціалістичному змаганні. Ця бригада, по-лунінському доглядаючи паровоз, добилась економії палива 6,5 тонни. 
Так виконують завдання першого року нової сталінської п’ятирічки паровозники депо Стрий.
