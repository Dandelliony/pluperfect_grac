Цукровий буряк — державі
Переважна більшість сіл району організовано провадить копання й здачу державі цукрового буряку. Найкраще проходить ця справа в селах Новий Світ і Слобідка, де вже здано радянській державі велику кількість буряків.
Поряд з цим є села, які відволікають здачу державі цукрового буряку. З сіл Кути (голова сільради тов. Йонка), Лисятичі (голова сільради тов. Гетьманчук), Підгірці (голова сільради тов. Хомин) на приймальний пункт не поступило жодного кілограма цукрового буряку. Керівники згаданих сіл не організували населення на збирання і здачу державі цукрового буряку, самі до цього часу не здали з свого врожаю жодного кілограма цукрового буряку. 
