* * *
Скрізь плач і стогін, і ридання,
Несмілі поклики, слабі,
На долю марні нарікання
І чола, схилені в журбі.
Над давнім лихом України
Жалкуєм-тужим в кожний час,
З плаче́м ждемо́ тії години,
Коли спадуть кайдани з нас.
Ті сльози розтроюдять рани,
Загоїтись їм не дадуть.
Заржавіють від сліз кайдани,
Сами ж ніколи не спадуть!
Нащо́ даремниї скорботи?
Назад нема нам воріття!
Берімось краще до роботи,
Змагаймось за нове життя!
[18]90 р.