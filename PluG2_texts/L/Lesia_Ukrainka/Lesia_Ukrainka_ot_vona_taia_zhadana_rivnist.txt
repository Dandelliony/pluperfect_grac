«<…> от вона, тая жадана рівність…»
<…> от вона, тая жадана рівність! Ні, годі! полину я краще на 
свою рідну Вкраїну. Знаю, — не знайду я там волі, не знайду 
рівности, та, може, знайду щире братерство. Я хотіла прудко 
летіти туди, але крила мої дуже пошарпались, поки я літала 
по тих країнах волі та рівности, і крила мої ледве донесли мене 
до рідного краю. Сумно, але з надією в серці пішла я шукати 
братерства між людьми. І що ж я там побачила? Бодай не казати!.. По містах пани гризуться між собою, хто за славу, хто 
за царську ласку, хто за землі, відмежовані від «найменшого 
брата»… Іду в село. Чую здалека — скрипки, бубни грають, весілля, певне? Так. В убогій хатині натовп людей, сміх, танці, 
співи, гомін. Господар з господинею частують гостей, — хто 
багатший, того частують найперше. На чільному місці сидить пані-дідичка. Кисло дивиться вона на танці та на молодят. Нехтуючи прийма ввічливі речі та горілку від господині. 
Ось вона встала. «Ах, як тут у вас душно та димно у хаті!» — 
промовила. Поруч з нею йшла молода панна, підіймаючи 
трохи спідничку, щоб не закалятись. «Фе! який тут сморід! затхнутись можна!» — сказала пані до панни і подалась до свого білого двору. Подивилась я їм услід і тихою ходою пішла 
геть з того села. Входжу в друге. Що там? Гомін, крик, лемент? 
Чого? Великий гурт людей стоїть коло похилої хати, наполовину розваленої. Перед хатою лежить труп молодого хлопця, 
ніж стремить йому в серці. Над трупом стоїть блідий чоловік, 
зсунувши брови, і понуро дивиться. Що се таке? Се брат брата 
забив за батьківську хату…
Сумна вийшла я з того села далеко в чисте поле. Там я припала до рідної землі і гірко заридала. «Нічого, нічого, нічого 
не знайшла я в світі! ні волі, ні рівности, ні братерства! Тяжко жить на світі! краще загинути!..» Розпачливим поглядом 
глянула я на небо — і усміхнулась крізь сльози. Що ж я побачила на небі? Зорю. Високо-високо на темному небі сіяла велика ясна зоря і мінилась блакітно-злотистим промінням, її 
промінь оживив мені знебуле серце. «Ой зоре, зоре!» — покликнула я журливо, але вже без розпачу. «Ой зоре, зоре!» — луною 
обізвався чийсь голос. «Ой зоре!» — вирвався з чиїхсь грудей 
тяжкий стогін. Я оглянулась. Поле все навколо мене вкрилось 
людьми, всі тиї люде дивились на ясну зорю, що світила вгорі. Он чоловік у терновому вінці, лице йому крів’ю залите, він 
конає, але очі його все дивляться на небо. «Зоре, зоре!» — шепчуть його бліді уста. Онде нещаслива жінка, вона тоне в болоті, болото її засмоктує, і ні одна милосердна рука не простягається ратувати її, вона гине… Але жінка зводить несмілий 
погляд на зорю, не зважуючись покликнути до неї, і раптом 
виходить з того болота біла та ясна з усміхом на устах… Ясно 
сіяє зоря. І незчисленний люд здіймає до неї руки і погляди. 
Одні зовуть її своєю надією, другі правдою, инші своїм ідеалом. Тілько деякі нещасливці закривають лице руками і в гіркому розпачі стогнуть…