
9.ІІ.1902
Дорогий брате!
Се ж таки справді у Вас був надто нервовий настрій, коли Ви 
могли подумати, ніби я хотіла Вам щось прикре чи насмішкувате сказати. Слово «водевіль», правда, взагалі було недоречне, але я його абсолютно не відносила до Вас, а сказала його 
з великого жалю, що завдали мені на той час київські обставини; то було сказано в таку хвилину, коли мені самій було далеко не до жартів, бо серце страшно рвалося. Мені жаль було за 
Лілю і досадно за Вас, що Ви попали ні за що ні про що в те хронічне шарпання нервів, що зветься нашими родинними відносинами. В своєму листі я було і на сю тему багато написала, 
та потім знищила, боячись, коли б то ще більше не розстроїло Вас, а тепер бачу, що я даремне то зробила, бо, може б, Ви 
ліпше зрозуміли мене і не мали б хоч проти мене жалю. Я не 
знаю, чому се часто виходить так, що на мене ображаються 
люде власне тоді, коли я до них іменно «з щирим серцем» звертаюсь, — певне, не вмію я так виражати своїх думок, щоб воно 
зрозуміло було. А ще писателькою звусь! Чи не краще залишити мені справді всяке «писательство» і листи в тім числі, як то 
Ви мені добре радите… З листів моїх нікому ні потіхи, ні користи не вийшло, а скінчилось тілько на тім, що я нашарпала 
себе аж до хрипу в легких, безсоння, болю голови і т. и., аж нарешті лікарь наказав мені «звернути увагу на свої нерви», бо 
від них уже «приливи крови до легких» повстали. Наскілько 
можливо було, взяла себе в руки, поміг трохи й час — «найкращий лікарь», ну, і якось обійшлось.
Писала мені дядина, що Ліля таки має їхати до Львова, — 
дуже я тому рада. Ліля сама щось мовчить, може, я й її чим 
розсердила в своєму листі… Коли побачитесь, то скажіть їй, 
що я готова взяти назад все, що могло її вразити прикро в моїх 
словах, бо я не на те писала, щоб вражати, а коли так вийшло, 
то се вже моє нещастя, але я з того невинна, бо свідомо не зробила нічого злого.
Простіть, сьогодня більш нічого не напишу, якось жаль 
обійняв, аж сльози тиснуться до очей, хоч се вже й сором. Видно, справді, треба «звернути увагу на мої нерви»…
Вірте ж мені, брате мій, що в мене нема ні одної лихої думки 
про Вас і що мені теж не до сміху.
Ваша сестра Леся
P. S. «Волю» я тілько раз отримала, тоді, як Вам писала. «Мол[одої] У[країни]» не маю зовсім. «Вістника» маю тілько XII книжку за 1901 р.
З моїми грошима нехай буде так, як Ви радите, затримайте 
їх про запас, може, на що здадуться.