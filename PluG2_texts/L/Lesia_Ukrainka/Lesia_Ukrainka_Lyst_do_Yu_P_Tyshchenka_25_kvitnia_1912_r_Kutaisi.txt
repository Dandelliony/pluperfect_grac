12.IV.1912
Високоповажаний Павле Пилиповичу!
Вчора я одержала од Вас гроші, 75 р[ублів], і листа, писаного 
ще 26.ІІІ. Така велика почтова задержка була виною того, що я 
написала до п[ана] Петруненка ще раз у цій самій справі і, признаюсь, на сей раз трохи в нервовому тоні, бо мене не так сердило опізнення з виплатами (хоча воно було мені дуже не до 
речі), як іґнорування моїх листів, просьб і запитань, — мені 
просто здавалось, що я вже стала якимсь нулем і для «Вістника», і для «Дзвона». У мене був такий настрій, що якби й тепер 
не дійшло до мене «ні вітру, ні хвилі» од Вас, як од представника «В[істника]» і «Дз[вону]», то я б уже більше ні словом не озвалась, хоч і до кінця віку, махнувши рукою і на читачів, і на 
заробітки, бо воліла «машиністкою» в канцелярії де-небудь 
служити, ніж отак вижебрувати тиї гонорари та випрошувати собі «ласкавої уваги». Може, такий настрій здасться Вам 
просто хоробливим, але з мене й трудно вимагати здорової 
терпливости й спокою, і я не ручу, що при подібних умовах не 
може повторитись і подібний настрій. Тепер, розуміється, він 
змінився, і, користаючи з того, поговоримо спокійно. 
Коли Ви рахуєте 100 р[ублів], послані зимою, яко належність од «В[істника]», то нехай і так, я тілько хотіла б знати, чи 
в ції 175 входить і гонорар за «Лісову Пісню», чи тілько за «Р[уфіна] і П[рісціллу]», «Вілу» і «Хвилю», — якби я мала всі книжки, то могла б і сама вирахувати, але я не маю кінця «Р[уфіна] 
і П[рісцілли]», бо 11 кн[игу] за 1911 р[ік] так і не одержала, а з сього року маю тілько першу книгу, і більше жадної, тому навіть 
не знаю напевне, чи «Л[ісова] П[існя]» була надрукована. Розуміється, що книжками я інтересуюсь не тілько для рахування аркушів (в сьому мене й инші замінять), і тому дуже прошу 
Вас розпорядити в експедиції, чи вже там як, щоб мені таки 
вислали 11 кн[игу] 1911 р[оку] і 2, 3 та, либонь, вже й 4 кн[иги] 
за сей рік, — їх можна послати й посилкою, бо, може, бандероль стілько книжок не здержить. Адреса моя все та сама, що 
я подала в телеґрамі, — я на неї все акуратно одержую. Якби я 
мала виїхати чи змінити адресу, то сповіщу Вас завчасу. Що ж 
до того, «коли» мені посилати гроші, то є відома приказка: bis 
dat qui cito dat, але як Ви до іюля не можете, так що ж я можу 
на се сказати, нехай буде в іюлі. Я ж ніколи не напосідаюся 
і не «видираю з душі», а прошу тілько визначати термін і суму, 
щоб я знала, коли і на що маю надіятись, щоб відповідно до 
того розкладати свої видатки, не попадаючи в руки до лютих 
тутешніх лихварів, та й щоб в разі малих літ[ературних] заробітків я мала час знайти добрий инший заробіток (се зовсім 
для мене можливо, тілько не хочеться покладати на те багато 
сили, бо її вже тоді на писання не стане, а хотілось би жити не 
тілько «для єдиного хліба»).
Отже, в іюлі я одержу од Вас 87 р[ублів] 50 к[опійок], на точність Ваших рахунків я зовсім покладаюся, та на сей раз надіюся, що і в терміні висилки не буде неточности.
Тепер в справі видання ІІ т[ому] моїх творів. Я в прінціпі зовсім згожуюсь на сеє видання, тілько хотіла б знати, чи 
умови будуть ті самі, які були при І т[омі], чи, може, які инші. 
Я дала б до сього ІІ т[ому] збірку дрібних віршів, що не ввійшли 
у видані досі три книжки, і одну або дві драм[атичні] поеми 
(се — як дозволить місце). Зараз не можу визначити, які саме 
речі маю тут умістити, бо їх треба всі переглянути, а передовсім зібрати докупи, се ж, може, і не така швидка справа, бо 
не всі вони при мені, а деякі ще треба моїм кореспондентам 
по старих журналах пошукати. Думаю, що і я мушу назначити сю справу не раніше, як на іюль, та се, може, й до речі, бо 
менше буде плутанини з рахунками, якщо до того часу справа 
з І т[омом] вже зовсім зліквідується (я принаймі воліла б, щоб 
се було так). У всякім разі, до підготовки того ІІ т[ому] я візьмуся таки тепер — дещо ж у мене в хаті є, — а Вас попрошу прислати мені, коли можете, ті кн[иги] «Вістника», де уміщені «Кассандра» і «На пущі» (се буде ІІІ і IV кн[иги] за 1910 р[ік] і І–ІІ за 
1908), — мені б хотілося которусь із них умістити, а може, обидві, як «влізуть». Дрібними віршами Вас клопотати не буду, 
зберу якось сама. Зрештою, може, Вам такий зміст ІІ т[ому] 
не до мислі, то напишіть, що саме було б Вам бажано, та не 
дуже гайтеся з листом, коли треба, щоб справа йшла скоріше, 
бо, приймаючи на увагу простори, місяць може піти на самі 
прелімінарії, а мені на роботу переписування (з дрібними 
віршами сього вже не минути) і переглядання теж треба виривати час від своєї хвороби, отже, раніше почати було б практичніше. Але як Вам нема з тим спіху, то я в данім разі не буду 
в претензії за зволікання, бо се ж Ваша ініціатива, то Ваша 
й справа, Ваш і інтерес. Якби ж хто инший почав зо мною переговори про подібне видання, то я у всякім разі сповіщу Вас 
раніше, ніж зважуся на що.
На закінчення ще раз прошу про одно тілько — прислати 
мені ті книжки «Вістника», що мені бракує, і я вже буду загожена. Ви, запевне, не можете навіть собі уявити, що значать 
для мене тут сі книжки…. зрештою, ліріка більше пасує до віршів, а лист сей і без того довгий. 
Бувайте здорові. Дай Вам Боже гаразд. 
З пошаною Л. Українка