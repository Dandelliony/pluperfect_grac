
San Remo, Villa Natalia, Corso Cavallotti
26.II.1902
Мій любий чорненький хтось!
Вчора хтось білий отримав від татарчатка і п. Могильн[ицької]
 картки, що у когось родичі хорі і що хтось все збірається 
до когось писати, та ніяк не може зібратись; отже, хтось саме 
замірявся сьогодня писати до когось сам, а тут принесли листа 
від когось чорненького! То тепер комусь ще ліпше буде писати. Натурально, і хтось білий не гнівався, що йому не пишуть, 
тілько був неспокійний, бо думав, що, певне, комусь там дуже 
зле, коли так довго не обзивається. Правда, спасибі татарчаткові, воно часом подавало мені звістки про когось, та ще пару 
разів споминалося чиєсь им’я в «Ділі», то хтось знав, що хтось 
живенький і не хорий фізично, але то ще не досить знати комусь, аби міг бути спокійний. Тілько все ж хтось просить когось, щоб не робив над собою примусу та писав би листи, коли 
хоче і може, а тілько щоб карточки посилав частіше або хоч 
казав татарчаткові карточку написати, як там хтось мається, 
бо инакше хтось боїться. Хтось дуже-дуже завжді радий з чиїхсь листів, хоч би й як вони були смутні (хтось на веселощі не 
дуже-то й звик!), а тілько все ж хоче, щоб хтось у листуванні 
з кимсь був зовсім вільний і щоб ніколи не гризся, отримуючи щирі листи від когось, бо хтось їх не на те пише, аби комусь 
додавати гризоти, вже ж її й так досить! Хтось хоче, аби чиїсь 
листи, коли вже не вміють розважити, то хоч би не журили когось дорогого.
Хтось не дуже радий, що хтось зайнявся тим спіритизмом,
хтось того, признає по правді, не любить. Ще коли хтось тим 
тілько бавиться, то нічого, але коли трактує те поважно, то недобре, бо то дуже шарпає нерви і вже не одного допровадило 
до сильної нервової хороби. Надто, коли чиясь сестра «добре 
медіум», то їй би слід покинути ту забавку, бо то значить, що 
її нерви дуже вражливі і приходять на сеансах в дуже подражнений, ненормальний стан. Я знаю два випадки, коли такі медіум (обидві мої знайомі) мусіли по якимсь часі такої «духовної служби» вдатися до лікарської помочі, бо дістали напади 
гострої істерії і не хутко від неї вибавились. Отже, то забавка 
дуже небезпечна, і нехай хтось дуже уважає, коли б то не пошкодило і сестрі, і комусь, бо і хтось тепер не дуже сильний 
нервами. В тому, що «дух» наказав не забувати когось, хтось не 
бачить нічого übernatürliches
 — очевидно, чийсь дух і пам’ять 
навіть несвідомо бувають зайняті кимсь, але се хтось і без «духів» знає, і радий тому, і вдячний за те, але вже ж не духам, 
тілько своєму вірному, дорогому приятелеві, комусь.
Коли хтось хоче, щоб хтось об’єктивно сказав, що думає 
про спіритизм, то хтось скаже так: я припускаю, що в спіритизмі не все шарлатанерія і самооблуда, можливо, що закони, 
ще дуже мало досліджені, але вже признані наукою, закони 
гіпнотізму, нервової енерґії і т. и., відграють тут значну ролю 
і що спіритизм, управлений і досліджений експеріментально 
людьми науки поважно і безсторонно, з холодною науковою 
критикою, може, колись так послужить для нової псіхолоґії, 
чи скоріш нейропатії, як в свій час середньовічна алхімія послужила новітній хімії. Але в такому виді, як тепер, напів забавки, напів хороби, напів шарлатанерії, спіритизм мене не 
інтересує, — я тілько раз в житті могла витримати один сеанс 
до кінця і то потім як заснула, то аж у другій годині дня прокинулась, так то мене знудило і змучило. Я гадаю, що якби 
такі духи, які звичайне показуються на сальонових сеансах, 
і справді безперечно існували, то вони мене теж не інтересували б, принаймі не більше, ніж інтересують звичайні, безперечно існуючі, але смішні люде, що до старих літ бавляться 
маскарадами та містіфікаціями. Коли тиї духи справді існують, то вони недобрі і нещирі: — коли вони все знають, то чому 
не кажуть просто, без загадок, замилювання очей, при помочі 
якихсь дурних столиків, мисочок і т. и.? коли не знають нічого, то чому так просто не признаються: не питайте, люде добрі, бо ми такі самі мудрі, як і ви? коли знають, та невільно їм 
щиро казати, то чому не мовчать, а кокетують з бідними людьми: а я щось знаю, а тобі не скажу!.. У всякім разі такі, якими 
вони показуються на сеансах, вони дуже подібні до «schöne 
Masken und Domino» банальних маскарадів і мені особисто 
дуже несімпатичні. По-мойому, так поводитись, як вони, можна порядній людині тілько на 1-го Aprilis, — зрештою, може, 
у духів инша етіка, і я до неї не доросла… Бачите, яка я невдячна, — духи мене протеґують перед кимсь, а я так про їх! Отже, 
побачимо, чи дуже розсердяться.
Я собі подумала, що, може, хтось буде вражений отим, що 
тут написано? Нехай вибачить, я не хотіла його вразити, ні насміятися над його вірою, коли то вже віра. Тілько ж хтось питав, як хтось думає, то хтось мусів щиро сказати, инакше то 
було б негідно нас обох. Правда ж?
Я взагалі давно вже втратила віру в «духів», і спіритичних, і всяких инших, добрих і злих, небесних і підземних (та, 
I Гарних масок і доміно (нім.).
II Квітня (лат.).
власне, свідомо і не мала ніколи тії віри), — часом, в хвилини 
подражнення нервового, щось одзивається, як, напр[иклад], 
страх зеркала вночі, прикре почуття від темряви і т. и., певне, 
се якісь спогади фантастичного настрою мого дитинства, але 
я знаю, що то «пережитки», — вірю ж я тілько в одного духа, 
того, що про нього співав Heine в своїй «Bergidylle» і що йому 
служили всі найсвітліші душі людські. І з мене тієї віри досить. Той дух може замінити всіх духів, що грають на столиках, бо той дух грає просто на серцях людських і, що може, те 
творить просто, без містіфікацій, і створив він найкращі діла 
людської штуки через своїх обранців. А що створили спіритичні духи, окрім нападів істерічних? «По ділах їх пізнаємо 
їх», — сказано в Євангелії.
................................................................
Чудний се лист, правда? Се, може, того, що сьогодня «урочистий» день моїх роковин. Сьогодня я скінчила 31 рік. Сей день 
завжді якось неприємний, бо мимоволі оглядаюсь назад, «на 
путь минулу» і… зрештою, не варт розводитись на сю тему, бо 
все одно не поможе.
Тим часом за «високими матеріями» я нічого не сказала про 
дрібні справи світа сього, а спеціально про мої. Життя моє тут 
райськи-монотонне, так що й описувати нема що. Живу головно сонцем, морем та ще листами. Коли дощ іде, море сиве 
і листів нема, то я сумна, коли погода і маю добрі звістки, то 
весела. Цілий січень була чудова погода і листів було багато; 
в лютому вже не так, хоч все-таки один тиждень (власне остатній) щодо погоди був ідеальний. Поправилась я настілько, 
що мені здавалось би вже досить, та лікарь каже, що треба ще, 
бо щось там ще не до кінця вигоїлось в грудях, та мусить вже 
хутко вигоїтись. Може, й правда, що не зовсім ще вигоїлось, бо 
як трошки застужусь або роздражнюсь нервово, то зараз мені 
знов «стінка» стає з правого боку і рипить щось замітно, але 
остатнього тижня сього ні разу не було. Хтось буде знов здоровий, він вже знає.
Хтось не читав чиєїсь повістки, бо чомусь мені сей рік 
«Вістника» не прислали, не знаю чому. «Одержима» моя лежить в редакції ще від грудня, а має чомусь аж в марці друкуватись. Чого лізли до мене, щоб я її скоріш присилала, то не 
знаю. Хтось тепер нічого не пише, бо лікарь йому заборонив, — 
хтось дуже з того не рад, але мусить слухати.
А хтось нехай би таки писав, коли може, то менше б про 
ті прикрости думав. Ст[оцький]
 не варт того, щоб на нього 
стілько енерґії ненависти тратити, — він мені завжді здавався 
нещирим і філістром до краю. То правда, що таке «приятельство» подле, але ж філістри звикли справи серця все «практично» рішати, то він, певне, в добрій вірі був, що то «розумна 
порада», та й годі. Але, звісно, заходити з такими «практичними» (на чужий кошт) людьми не варт. А хтось у свій час, ще 
як тілько що приїхав до Черновець і як бачив ведмедя з кимсь, 
то думав собі: «Хоч би хтось був і два рази старший од ведмедя, то таки ведмідь його не вартий»… але хтось тоді не казав 
того, бо думав, що то комусь буде прикро. Тим часом хтось і тепер так думає і журиться тілько тим, що хтось так мучиться, 
а якби хтось не мучився, то було б усе добре.
Хтось не знає ще, коли виїде з Італії. Лікарь радить лишитись до літа і їхати додому морем, навколо Італії і Греції, просто до Одеси, аби зміцнити курацію пробуванням в чистому 
морі. Але хтось не знає, чи могтиме так довго лишитись, бо 
все-таки життя тут досить дороге. І взагалі до літа ще далеко. 
От якби хтось міг з кимсь так навколо поїхати! А може б, і міг? 
То коштувало б його 200 ґульденів. Тілько, чи не хорував би 
хтось на морі, ото тілько страшно. А може б, і ні, — літом море 
спокійне. От би славно було!!..
Нехай хтось скаже Св[ятій] Анні, що хтось її хорошенько 
і ніжненько просить не хорувати, і не тупати дуже, і не шпортатись, аби не томитись. В[исоко]п[оважному] таткові мій 
привіт і бажання здоров’я. Также і братям привіт. Сестриці, 
і чорненькому, і Могильн[ицькій] посилаю картки на чиєсь 
им’я, а хтось буде ласкав передати.
Хтось когось дуже жалує і любить, з охотою і сів би, і ліг би 
коло когось, і розважив би ліпше, ніж ті духи (хтось на них 
eifersüchtig), духи не можуть любити, а хтось може і любить.
Хтось