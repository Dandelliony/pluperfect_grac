5.V.1912
Високоповажаний Павле Пилиповичу!
Одержавши «Л[ітературно]-Н[ауковий] В[істник]» і побачивши в друку «Руфіна і Прісціллу» та «Лісову Пісню», я беру назад свої слова, що я «загожена» з тих 175 р[ублів], що Ви мені 
послали. Либонь, се або в Вашому листі якась помилка, або я 
Вас зле зрозуміла, що нібито се має бути увесь гонорар за «Руф[іна] і Пр[ісціллу]» і за «решту» моїх речей, уміщених потім. 
Адже 175 р[ублів] належало б мені тілько за самого «Руф[іна] 
і Пр[ісціллу]» (коли з того відлічити передплату за «В[істник]», 
як я просила), бо ся річ займає в друку 5 ½ аркушів і 2 сторінки, а вже Ви, будьте ласкаві, сами підрахуйте, кілько се вийде, кладучи по 32 р[ублі] від аркуша, як се було досі (я й тепер 
так уважаю, бо мене не упереджувано ні про які зменшування 
гонорарів). Се щодо «Руф[іна] і Пр[ісцілли]». Тепер же за «Лісову Пісню» (3 арк[уші]) мені належить 96, за «Вілу» (½) — 16 р[ублів], разом 112 р[ублів]. Скілько належить за «Хвилю», прошу 
Вас вирахувати, бо я забула, як оплачуються дрібні вірші.
Отже, я вважаю, що мені належиться ще од «Л[ітературно]-Н[аукового] В[істника]» 112 і скілька рублів. Якщо Ви маєте проти сього якісь заперечення, то прошу їх мені негайно написати, а коли не маєте ніяких, то будьте ласкаві прислати всі 
гроші, щоб уже сі рахунки раз були покінчені, бо й так вони 
вже затяглися надовго. Не думаю, щоб і виплата гонорара за 
«Л[ітературно]-Н[ауковий] В[істник]» залежала від книгарняних півріччів; коли ж вони залежать від чогось иншого, але не 
підвладного Вам, то майте добрість вказати мені, до кого саме 
маю звертатися в сій справі. Себто не звертатися, але звернутися раз, і то остатній, бо, вірте мені, роль «просительницы» 
мені абсолютно не по натурі і я мушу з нею покінчити, хоч би 
й з тяжкими наслідками для себе, якнайшвидче.
Книжки з «У пущі» і «Кассандрою» (кінцем, а початку 
нема — може, запас тої книжки вичерпаний?) я одержала. 
Тілько я зважила пождати Вашої відповіді на мої питання 
щодо сього видання, а тоді вже братись до роботи, бо як затрачу роботу марне, то мені буде шкода, а поки відповіді нема, 
то сей ріск все передо мною. 
Сподіваючись швидкої і докладної відповіді, зостаюсь з 
найбільшим поважанням.
Л. Українка 