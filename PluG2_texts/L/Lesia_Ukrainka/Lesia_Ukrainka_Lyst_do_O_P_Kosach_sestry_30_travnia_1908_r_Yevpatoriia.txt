
Євпаторія. Приморская санатория, № 14
17 мая 1908 p[оку] 
Любая Лілеєнько!
Сьогодня третій день, як ми перебрались сюди, але це тілько 
сьогодні, як розпакувались і розташувались як слід, а то так 
і сиділи в хаосі, бо Кльоня мені не давав з річами возитись, 
а сам теж не мав енерґії. Через це я і листів не писала, бо неможливо було в тій обстановці. Якось погано випав наш виїзд 
з Одеси. Приїхали ми ще в минулу суботу (10.V) на пристань 
до парохода, що «по расписанию» мав іти на Євпаторію, — раптом заявлено нам, що на Євпаторію сей пароход не йде, а перед 
годиною вже пішов туди якийсь инший, що «в расписании не 
значится». З великим клопотом пристроїли ми багаж на схов 
і виїхали другого дня в 12 г[один], та й то з тарапатами: як уже 
взяли білети і здали баґаж, заявлено нам, що спати вночі нігде 
буде, бо «нет свободных коек» (а в Євпаторії ми мали бути тілько в 6 г[один] рано!), така перспектива примусила нас забратися з парохода, а як вже забралися, то начальство пароходне роздумалось і пообіцяло нам місця на ніч. І знов ми з усіма 
пачками потяглись на пароход… Все це і розізлило, і втомило 
чимало. Місця на ніч все-таки дано, але спати мало що прийшлось через галас. В Євпаторії заїхали спершу в отель, бо 
в санаторію було ще рано, а потім зважили заждати два дні, 
поки мине подорожня втома, бо вже К[льоня] знав, що гідропатія вимагає свіжої сили, невтомленого організму. Тим часом 
третього дня трапилось свято (звичайне, люде про те завчасу 
не пам’ятають), то прийшлось і той день заждати, бо не можна 
було потрібних грошей з банку взяти. Але то вийшло на добре, бо, справді, перші два дні тутешні оруди так томили К[льоню], що, не відпочивши перед тим гаразд, міг би й розклеїтись. 
Сьогодня вже якось звик та й лікарь де в чому змінив процедуру, то вже, здається, буде добре. Я врядилась теж в санаторії, як «сопровождающая», бо гідропатії я, слухаючи Ізраеля, 
боюся, а тут і соняшних ванн без води не роблять. Та, власне, маю тут все, що мені треба: теплоту, сухість, дієту, впорядкований режім, то як же мені ще «лічитись»? Санаторія 
ця робить добре вражіння, і порядок в ній заведено добрий; 
медичною частиною заправляють лікарі, а хазяїн до того не 
мішається. Мені здається, що се компроміс чистої ламанівщини з звичайною медициною, та се й гаразд. Другим разом 
напишу докладніше, що саме тут роблять, а тепер ще трохи 
про твої справи. Сьогодня я чула від пацієнток деяких, що тут 
мають взяти ще «женщину-врача» для нагляду над жіночим 
відділом санаторії (тепер є тілько фельдшериця), але вони не 
знають, чи ту ж[енщину]-вр[ача] вже запрошено, чи ще ні. Сьогодні, може, вдасться розпитати про се, як зостріну лікаря. 
Ще казала мені в Одесі Щербань, що на Куяльницькому лимані, де вона тепер єсть «заведующею» ваннами, можна мати добру пріватну практику в «сезон». Се трохи инакше, 
ніж звичайна пріватна практика, якої ти боїшся, бо на лиман 
їдуть звичайне хворі вже з діаґнозами і на виразно назначене лічення, то за ними треба більше наглядати і регулювати 
їх лічення, ніж проявляти ініціативу власну. Щербань казала, 
що вона б направляла до тебе хворих, бо вона сама, по умові 
з дірекцією лиманною, лічити не сміє, а мусить тілько глядіти 
ладу на ваннах. Коли ж їй не будуть заважати давати поради 
хворим, до кого вони мають звертатись, то вона готова направляти їх до тебе. В той день, як ми виїздили, вона саме перебіралась уже на лиман на службу і досі вже вияснила там усі 
шанси. Вона сама говорила, що хотіла б тобі устроїти сю практику (я її не просила), і казала, що напише тобі, але просила, 
щоб і я написала, бо, може, її лист «невразумительный» вийде, 
бо вона дуже занята і заморочена. Чи вже вона писала тобі?
З Комарових я бачила тілько Галю та Марг[ариту] з її Юрком, бо вони приходили до мене. Я не ходила нікуди, боялася, та й добре зробила, бо от після дороги та деякої метушні тут знов було трохи ниркової крові показалось (тепер уже 
нема, і я не рипаюсь, а більше лежу). Люба в Керчі у Вєри, 
має привезти її з дітьми на нову дачу, де збереться увесь клан 
(Юркові меншому вже лимана не треба, він зовсім здоров). 
Фу, загускло чьорнило, а иншого нема! Неможливо писати. 
Тут уже досить гаряче і вітер сухий. 
Чи вернулась мама з Гадяча? Чи їде в Колодяжне? Цілую 
тебе і маму, обох Михалів і хто ще є при вас. Кльоня всіх вітає 
(оце пішов «воздушную ванну» брати). 
Твоя Леся 