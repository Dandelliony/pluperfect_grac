
Колодяжне, 24.ІІ.1907 
Ітак, товаришу милий, «мир миром», хоч ми й не сварились 
(принаймі се на мою думку так). Для вящого миру я Вам напишу кілька більш «стилістичних», ніж річевих поправок, які, 
сподіваюсь, ні Вам, ні мені нервів не роздратують. Перш усього, ніколи не придавайте великої ваги «пунктам» (1) 2) 3) і т. и.) 
в моїх листах, бо се такий мій façon d’écrire і нічого спільного з жадними ультіматумами не має, а частіше служить тілько для впорядкування моїх власних розтріпаних думок. Далі: 
пробачте мені, що я, не хотячи, вразила Вас словами «с[оціал]-д[емократи] зробили Вам більш добра, ніж зла» (здається, я так 
написала, хоч гаразд не пам’ятаю), я справді не подумала в той 
час, що Ви можете се так зрозуміти, а то б, звісно, не сказала такого, але ж, бачте, я не думала про себе, пишучи те, та й ніколи не вважала себе нічим иншим, як хіба посередницею (і то 
дуже кепською), та й коли вже говорити про те, хто з нас двох, 
кому коли зробив добро, то знайте раз назавжді, що я вважаю 
себе навіки неоплатною довжницею Вам і — дозвольте не поясняти, за що власне. Мої відносини до Вас ніякого «партійного» елементу не мали. Я ж не мала на меті виставляти й с[оціал]-д[емократів] взагалі якимись «благодетелями» Вашими 
(був межи Вами хіба обмін послуг, не більш), а мені просто здавалось, що ніхто з них Вам особисто нічого лихого не вчинив, 
і я хотіла знати, чи справді се так. Бо я чула (сама не читала),
що проти Вас були всякі безтактні і грубі виступи з боку галицьких «лівих», то мені хотілось би знати, чи не були до того 
причасні відомі с[оціал]-д[емократи], — се не для Вашої, а для 
їхньої характеристики, бо часом то практично може знадобитись. Про «ультіматуми» Ви говорите, запевне, тому, що під 
впливом моєї «серйозности» взяли мій лист аж траґічно, але 
він все-таки елементу траґедії в собі не має. Бачте, мені здався ультіматумом (ну, і то не безповоротним) той Ваш «жарт» 
у листі до Шури, через який і «сыр-бор загорелся», то і лист 
мій треба розуміти скоріш як «защитительную речь» (сі ж 
«речи» не раз і в різчій формі викладаються, ніж моя), а не як 
«обвинительный акт». 
Ваша правда, може, що я гаразд не вчиталась в той лист en 
question, бо я таки мала нагоду тілько раз прочитати його. 
Але, може, то й краще, бо, може, й не Ви з того винні, що я в той 
час мало здатна була розуміти жарти. 
Тепер я далеко краще розумію Вашу псіхологію, і добре 
було б для мене, якби Ви без довгих поясненнів краще зрозуміли мою, тоді б Ви не говорили про всякі «ультіматуми», не підписувались би «накануне разжалования» і т. и., бо тямили б, 
що все це «не з тої опери». Сподіваюсь, що все це «само прийде», себто взаємне добре розуміння, бо, знаєте, в мене були 
такі прецеденти, що, власне, найтривкіше приятельство встановлялось після от подібних двох-трьох «непорозуміннів», — 
певне, се залежало від якоїсь, не гаразд відомої мені самій, 
вади моєї натури, до якої, очевидно, приятелі мої мусіли перше звикнути, а зате відколи звикли, то вже все й пішло як по 
маслу. Приймаєте сю гіпотезу? 
На закінчення всього беру назад усі ті вирази в моєму листі, 
які могли Вам здатись неделікатними чи вразливими (а коли 
хочете, то й весь лист), і прошу Вас вірити, що я зовсім не 
«з легким серцем» їх писала, навпаки, мені було дуже тяжко, і я рада, що можу тепер позбутися того тягару. Таким способом можу Вам по всім пунктам нумерованим відповісти 
(далебі, я нічого злого в нумерації не бачу! адже ж і поети часом нумерують свої строфи — їй-богу!). 
1) Було б чудно думати, що від мого листа щось могло б змінитися в наших товариських відносинах. 
2) Я теж не сердилась на Вас, але за Вас мені не раз було досадно, і мені, звісно, здавалось, що на те є поважні причини. 
3) Я замало (може) думала над Вашим листом, а Ви над моїм 
зате занадто багато, чим і поясняється Ваш пункт — 
4) на який я не хочу відповідати, бо він направлений «мимо 
Сидора в стену», то нехай коли-небудь та «стіна» і відповість 
Вам, а я тут ні при чому (тепер уже Ви будете сердитись, але я 
не боюся!). 
5) Признаю за Вами право жарту нині, і прісно, і во віки 
віків і прошу вже більш ніяких «сочинений» з поводу «того» 
мого листа не писати, бо «ріжностороннє освітлення» Вам все 
одно не вдасться — у Вас не публіцістичний талан, — а мене на 
запорожця однаково не переробите, через те буде краще, коли 
«без поводу» напишете мені, як Вам живеться і т. и., і взагалі 
про що хочете, то мені се буде далеко цікавіше. 
Коли вже Вам так дуже хочеться, дорогий товаришу, то 
смійтесь собі над тим, що Ви звете моєю «серйозністю». Хоча 
я думаю, що якби Ви знали, від чого походить такий мій настрій (запевняю, що не од Вашого листа і не од нашого «непорозуміння», бо скоріш воно було частковим сімптомом того 
загального настрою, а вже ніяк не причиною), то все б таки 
не сміялись, хоч Ви й «запорожець». Ви могли б сказати мені, 
і мали б «цілковиту рацію», що Ви з моїх настроїв нічого не 
винні, що я повинна краще панувати над своїми нервами, що, 
нарешті, коли так, то краще зовсім з людьми не говорити, ну, 
і я вже не знаю, що б Ви ще сказали, але таки, думається мені, 
не сміялись би… бо не такий уже Ви «необашний», як часом 
любите себе називати. Хоч… воно правда, є й комічний елемент в образі того злощасного Сізіфа, що тягне-тягне свою 
фатальну камінюку, нікому не потрібну, на якусь фантастичну гору, а камінюка візьме та й гепне зненацька додолу «и кажинный раз на эфтом самом месте». Та, знаєте, і псіхологія 
людини під дамокловим мечем, коли дати їй «ріжностороннє освітлення», либонь, може постачити якийсь матерьял 
і для запорозького жарту (напр[иклад]: «Не трать, куме, сили, 
спускайся на дно»). От спробуйте освітити сі теми з комічного боку, тілько в белетристичній формі, та й присвятіть мені 
(се, кажуть, ніяково «напрошуватись», та дарма!), бо що ж Вам 
инакше робити з моєю «серйозностю»? — вже ж не плакати 
вкупі зо мною, надто не знаючи й причини… Зрештою, не беріть à la lettre слова «плакати», се так собі — привична антітеза 
до поняття «сміятись», — бо можна подумати, що се я справді 
якесь «слезное послание» пишу. Ваша правда: я й так «занадто вже серйозна людина». «Смейся, паяц», — а не хочеш бути 
«паяцом», то мовчи — правда? — що ж, я так здебільшого й роблю, та коли ж люде сердяться й за мовчання. Ну, як же його 
бути? 
Так пришлете «посвяту», товаришу? 
До побачення! 
Ваша приятелька Л. К.