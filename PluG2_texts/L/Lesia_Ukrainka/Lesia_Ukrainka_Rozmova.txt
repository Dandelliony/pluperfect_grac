Розмова
«Велике, фатальне кохання — це Самум, що заносить піском 
і великі, спокійні озера і тихі струмочки в оазах, заснічує гучні гірські потоки, хоч вони так одважно збігають з гори, несучи долині вісти про нагірну волю; він нагромаджує несподівані гори-переспи навперейми владно-потужному морю, 
і воно з гнівом мусить відступити і змінити границі держави 
своєї…»
Так читав уголос молодий поет, схиливши буйно-кучеряву 
голову над щілно записаним зшитком. Він сидів край ніг хворої «одставної актриси», а вона лежала на софі, безвладна, апатична і слухала його читання, як слухають безнадійно хворі 
люде гомону морських неспокійних хвиль, лежачи на розпеченому сонцем березі.
Раптом вона засміялась, прикро, — не то занадто щиро, чи 
то занадто фальшиво, — здалось поетові.
 — Вам смішно? — сказав він вражений, далі додав надміру 
покірно, винувато: — Правда, я либонь забув про географію, 
пишучи сеє…
Актріса усміхнулась спокійніше.
 — Я в геогр[афії] ще менше тямлю, ніж ви.
 — А можна спитати, чого ви сміялись?
 — Чому ж? Тілько се трудно сказати… Мені здалося, що се 
наче початок мого некрологу, чи що… А се якось чудно слухати за життя.
Поет почервонів і кинув рукопис на софу їй до ніг.
 — Вашого некрологу? Вашого? Яким способом? Чому? Коли се й некролог, то вже ж не ваш. О ні, не ваш, я се аж надто 
знаю…
В голосі молодого поета забреніло щось жорстке, недобре.
 — Хлопче мій! — голос актрісин був, навпаки, ніжний і добрий, хоч трошки насмішкуватий. — Не думайте ви завжді 
тілько про себе!
Поет не сказав нічого, тілько кинув докірливий погляд, 
повний і любови, й урази, на її зів’яле обличчя.
 — Не докоряйте і не ображайтесь, се правда. Ви дбаєте про 
мене, а себе занедбуєте, ви глядите мене, приносите мені невідплатні жертви, — поет зробив поривчастий рух, але вона 
спинила його, хитнувши головою, — так, невідплатні жертви, 
але думаєте ви тілько про себе, про мене ви не думаєте нічого.
 — Я більш, ніж думаю про вас! — вирвалось у нього.
 — Се може бути… Се навіть так і єсть, але ж таки не думаєте про мене і не розумієте мене, а мені се сумно. Мене ніхто не 
розуміє, і се не тим, ніби я якась загадкова, незрозуміла натура. Ні, мене було б зовсім легко зрозуміти, треба було б тілько 
трошечки подумати і ще менше — пізнати, але се, видно, нікому не цікаво. Перше на мене дивились, «були в захваті», казали, що я — «зоря», що я «незрівнянна» і т. ін. і т. п., багато чого 
казали, ви знаєте, чимало й писали, але думати про мене — ніхто не думав, навіть ви.
Поет замислився.
 — Може й правда, — тихо промовив він згодом, — може й не 
думаю, себто не думав до сеї хвилини. Але ж… мені таке думання не придасть нічого, бо що ж, може ви й не така, як мені 
здається, то все одно, я б вас любив усякою, і гіршою, і кращою. 
Ви — мій фатум.
 — Гм… «І гіршою, і кращою»… — задумливо повторила 
вона, — а може б кращою і не любили.
Він здивовано кинув на неї очима.
 — Ну вже ж, — провадила вона, — такі, як ви, все шукають 
«дізгармонії», «порваних струн», «розбитих арф», а тоді, коли 
я була «кращою», в мені не було нічого розбитого, ніякісінької 
дізгармонії… Вам було б нудно від моєї тодішньої «гармонічности»! Он можете взяти альбом — там є багато моїх «молодих» 
портретів, можете їх роздивитись, я не бороню, я ж не кокетую з вами, дивіться.
Він передивився один по одному усі її давніші портрети 
в «коронних ролях» і в «бойових» убраннях, довго передивлявся і мовчки поклав альбом на місце, закривши його.
 — Ну що ж? — нервово запитала вона.
 — Либонь, ваша правда, — відповів він і лагідно та ясно 
усміхнувся, а їй стало чомусь його шкода.
 — От бачите, мій… я мало не сказала «мій друже», але ж 
правда, се було б і нерозумно, й не оріґінально, і навіть жорстоко? Бувають становища, коли жінка не сміє вживати сього 
слова, — вона журливо і винувато глянула на нього.
 — Називайте мене, як хочете, як вам приємно.
Він схилився, взяв її тонку бліду руку, ще марнішу, ніж її 
обличчя, і поцілував наче реліґіозно. Вона закрила очі, і рука 
її після того поцілунку лягла інертно, невигідно, мовби жінка 
забула про свою руку. Минуло кілька хвилин в мовчанні.
 — Ага… Про що я, власне, хотіла вам розказати? — озвалась 
актріса, немов поволі прокидаючись з півсна.
 — Ви хотіли мені щось розказати?
 — Так, здається… От що… Як ви думаєте, чого я погасла?
 — Ви? Погасли? — голос поета бренів занадто здивовано.
 — Ну, слухайте, я так не люблю, — вона зморщилась мов від 
фізичного болю, — вам не до лиця нещирість. Ви ж добре знаєте, який був мій «захід» і коли саме він був, і що він був безповоротний.
 — Я нічого не знаю про безповоротність, — сказав поет, ховаючи погляд.
 — Бог з вами, не притискатиму вас до стіни. Та й не в тім річ. 
А як ви думаєте, через що те сталося, що я пішла «в одставку?»
 — Ну, річ відома, — ви занедужали… перевтома… се й дивниця: так переживати свої ролі…
 — Нічого ви не знаєте! — нетерпляче перебила вона. — Нічогісінько! От, власне, що я перестала їх переживати!
 — Бо перетомилися раніше.
 — Мовчіть! не те! — різко й капризно обірвала вона і нетерпляче змінила кілька раз позу.
 — Я вас розсердив?
 — Ах ні, ні…
Вона повернулася до стіни і почала рахувати пальцем краточки на перському килимі, прибитому на стіні. Обличчя їй 
мінилося, брови ворушилися; часом вона от-от мала озватись, 
та й знов стискала уста. Далі вона круто обернулась до поета 
і глянула йому просто в очі.
 — Та вже все одно, я вам мушу се розказати, — сказала вона 
з якимсь одчаєм, — я вже раз описала се для вас, потім порвала, бо в мене на папері все виходить так роблено, фальшиво, 
а потім знов хотіла написати та от і тепер кружляю, кружляю, 
а все тямлю, що не слід мені вам сього розказувати, — вона зробила притиск на словах «мені вам».
Поет повторив той притиск:
 — Ви мені можете все розказувати.
 — Гаразд, — рішучо мовила вона, хоч і не твердим голосом, — так от: я раз була дуже закохана. «Тілько раз?» либонь 
думаєте ви…
 — Я нічого не думаю, — сказав поет на сей раз теж досить 
різко.
 — Кажу «була», бо так «прийнято» говорити в таких разах 
замість «єсть»…
 — Та-ак? — якось злякано протяг поет.
 — Так. Ну що ж? Правда ж, тепер ви думаєте: «Нащо вона 
власне мені се розказує? От бавиться “сітуацією”, сказано — 
“акторка”!» — вона засміялася своїм прикрим сміхом, а бліде 
від колишніх косметік і від хороби обличчя вкрилося слабким 
плямистим рум’янцем.
 — Я б вас просив, коли ви можете, не сміятись так, — тихо 
і болісно вимовив поет і одійшов до вікна.
Вона стихла.
 — Ну, не буду, не буду. Ходіть сюди, я ж не можу голосно говорити.
Він покірно сів на своєму звичайному місці, на низькому 
фотельчику край її ніг.
 — Те, що я вам розкажу, дуже неоріґінальне, не варт би 
й розказувати, та ще й поетові, — вас таким не здивуєш.
Він нетерпляче знизав плечима:
 — Хіба ви мені «тему» викладаєте? — образився він.
 — Та вгамуйтесь, мусите ж ви зрозуміти, що нелегко натрапити на натуральний тон, оповідаючи таке про себе.
 — Простіть, я буду терплячий.
 — А втім, нічого «такого» нема в моєму оповіданні. Я тілько 
була закохана, і далі «діло не пішло», як то кажуть. Дуже пісний роман, як на актрісу. Ха-ха!.. Ах, правда, я обіцяла не сміятись, — перебила вона сама свій сміх, бо завважила, що обличчя поетове мало дуже мучений вираз.
 — Він, значить, не любив вас? — спитав поет, коли вона 
замовкла.
 — Чого ж «значить?» Ні, навпаки, трудно сказати, хто з нас 
кого більше любив.
 — Тоді чого ж…
 — Ну, от і не смійся з вами! Невже ви думаєте, що досить 
любитися, щоб уже й з’єднатися? Гай-гай! А ще поет! Хіба ж не 
знаєте:
Не всі тиї сади цвітуть,
Що весною розвиваються…
 — Хто він був? — спитав поет, насупившись.
 — Він був — і тепер єсть — літератор. Не такий, як ви, «обранець Божий» — (поет пильно глянув на неї, але вона не звернула на те уваги) — ні, він звичайний, «рядовий», пише театральні рецензії і провадить який-небудь відділ в одній 
провінц[іальній] газеті, тоді провадив «серед газет і журналів», тепер, здається, перейшов на «місцеву хроніку». «Искри 
Божої» у нього в писанні нема, сього навіть мені не здавалось 
ніколи, але мені здавалось, ні, я в тому певна, що в ньому самому є искра Божа, що вона світиться в його очах, і що в голосі 
його є те, чого бракує його фразі. За це я прощала йому все, навіть ті непростимо кепські вірші, що він раз написав на мій бенефіс. А його рецензії на мою гру, хоч були завжді «хвалебні», 
але… хай Бог простить йому їх стіль — се навіть на акторський 
невибагливий смак бувало часом несмачне. Мені все здавалось, що його «искру» треба б якось визволити від тої літератури, викресати з нього, і що я се могла б…
Вона замовкла.
 — Чому ж ви сього не зробили?
Вона провела рукою по чолі.
 — Чому?.. Бо він не хотів іти за мною, а я не хотіла йти до 
нього.
 — Чому?
 — Ах, який ви нудний з тим «чому?» Я ж і без того хочу вам 
се розказати! Річ звичайна: він хотів, щоб я була його шлюбною жінкою, инакше кохати мене він не хтів, не хтів «ділити 
мене з иншими» — він страшно заздрісний. Жити все в тому 
місті я не могла, а вдовольнятись стріваннями вряди годи він 
не здолав би, вже легше було йому зовсім розлучитись, так він 
сам говорив. Але я не схотіла піти за нього.
Поет чогось немов повеселів.
 — Я розумію, вам шкода було своєї дорогої волі, ярмо шлюбних обов’язків не вабило вашу артистичну натуру. Либонь, 
думка про якусь присягу, наче примус в любові, ображала вас. 
«Законний шлюб» заносив вам міщанством.
Вона прижмурилась і позіхнула, потім усміхнулася мляво.
 — Ні, не в тім сила. Я просто побоялася злиднів, звичайного матеріального убожества.
 — Ви?!
 — Так, я.
 — Але ж я рідко бачив людину менше жадібну до грошей, 
ніж ви.
 — Акторських, бурлацьких злиднів я б не боялася, бо я вже 
їх перебула і вийшла з їх щасливо, але подружніх, родинних, 
«призвоїтих» злиднів — я їх боялась, і тепер боялася би, так, 
невважаючи ні на що!
 — Якось я сього не розумію, — поволі протяг поет і обличчя 
його прийняло відчужений, розчарований вираз, — мені здається, що либонь ваше кохання не таке-то вже велике було, як 
вам здавалось.
 — А чого ж я вміраю від нього тепер? — з гарячим, щирим 
розпачем вирвалось у неї.
Вона підвелась на софі і заломила руки. Очі розширились 
і почорніли, мов підмальовані. Поет лагідним рухом одхилив 
її на подушку, і вона знов лягла, покірно, стишившись. Настало мовчання. Поет механічно перегортав листочки в своєму 
рукописі.
 — Не думайте про мене надто зле і зрозумійте, коли можете, — знов заговорила вона, — коли я боялася тих злиднів, то се 
не тому, що мене лякав холод, голод, пошарпані вбрання, подерті черевики.
 — Ви боялись за своє кохання? Що воно знидіє в життьовій 
боротьбі?
 — Та… було трохи й сього. Хоча я не за своє, а за його кохання побоювалась. Жінки якось краще вміють консервувати поезію свого почуття серед життьової прози, ніж чоловіки.
 — Ви думаєте?
 — Мені так здається. А втім, се неважно. Бо се одно не спинило б мене. Адже однаково його кохання могло зникнути як 
не від злиднів, то від довгої розлуки, а то і просто «так».
 — Ви не вірили в нього?
 — Ні, не то щоб… Ну, звісно, на себе впевняєшся більше. От 
і мені здавалось, що моє кохання «сильне, як смерть»…
 — А проте? — спитав поет з надією в голосі. Вона усміхнулася смутно-іронічно:
 — А проте — смерть сильніша-таки, на жаль, мушу се признати. Вона, сильніша навіть і за те, що здавалось мені дужчим навіть від моєї любови, дужчим за дорожчим від неї, так, 
дорожчим.
 — Що ж воно?
 — Невже не догадуєтесь? Ох, ті поети мудріші на папері, 
як у житті! Звичайне, мій хист. То ж йому були страшні тиї 
злидні!
Поет уже дивився на неї дивнішим поглядом, не ховаючи 
очей.
 — Але ж ви сама заробляли чимало, — все ж перечив він.
 — Така «перелітна птаха», якою я була і мусіла бути по 
умовах нашої сцени, могла заробляти тілько «перельотами» — запасів я не мала і ніколи не вміла їх збирати, — а звивши гніздо постійне, я позбулась би й заробітків. Ще якби він 
був актором… а то не може ж хронікер малої преси у кожному малому місті «пристроюватися» до иншої газети. Се не так 
легко.
 — Се правда.
 — На мої тодішні заробітки ми, правда, могли б прожити 
обоє, навіть може і з родиною, коли б він покинув заробляти 
і жив, їздячи зо мною, на мій кошт. Але він про се й слухати 
не хтів.
 — Се зрозуміло, — зважливо заявив поет.
Актріса спалахнула.
 — Аякже! Вам се зрозуміло! Що чоловік може через якісь міщанські забобони розбити серце собі і своїй коханій — вам се 
зрозуміло!
 — Се не забобони, се елементарна порядність.
 — Власне «елементарна!» Все у вас, мущин, «елементарне»! Ну, а якби я жила на його нужденні «пострічні», зрікшись моєї професії для кохання, то се була б «елементарна 
непорядність»?
 — Се зовсім инша річ. При сучасних умовах…
Актріса замахала руками.
 — Знаю, знаю, знаю! Чувала тисячу раз! Нудно. Елементарно. Годі. Це саме й він казав. Я ненавиділа його в такі хвилини.
Поет зважив не обстоювати при сій темі.
 — Може він міг би мати якийсь заробіток при вашій труппі? — несміло докинув він.
 — Який? Суфлером бути? Чи «гопакістом» може? Він же 
навіть і в хор не годився, а статістів наша труппа не возить за 
собою. Він то може б і на се пішов. Але се вже занадто. Сього 
вже наші акторські забобони не дозволяють. «Законний муж» 
прем’єрші — «зорі», «нашої знаменитої» і т. п. — і «стовбичить 
на сцені» статістом або на «німих ролях», служить попихачем, «кутки витирає»… Ні, ні, ви сього може не розумієте, але 
се не-мож-ли-во! Я вам кажу. Він був би «круглою бездарністю» 
на сцені… Так само, як і ви! — додала вона раптом.
Поет почервонів.
 — При чому тут я? Та й я ж ніколи не виступав на сцені — 
почім же ви знаєте, може…
 — Ні, ні, «не може»! Я в сіх речах маю нехибний нюх. 
«Кругла бездарність», кажу вам, — вона задирливо дивилась 
йому в вічі, — брр… я не знаю, сього може б і моє кохання не 
витримало б!
В очах поетових блиснув лихий вогник.
 — Однак же той… ваш знайомий, здається, не виявляв особливої «даровитости» і в своїй літературі, се ж ви сами казали.
 — А, то зовсім инша річ!
Поет знизав плечима зневажливо:
 — Не розумію, чому! Яка ріжниця?
 — Газетяр може собі бути тричі бездарним, і все ж таки 
його називатимуть «чесним трудовником преси», а не «шантрапо́ю».
 — А, коли все діло для вас у словах…
 — А чому ж би ні? Сподіваюсь, не ви будете мене вчити нехтування «словами»…
 — Ну, так єсть же і слово «писака»!
Вона густо-плямисто почервоніла і блиснула на нього 
очима:
 — Ви забуваєтесь!
 — Простіть…
 — Яким би він не був у літературі, моє найближче около 
того не вміло б зміряти і дорівняти до мого становища, то зовсім инша професія. Нехай би навіть він був остатнім у редакції, або хоч і зовсім був без професії, та за кулісами в нас він був 
би тілько моїм чоловіком, а не попихачем театральним.
 — Надзвичайно приємне становище: «муж цариці!» — не 
втерпів поет.
 — Нічим не гірше, ніж «жінка свого мужа».
Вони обоє переглянулись гостро, ворожо. Настало знов 
мовчання, довше ніж попередні.
 — Дайте мені папіроску, — озвалась нарешті актріса втомленим, байдужим голосом.
Поет уже злагіднів і почувався немов до якоїсь вини супроти неї.
 — Не можу, — заперечив він, — вам шкодить курити.
 — Хіба все одно, що мені шкодить, що ні?
 — Кому ви се кажете? — з ніжним докором сказав поет і несподівано додав. — Я вас вразив?
 — Ні. Тілько мені відхотілося говорити.
Поет пильно подивився на її обличчя; її очі були спущені, 
але й так вона не видержала того пильного погляду та й одвернулась до стіни.
Він узяв її руку в обидві свої: — Пробачте. Я не знаю, звідки 
взялась була ся лиха искорка між нами. Тепер її нема — правда ж?
 — Правда…
Вона обернулась до нього і заговорила, мов не було ніякої 
перерви: — Так чи инакше, ми розійшлись. Себто я одійшла 
від нього. Я перейшла в иншу, гіршу труппу, на менш вигідних умовах, аби тілько виїхати з того міста і податись на край 
світа. Еге ж, я поїхала аж у Сібір, щоб не мати спокуси вернутись «одвідати» мого несуженого друга…
 — Несуженого? Скоріш, неприйнятого?
 — Все одно. Се ж не був каприз з мого боку. Я вам кажу — я 
за свій хист боялась, бо справді він не встояв би проти дрібних родинних злиднів, моєму хистові був би мат. Себто я 
думала тоді, що тілько в тім разі був би мат, а воно вийшло: чи «верть-круть, чи круть-верть, а все в головах смерть»! 
Ха-ха-ха!..
 — Ой Господи, з тим сміхом!
Поет хруснув пальцями.
Вона скрикнула: — Не робіть так! Я сього не зношу!
Поет склав руки, але завважив: — Бачите, я не смію робити 
того, що вам прикро, а ви…
 — Звісно! бо ви здорові, а я хвора. Не перебивайте, я не можу 
так говорити… Отож, поїхала я на Сібір. Се я ратувала те, що 
здавалось мені дорожчим над усе, навіть над моє кохання. 
Я думала, що принісши таку тяжку жертву своєму божищу, я 
вже стану навіки великою жрицею його.
 — І се була правда! — палко завважив поет.
 — Ні. Неправда. Я се краще знаю. Не жрицею, рабинею я 
почувала себе з того часу. Мені здавалось, що якісь кайдани 
оплутали мене, я забувала, що се ж я сама закувала себе, і я 
кляла якусь невідому силу… А втім, може й справді се якась невідома сила розкраяла мені і серце, і душу надвоє…
 — Се вже така доля артистів і поетів, що вони кров’ю серця 
свого поливають собі шлях до безсмертя! — трохи патетично 
завважив поет.
Актриса скривилась.
 — Ет, балаканина! Зрештою, за поетів не буду сперечатись, 
вам се ліпше знати. Я не поетка. Що ж до артистів, то, найперід, яке там наше акторське безсмертя? Скільки літер, записаних в історії хисту? Чиє серце б’ється, читаючи ті літери, так 
років… за десять?
 — Ну, се вже ви занадто мало одмірили.
 — Все одно. Досить того, що таке «безсмертя» можна зміряти… Ні, ні, ні, нам треба жити, а не надіятись на безсмертя, тоді тілько ми почуваємо себе і великими, і безсмертними. 
Поки я жила, була безжурна, в згоді з собою і з своїм хистом, 
я була щаслива і справді була чогось варта на сцені. Поки я 
не знала власного великого нещастя, горя, що заполоняє всю 
душу до останку, я могла «вживатися» щиро в своїй ролі — 
ви ж знаєте, моє emploi було сильно-драматичні характери, — 
бо в мене був невичерпаний фонд почуття, не витраченого на 
своє власне життя. Я знала тілько те горе, що описане в драмах, і я вірила, що воно таким буває і в житті. Я жила тим писаним горем на сцені, а поза сценою я відпочивала від нього 
і набіралася нової сили. Колись я була дуже веселою «славною 
товаришкою», — ви не знаєте…
 — Ні, я чув…
I Амплуа (фр.). 
 — Все одно. Не в тім сила… Та от… Коли я пізнала на собі, 
в живому житті, що то є горе і як приносяться людські жертви, 
мені якось одразу збайдужіли мої ролі. Найменший фальш різав мене, і я годинами мучилась, добіраючи «натурального» 
тону до тих фальшивих банальностів, якими пересипані були 
п’єси мого репертуару (а се ще ж були не найгірші п’єси!). Я перестала «грати нутром», я почала студіювати ролі.
 — Але ж се вища стадія драматичної штуки! — заговорив 
поет і хотів розпочати довгий доказ сього твердження, але 
вона спинила його рукою.
 — Може бути. Не в тім річ. Якби я перейшла до сеї стадії ще 
тоді, як я була щаслива, може б воно пішло на користь і мені 
й хистові, а так… се була тілько мука невпинна. Я все порівнювала писане горе до свого неписаного, і се було мені міркою 
при студіюванні. Я згадувала, як справді плачуть від розлуки, 
що справді говорять на прощанні, як справді нетямляться від 
горя, і се роздирало мені серце, а ролі здавались карикатурами на мене саму і на мої страждання. Я не раз виходила на сцену з розпачем в душі і зо страхом: як я буду грати оцю брехню 
непритворенну? Далебі, часом аж холодний піт проймав! Але 
«студія» виручала і довгий час ніхто нічого не помічав. Тілько, 
знаєте, се вже було не лицедійство, а лицемірство… Після таких спектаклів я верталася додому зовсім розбитою, втомленою, знеохоченою і вже не тямила, навіщо і кому принесла я 
жертву. Хист видавався мені тоді якимсь бездушним, розмальованим линючими фарбами ідолом, і я починала ненавидіти його, і нічого не було мені страшнішого над тую ненависть, 
се була якась прірва, і я летіла в неї стрімголов…
В поетових очах світились і спочуття, і жаль до неї, але він 
примусив себе промовити спокійно: — Але ж не все було таке 
фальшиве в тих ваших ролях. Я знаю ваш репертуар не тілько 
з вашої гри, а й з власного читання. Справді там трапляються 
щонайменше сторінки, а то й цілі ролі немов живцем вихоплені з дійсности. Хіба вони не здавались вам такими?
 — Се було ще гірше, — мовила вона, не відповідаючи прямо, — коли траплялись такі місця, то я вже зовсім же грала ні 
«нутром», ні «розумом», я ридала і гинула з туги привселюдно, забуваючи не раз і про публіку, і про п’єсу та й про слова 
своєї ролі. Далебі, мене не раз варто було б «мітлою зо сцени» 
вигнати за таке «виконання», але публіка і критика прощали мені все — за істерику. Коли слідом за мною вся жіноча половина глядачів корчилась в істерічнім нападі, то се звалося моїм «тріумфом», і сібірські багачі дарували мені соболі 
й самоцвіти. А для мене той «тріумф» не кінчався на сцені, 
я часто цілі ночі продовжала свою «гру» ще й дома, аж поки 
смертельна втома або забійчі дози наркотіків не приголомшували мене. Ох, які се були ночі! які се були ночі!.. Якби не 
ті простори, я певне б побігла до нього босоніж і впала б перед ним, благаючи взяти мене і сховати від такого «хисту»… 
Але другого дня я вже знов «студіювала»… І так минуло скілька років.
 — Скілька років?! Ви могли скілька років терпіти сі тортури?
 — О, я тоді багато могла, себто мені здавалось, ще могла… 
Тут помагали і гордощі. Мені не хотілось признатись перед собою, що я помилилась, що я подолана.
У поета знов з’явився на обличчі жорстокий вираз, він почував се і намагався погамувати, але се було трудно і він голосом навмисне безвиразним: — Я не зовсім розумію се. Ви корили мене, що я не думаю про вас, але я не міг би для якихсь там 
гордощів занедбати вас так, як ви занедбали… ну, хіба вам не 
спадало на думку, що не тілько ви сами приймаєте таку муку? 
Ні, ви таки безжалісна.
Вона глянула на нього скоса і в голосі її забреніла іронія: — 
А ви-таки до неймовірности великодушні! Де ж так обстоювати інтереси свого — як би се сказати? — Ну, все одно… Тілько, бачите, «в своє оправдання» я можу сказати, що я нічого 
не знала, яку саме муку приймає ще хто, крім мене, бо мені ніхто нічого про те не писав… Правда, я просила його не писати 
до мене…
В поета готове було зірватись ще якесь слово, але він здержав його і навіть зневажливо стиснув губи.
 — Так, просила, але він не повинен би був слухати моєї 
просьби, якби… Либонь, скажете: жіноча логіка?
 — Нічого я не скажу, — понуро відказав поет і знов почав перегортати свій рукопис.
Вона подумала, потім сказала так просто, без іронії, без досади, щиро приязним тоном: — Знаєте, лишім краще сю розмову. Очевидячки, вас розстроює моє оповідання.
 — Ні, ні, — заперечив він, болісно зсунувши брови, — якщо 
тілько можете, то скінчіть. Скажіть мені все, все, до кінця. 
Инакше мене це буде занадто мучити. І ви не вважайте на моє 
поводіння… я може нерівно і негарно говорив… але я… зрозумійте мене… якась роздвоєність, чи навіть більше… се ж дуже 
тяжко… і всякий би на моєму місці… ні, я не те кажу…
Вона зібралась на силі і з легким стогоном болю підвелась, 
щоб досягти його руки своєю. Погладила його руку і знов лягла з таким же стогоном.
 — Ні, се більше я винна… А втім, ніхто не винен. Хтозна, чи 
тяжче таке слухати, чи розказувати… Але вже раз почато — не 
дослухати чи не доказати буде ще тяжче. Тілько я вже коротше докажу і — без ліріки… Добре?
 — Як вам буде добре, — сказав поет і вже зовсім злагіднів.
 — Тілько перше дайте мені лікарство і підложіть що-небудь під голови, чогось немов низько стало. Так… спасибі. — 
Так бачите, я таки не витримала сього до кінця. Може б я якось 
заспокоїлася з часом, може б навіть і забула (в наші часи якось 
не випадає вірити в вічну любов!), якби не тиї ролі з їх брехнею і правдою, а так рана раз у раз троюдилась… Ну, коротко, 
я таки нарешті вернулася в те місто. Але він уже був жонатий…
 — Невже?! — вирвалось у поета. — Він міг забути вас?
Вона сумно усміхнулась.
 — Хто його знає, може він і не забував мене.
 — То як же…
 — Ет, не вдавайте наївного! Адже в мущин то звичай — попри великій, мовляли ви, фатальній любові мати ще з десяток, 
коли не більше, меншеньких, нефатальних.
 — Я думаю, що і в жінок не раз так буває.
Вона байдуже одвела від нього очі: — Як собі хочете…
 — Ви бачили його жінку? — якось загадково спитав поет.
 — Чому ж ні? Я була у їх.
 — Ви були у їх?..
 — Вам дивно? Ну, дивно чи не дивно, а я була у нього. В перший же вечір я побачила його в театрі з жінкою. Я одразу пізнала, що то його жінка, вона сиділа поруч з ним, і можна 
було одразу вгадати, що вона прийшла в театр по контрамарці, вона була завбого вбрана для передніх рядів партеру… і потім є щось таке особливе в поводінні подружжя між собою, — 
се завжді видно. В перший же антракт я викликала його за 
куліси і попросила познайомити мене з його жінкою. Він не 
знайшов приключки відмовити. Се було прилюдно. Ніхто 
з моїх товаришів ні про що не догадувався, бо не знав. І ми 
познайомились.
 — Яка ж вона? — поет не зумів сховати свою цікавість.
 — Яка? Инакша, ніж я, зовсім инакша. Досить з вас?
 — А хто ж вона така? — відповів поет питанням, трохи засоромлений.
 — Вона була «конторською панною» при тій газеті, де він 
працює, а тепер вона — жінка свого чоловіка, чи пак «мужня 
жона». Ким же їй ще бути?
 — Ну могла б і тепер служити…
 — У неї инша служба! — мовила актріса з коротким сміхом, 
подібним до кашлю. — Як я прийшла до їх, вона саме купала 
найменшу дитину, а двоє плутались у неї під ногами, бились, 
верещали і доводили її до розпачу. Я хутко завважила, що прийшла дуже не в пору, саме час було класти дітей спати, а в сьому повинен був помагати й чоловік, бо пані й служниця-підліток купілем клопоталися. Він намагався удавати, що все це 
його не бентежить, а навіть бавить, але — бідняка — з нього 
таки напевне був би кепський актор! Я завважила, як він разів 
два витер хусткою лоба.
У їх було всього дві малесенькі кімнатки, і старші діти спали в тій, де сиділа я. Мені випадало піти собі додому, але я не 
пішла.
 — Чому?
Вона знов засміялась.
 — Як то чому? Я ж прийшла в гості, і мене прошено «зостатись, посидіти», ну, я й зосталась, і посиділа, цілий вечор 
просиділа.
Її обличчя мало дуже неприємний вираз при тій мові. 
У поета знову заворушилось в грудях щось прикре супроти 
неї.
 — Але ж вони запевне просили вас тілько з гречности, бо 
сами ж ви кажете, що ви прийшли не в пору.
 — А що то мене обходить? Я хотіла і мала право добре роздивитись, як живе мій ex-наречений і його жінка. Тож то я 
сама так мала б жити, якби… Ну, я й роздивилась. Діти досить 
довго не хотіли спати, та й клопіт був, поки їх напоїли молоком тощо. Найменше було ще й хворе трохи, і його довелось 
носити, поки заснуло. Потім дітей, як поспались, загорожено ширмою, а ми засіли до стола, маючи пити чай. Але поки 
до чаю, то служниця кілька раз викликала пані в малу кухоньку, через яку і я переходила, бо то був єдиний хід в їхню 
господу. Потім пані викликала пана, і вони щось довгенько 
шепотіли. Потім служниця скілька раз кудись бігала, знов 
викликала панів і знов були таємні наради. Потім пані пішла на довший час в кухню (підозріваю, що куховаркою, як 
і нянькою, була властиве вона, а служниця, дівча літ 12-ти, 
була тілько попихачем), мене «бавив» тим часом пан чи пак 
я його бавила.
 — Про що ж ви говорили? — глухо спитав поет.
Вона насмішкувато глянула на нього.
 — Про всякі веселі речі.
 — Веселі?
 —А ви що ж думали? Що ми без жінки заходились «відживляти давні спогади», або що я «ридаючи, впала йому в обійми», 
або що він «притягнений демонічною силою все покинув і, як 
вірний пес, пішов за мною»? Ой серденько, таке тілько в п’єсах 
буває. Ні, того вечора я грала зовсім иншу роль. Я розповідала 
йому про веселі «катання на тройках» з сібірськими багачами, 
про porte-bouquetes з сторубльовок, даровані мені, про те, як я 
навчилась співати циганські романси і танцювати по столі. А як 
увійшла пані з мискою вареників і служниця нарешті принесла самовар, булки і традіційну «чайну» ковбасу, то я саме описувала «лукулловський бенкет» в Іркутську в ніч мого бенефісу. 
Наливши нам чаю, пані взяла шитво — дитячу курточку — і знати було, що то справді нагальна робота. Я сказала комплімент її 
зручности, а вона відповіла, що все шиє сама і собі, і дітям. Мені 
здалось, що й на панові убрання було її роботи. Я пообіцяла 
принести їй викройку наймоднішого фасону такої, як була на 
мені, сукні reforme… біднятко мусіло подякувати. Ха-ха! У неї 
були продерті локті, либонь ніколи було й залатати.
 — Я ніколи не думав, що ви можете бути такою недоброю, — 
сказав тремтячим голосом поет.
 — А я не думала, що ви такий сентіментальний! Зрештою, 
вам воно личить, ви — поет та ще й ліричний. А я що ж? я собі 
акторка! Все-таки я з таланом грала в той вечер, тілько се вже 
було востаннє…
Поет широко розкрив очі на неї і не сказав нічого.
 — Потім у нас розмова перейшла на літературу (бачите, як 
я добре запам’ятала «програму вечора!»), виявилось, що вони 
нічого не читають, він — через те, що забагато пише, а вона — 
«ну, куди вже їй читати»! Все таки він знав хоч нові п’єси, бо 
«по довгу служби» вчащав у театр, а вона й того не знала, бо ходила вряди-годи, «як було кого з дітьми лишати», та й либонь, 
як була зайва контрамарка.
Однак ми говорили про нові п’єси, а більше про мої ролі. 
Я запевняла, що людину ніщо не може так загодити, як артистична кар’єра.
Поет сумно подивився на неї.
 — І се було щиро?
 — Не сподівалась я, що вам треба пальцем показувати на 
кожну точку над і! «Щиро? — Не щиро?» Не люблю я сих питаннів! Почім я знаю? Може й те і друге разом!
I Підставки для квітів (фр.).
 — Я думав, що в той момент ви справді могли те сказати 
щиро. Ви ж так злякалися колись перспективи злиднів, а тут 
же ви побачили їх навіч…
Вона перебила його нетерпляче: — Так що ж? Хіба се що зміняло? Ну, злидні, справді злидні, може ще й гірші, ніж я собі 
колись уявляла. Але ви може думаєте, що «іскра Божа» зовсім 
згасла в його очах? що голос його зовсім одмінився? Ой ні! Він 
тілько писати став ще гірше… І я добре тямила, що «викресати» з нього ту іскру таки можна було б, тілько не при такому 
хатньому оточенні… а иншого в нього ніколи не буде та й не 
могло б бути. Його родина иншою не може бути, ви розумієте? Хоч би яка була його дружина, доля її була б не инакша, розумієте? — вона підвелась, на сей раз без стогону, і стиснула 
тремтяче його руку.
Він знов обережно одхилив її на подушки і сказав (він сам 
не тямив для чого): — Та люде часом знаходять щастя і кохання поза родиною і не з шлюбною жінкою.
Вона втомлено прижмурила очі.
 — Про се неварто говорити, — мовила тихо, — се сюди не 
йде… він не такий… Занадто вже він «чесний трудовник» 
і «зразковий сем’янин».
 — А як він відносився до своєї жінки?
 — Здається, прихильно… та… якісь вони були немов чимсь 
винні одно проти одного. Так се все безглуздо…
Голова одхилилась набік, наче сама собою впала, так в’яло, 
безсило.
 — Ну дограла я ото роль…
 — Яку роль? — злякано спитав поет, йому здалось, що вона 
тратить притомність.
 — Яку? Ну, тиї ж одвідини «несуженого друга»… А потім 
вернулась додому і вже якось нічого не думала, не почувала, 
так мовби мене не стало на світі. То перше було щось не то каяття, не то гордощі, не то надія, а се вже нічого не стало…
Другого дня мені трапилось грати на сцені, ще й п’єса трапилась противна, якась мелодраматична. Ой, які се були тортури! Бувши зовсім мертвою, вдавати якусь пародію на живу 
людину. Ніякого в тім глузду не було. Тут уже й «студії» не помогли, я вже ні фальшу, ні правди не чула, я погасла, я вмерла 
живцем. Се нарешті завважено. Я провалилась. Потім захорувала. Та се вже ви сами знаєте.
 — І ви більше не бачилися з ним?
 — Ні. Навіщо? Все одно… Я виїхала потім… не навмисне, бо 
й то було однаково… товариство переїхало і я вкупі з ним…
Вона замовкла і немов заснула, західній промінь сонця 
впав їй на закриті очі, вона не завважила.
Поет сидів тихо і затримував дихання, щоб не зрушити 
тиші. Промінь затремтів на стіні дрібненькими плямами, потім погас… Актріса помалу одкрила очі…
 — Як могли ви полюбити таку мертву, як я?
 — Я полюбив вас давно, ще в Харькові.
 — А, правда… Се я на Сібір їхала… я тоді була ще живою… Се 
не гаразд, що я держу вас при собі? — спитала вона якось поважно, наче діловито.
 — Ви не держите мене, — сказав поет і похиливсь.
 — Так… ви кажете — я ваш фатум. Я вірю. Се буває. Може. 
Принаймні, поки я ще на світі. Але я хутко вмру, ви будете 
вільні.
 — Тоді й я умру!
Уста її ледве рушились.
 — Се так личить казати поетові…
 — Ви думаєте, я…
 — Ні, не думаю, нічого не думаю. Хіба от що: якби він умер, 
ще тоді, давно, я б досі була вільна і не погасла… А втім, не 
знаю… Годі про се… Почитайте мені що-небудь.
 — Що ж би?
 — Своє, звісно.
Поет нерішуче переглядав свій рукопис і мовчав.
 — Скінчіть те, що почали.
 — Те?
 — Авжеж. Мені так буде добре. Читайте. Почніть спочатку, 
а то я вас перебила.
Поет поправив своє буйне волосся і почав:
 — «Велике, фатальне кохання — це Самум…»
Поет розточився в порівняннях, актріса лежала тихо 
і поволі намотувала пасмо свого темного тьмяного волосся на тонкий блідий палець, намотувала і знов розмотувала, 
довго-довго…
1908 р. 20 І
Ялта