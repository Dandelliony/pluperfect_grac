
27.IV.1906
Дорогий хтосічку!
Хтось дякує комусь за посилку і, звичайне, вірить, що рукопис такий і був, навіть тепер пригадує собі те, хто і як загубив 
ті дії, яких тепер бракує. Хтось не зараз відповів, бо хтів перше вияснити, чи зможе приїхати тепер до Черновець. Але, на 
жаль, вияснилось, що до осени не зможе, і то ось чому. Хтось 
ще зимою розтяг собі ногу, і вона все його від часу до часу боліла, хтось думав, що то хутко мине, бо вже було якось ніби 
підгоїлось, та хтось почав ходити по сходах і знов тепер уже 
мусить сидіти, бо вже таки на добре розболілося. В тім нема 
нічого небезпечного, але все ж се історія довга й марудна і їхати в чужий дім, не маючи певности в своїх рухах, якось не випадає. Прошу від мене поздоровити п[анів] Стоцьких і подякувати за обіцяну гостинність, а як я таки виберуся хоч 
восени до Черновець, то сподіваюся, що і тоді вони не відмовлять мені притулку в їх шановній господі. Се нехай їм хтось 
чорненький скаже, а от що нехай хтось чорненький напише 
білому: чи були би згодилися п[ани] Стоцькі взяти від мене 
якусь плату коли не за помешкання (здається, то їх власна камениця?), то хоч за вікт? Все ж таки хтось із ними не такий 
близький приятель, як із кимсь, то таки б його трохи стісняло 
жити весь час на їх кошт, і хтось не міг би пробути в Чернівцях, 
кілько хтів. Нехай би хтосічок якось там довідався про те делікатненько.
Іще комусь тепер трудно їхати через три річі: одно, що вибився з грошей, а тепер за самий пас[порт] треба у нас дати 
25 рублів (сей рік був дуже кепський для чиїхсь приятелів та 
й порозпозичали у когось багато); друге, що приїхала сестра 
Ліля з Праги з малою дитинкою, то хтось трошки помагає їй 
при дитинці (няньки вона не має і не вірить чужим в сій справі), а за те Ліля робить комусь масаж на хорій нозі щовечора, 
і то комусь помагає; третє, що хтось дуже розклеєний і комусь 
давно вже радять робити Einspritzungen арсеніку, але вдаватись з тим до чужого лікаря було б дуже загайно (щонайменше зо три годині на день пропадало б у чеканні в лікарських Wartesaal’ax) і таки дорого, а як я житиму при Лілі, то 
нас обох се буде коштувати по 5 мінут часу на день, а я заплачу́ за матеріял. Комусь таки треба конче се відбути, бо хтось 
вимагає енерґічної репарації, — хтось так занидів після сеї 
втомної зими, що аж сам собі спротивився: екзема відновилась, невралґія мучить і загальний стан дуже неприємний. 
Ще як хтось до когось тамтой раз писав, то був якийсь живіший, а тепер став такий нездалий, що, може, й не треба його 
такого в Чернівцях. Хтось би, може, міг посеред літа виїхати 
до когось, але ж тоді п[ани] Стоцькі, певне, не будуть дома і комусь не буде притулку; та й хтось чорненький, може, десь на 
ліки виїде? Тому хтось має плян літом у Полтавщині почати 
вчитися грати на бандурі (там є такий бандурист, що згодився вчити когось), то недарма комусь час зійде, а восени приїде і заграє комусь любому щось дуже цікавого, коли буде досить розумний, щоб навчитися. І, може, хтось білий не буде 
тоді розклеєний, і тоді комусь чорненькому буде з нього більше потіхи. Хоча все-таки хтось дуже-дуже жалує, що не може 
таки тепер приїхати, бо комусь таки страх хочеться на той Новий Світ!
А хтось чорненький нехай не думає, що хтось білий міг би 
колись образитись, як йому хтось по правді пише, уже ж таки 
хтось не такий «якийсь».
Як мені шкода бідного Сімовича! І чому се знов йому таке 
трапилось? Тож він уже неначе трохи був поправився, а се 
знов! Прошу його привітати від мене при нагоді.
Сьогодні у нас ніби урочистий день — перший парлямент 
відкривається… але щось ніхто не виявляє радощів, вулиці 
порожні, настрій пригнічений і трівожний, люде причаїлись. 
Нехутко ми навчимось радіти!
Хтось, як буде їхати до Гадяча, пришле комусь картку, а хтосічок уже не буде сей раз довго мовчати, а хоч коротеньким 
словом обізветься — добре? Треба, щоб хтось та й ще хтось частіше розмовляли. Хтось здоровить чиюсь родину і когось цілує і любить.
Хтось