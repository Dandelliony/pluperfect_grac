

Одеса, 5.VI.1898

Любий папа!

Сьогодня оце приїхала Ліля. Доїхала, звичайне, добре, впро-
чем, вона вже тобі телеграфірувала. Днів через три виїдемо
звідсі, — раніше Ліля каже, що не може.
Шкода, що в Гадячі довго не буде нікого, окрім нас двох, —
і що се ви там всі засіли в тому Колодяжному? Поїдемо звід-
сі так, як ти казав: на Єлисаветград. Я перше було думала, що
треба їхать на Ніколаєв, але коли на Єлисав[етград] скоріше,
то й добре. Чого ти казав, що не скоро побачишся зо мною?
Хіба ти не думаєш хутко бути в Гадячі? Тобі вже, певне, і так
Колодяжне за зіму наскучило, приїздив би ти краще у Пслі
купатись!
Не думаю я, щоб мені було у Гадячі недобре. Як я уже писала,
 сложної гідропатії мені не треба: не прийшлась вона по
моїй натурі, а звичайні ванни та витирання вже ж таки можна
 скрізь врядити. Дерижанов казав мені, що треба спробувать
 купатись в річці, і коли не буде такого возбужденія, безсонниці
 і болі в руках, як було після холодних обливаннів, то
можна і все літо купатись, а як буде погано, то триматись обтирання
 і ванн. Головно треба налягти на «санаторський режім»,
щоб до осени поправитись, а там уже вдаватись до хірургів та
невропатологів (ще нова халепа!), щоб установити дальший
modus vivendi з моєю ногою та з нервами. Ти писав: «коли
твоя істерія не прошла»... пройти вона так хутко не може, бо
я нею слаба не від сьогодня, а далеко давніше, ніж се було признано
 офіціально, стоїть тілько дещо пригадати. Добре й те,
що вона трохи ускромилась і припадки хоч і бувають, та вже
не так часто, як було в марті та апрілі.
Тілько що дали мені твій лист. Сумно було його читати.
Чого се так, що ти в Гадяч не приїдеш? І що такого лихого
у нас? Ти вже краще пиши по правді, я ж не в такому стані,
щоб мені не можна було говорити про наші спільні справи.
Боюсь, що і я, може, причиною твоєму настроєві, прямою чи
непрямою, се вже однаково. Коли ти не можеш приїхати в Гадяч,
 то я, може, згодом таки поїду в Колодяжне, хоч ненадовго,
от тілько з дороги відпочину. Сама не знаю, чого я тепер так
втомляюсь, от і тут, приїхавши, днів три навіть рука до листів
не здіймалась.
Ну, та якось-то буде, ще, може, й добре буде.
До побачення. Цілую міцно тебе, і маму, і всіх наших.
Твоя Леся
P. S. З Гадяча ще писатиму. Чому мама не пише? Коли мама
буде в Гадячі? Ліля казала, в іюлі. Чі так се? Чого так пізно?
Ліля вже на лимані у Комар[ових], а я тут, в Одесі, у Маргаріти.