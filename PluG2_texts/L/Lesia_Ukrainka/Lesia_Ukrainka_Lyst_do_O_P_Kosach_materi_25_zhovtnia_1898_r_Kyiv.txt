
13.Х.1898
Люба мамочко!
Пишу тобі в Гадяч, як ти просила, хоч не знаю, чі ти вже там. 
В нас нічого нового, «слава Богу», нема, всі в доброму здоров’ї 
і przy obowiązkach.
 Приїхав Фотя з свого села, каже, що батько 
його вмер, так що він уже його, приїхавши, не застав. Але Фотя 
все-таки не стратив гумо́ру, може, врешті, він його ніколи не 
тратить. Фотю зараз тут припосудили до роботи — малювати 
віньєтку для Франка.
Лілія наша все бігає: приїхала до неї Афеньєва і вони 
вдвох одвідують своїх товаришок та учителів, от вчора були 
у Щербин, а то якось у Тарле. Воно ж приємно прийти 
до бувшого начальства вільними горожанками! Ходили теж 
в гімназію на велику переміну без всякого виразного діла, хоч 
і старались впевнити себе і мене, що їм чогось-то «треба» було 
туди… комедія з ними! Ходять теж часами на публ[ічні] лекції, навіть Уксус і Лисенята ходили раз на відчит Афанасьєва. Я не хожу, бо се увечері од 8 до 10, та й взагалі я не кохаюся 
в публічних лекціях, надто читаних такими чудовими лекторами, як Лучицький! Людя ходить щодня — да благо їй буде! 
Хлопці учаться нічого собі, тілько по математіці Зоря поганенько, ніяк не може взяти в толк початкової алгебри.
Листів щось ніяких тобі не надбігало, один тілько городський — не знаю від кого, та я не пересилаю, бо, може, сей лист 
розминеться з тобою. Через те ж саме і сама довгого листу не 
пишу. Бувай здорова! Цілую міцно тебе і жду, що ти таки на 
довший час приїдеш у Київ.
Твоя Леся