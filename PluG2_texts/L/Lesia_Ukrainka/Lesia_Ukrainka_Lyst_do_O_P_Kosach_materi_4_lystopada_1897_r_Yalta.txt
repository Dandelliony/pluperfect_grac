
Ялта, Екатерининск. ул., д. Лищинского, кв. № 9
23.Х.1897
Люба мамочко!
От уже, здається, два тижні, як я не писала тобі, і сама не знаю, 
як се так вийшло, се все той нещасний замір написати «основательного» листа! та от і знов пишу неосновательного. Твої 
листи, посланий через Пашку  і писаний вкупі з Радою, і откритку з Гадяча я отримала, посилку теж отримала, — велике спасибі за неї, вона послужила до великих реформ в моєму
туалеті. При помочі срібного гапту вийшла дуже елегантна 
блуза з  nec plus ultra неелегантної «лежальної» блузи, таки 
справді! мої ученики  аж жахнулись, як я єї вчора наділа. Запевне, рукава в ній тепер модні — вузенькі, і локті цілі. Чорну 
кофточку ношу дома з чорною спідницею. Сіра сукня n’a pas de 
chance 
 — я догляділась, що в ній міль рукава поїла… якось треба се направити. За флан[елевий] ліф теж спасибі, я забула про 
нього написати, а мені він потрібний. Дроздіка міцно подякуй 
за брошку, справді, дуже цікава брошка, варта кримської відплати. Шкода все-таки, що ти не послала гусеніци, вони тут, 
як оказується, досить дорогі, р[ублів] 8  коштує зовсім поганенька, я ще не купила жадної, не зібралась, і свята заважали, оце їх було справжніх та імпровізованих 4 дні наряд, аж 
обридло. Сьогодні кінчаю одно «предприємство», довгу блузу, une robe de chambre,  давню свою мрію. Ти побачиш, яка 
се хороша річ вийшла, я в ній маю просто величний вигляд; 
бачиш ти, інакше як négligée  я не можу тепер довго писати, 
а вечорі тепер безконечні, отже, треба щось робити, ти ж знаєш, що я й на самоті не люблю бути занадто négligée. До того ж 
мені треба одежу, варту мого писательського стану. Ся фраза 
єсть безпосередний скуток тієї телеграми, яку я вчора отримала з Літ[ературного] товар[иства]
 після прочитання моїх 
«Струн», — «у кумушки с похвал вскружилась голова!»  Подякуй від мене Лисенків, Старицьких і товариство за сей милий 
мені вираз уваги далекому, в горах загубленому авторові.
A part: si c’est comme ça,  то чому ж мені жетона не дають? 
Тепер дозволь тобі дати раду: якщо будеш їхати сюди до 
Нового року, то бери таки добре теплу одежу, бо на морі тепер «різно буває», взагалі тепер сезон для подорожі в Крим поганий, тепер ще як-небудь, а  в  декабрі, кажуть, гірше буває. 
Я б радила тобі їхати не на Одесу, а на Севаст[ополь], та звідти все-таки не кіньми, а морем, бо по горах їздити зимою теж 
не випадає, на пароході все ж можна сховатись од вітру в каюту, а в горах, як повіє з «ущелья», то вже нічого не порадиш. 
Жити тут непогано, бо увечері можна сидіти дома, а  вдень, 
поки сонце гріє, то дуже тепло, я от учора без пальто гуляла опівдня, а ввечері і пальто не було занадто. Море часом досить тихе (та все-таки не Still[e]),  а часом усю набережну вулицю як дощем заливає до самих магазинів, а само таке темне 
тоді, лихе… таке, як ти боїшся. Я ж його щось ніколи не боюсь, 
і, далебі, я певна, що воно куди добріше від людей, як втопить, 
то вже втопить, а довго не мучить, принаймі, хто сам до його 
не лізе, воно того не зачіпає. Я могтиму сказати про нього, як 
Гейне  казав: «Wir waren einander gut».  От що, не забудь привезти мені Гейне і Байрона, як будеш їхати. Чі стребувала ти 
з Ідзік[овського]
ті томи Байрона, що він мав виписати весною? Я б дуже хотіла, щоб ти привезла мені мого кинжала, 
та, певне, ти сього не схочеш, то мені не випадає намагатись.
Дуже сумно мені те, що ти пишеш про Гамбарова … Привітай його від мене, як побачиш, конечне, скажи, що я часто 
згадую його, а що я йому не пишу, то се, певне, його не дивує. 
Чхенкелі  (чі як се пишеться?) справді бачив мене на пароході, — я проважала ту курсістку, що жила зо мною, — мені було 
приємно бачити коли не київську, то хоч quasi-київську людину.
Я все-таки тут не абсолютно самотна, єсть дві-три людини, 
з якими я часом бачусь, і вони відносяться до мене сімпатично, тілько, звісно, у  кожно[го] з  нас свій окромий шлях. Писала мені яко́сь Маргаріта  і заклинала їхати до неї жити на 
зиму, але сей лист прийшов тоді, коли я вже так-сяк в  Ялті 
врядилась, а крім того, єсть причини різні, по яким я не могла прийняти її запрошення, розписувати про них нема чого, 
бо головно те, що я в Одесу на зиму не поїхала. Все-таки лист її 
був мені більш ніж приємний.
Пора кінчать сей лист (не знаю, чі основательний) і йти гуляти, поки сонце гріє. Посилаю тут свою фотографію. Приймаючи на увагу, що се робота одної «любительницы», можна 
сказати, що робота дуже гарна.
Здоров’я моє краще, таки справді, і ходить я стала ліпше, 
щоб не наврочити.
Цілую тебе міцно! пиши про все.
Твоя Леся
P. S. Чом Ліля не пише мені, я скучаю за її листами!