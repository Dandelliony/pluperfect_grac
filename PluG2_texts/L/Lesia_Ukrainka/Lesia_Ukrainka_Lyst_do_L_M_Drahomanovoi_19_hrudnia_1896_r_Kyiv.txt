
7.XII
Люба моя дядино!
Запевне, Ви сердитесь на мене, що я Вам довго не писала, та як 
довідаєтесь причини, то, знаю, перестанете сердитись. Діло 
в тім, що я була слаба і не знала, що зо мною буде, думала, може, операцію зроблять або пов’язку наложать, а вийшло щось 
зовсім инше: положили мене в «абсолютний покой» і роблять 
вприскування йодоформу. Се процедура довга і непріятна, та 
нічого робить, не викрутишся від неї, бо нога за остатній час 
все одно зовсім не хотіла мені служить, а до того ще і вночі спати не давала. Після першого вприскування вона суток з 5 ще 
дужче боліла, зато тепер утихла і сливе не болить, як не зачіпати. Може, справді з сих впорскуваннів буде толк, як обіцяють лікарі. Вони кажуть, що сей спосіб часом зовсім вилічує 
туберкульоз костей, а  в  кождім разі значно поправляє стан 
хворого сустава. Радікальніше було  б, каже хірург, зробить 
операцію, та той же хірург згодився на консіліумі, що мій організм тепер, можна думати, сього не видержить. Отож зима 
піде на впорскування, весна, літо і  осінь на купання в  морі 
і поправку, а там, коли не вилічусь радікально, то скажу робить операцію coûte que coûte I
 — обридло вже возиться. Ну, та, 
може, обійдеться без сього, скоріш навіть, що обійдеться. Так 
от бачите, яка історія! Поки нога боліла, поки збірались та радились лікарі, поки пройшли перші дні після вприскування, 
не хотілось мені писати до Вас, бо настрій був такий, що я б 
тілько сум на Вас нагнала, тепер усе більш-менш уляглось, до 
того ж не хочу пропустить «оказію», і я одважуюсь писати. До 
всіх моїх бід за остатні часи прилучились іще громадські біди: 
у Київі було багато обисків та арестів, поліція забралась навіть 
в самий університет і там обшукала лабораторію і навіть кабінет одного професора.  Після сього почали хапати студентів, 
між иншими ухопили одного нашого доброго знайомого, 
і се навело на нас великий смуток, та не минув він і тепер, бо 
товариш і досі ще сидить, а по городі і досі ганяють «летучие 
отряды».  Се вже третій погром за сей рік!.. Докладніше прочитаєте про се в «Житі і Слові». 
Будьте ласкаві, перешліть мої вірші Франкові  (Кастелівка, 11, в ред[акцію] «Ж[итя] і Сл[ова]»), якщо він їх прийме, то 
[хай] непремінно друкує за моїм підписом — J’y tiens beaucoup.  Чі отримали Ви petit poème en prose?  І  що з  того
вийшло? Як бачите, я не складаю своєї остатньої зброї. Взагалі я тепер дуже лиха і недобра, і гірш усього, що не хочу подобрішати, бо не варт!... Окрім моєї історії, у нас дома все гаразд, 
наші учаться, хто добре, хто так собі, але щоб зовсім погано, то 
ніхто. Тижнів через два їх розпустять. Тепер у нас уже і Дора 
почала учитись, одним словом, ціла школа!
Дуже мені хочеться побачити Ваше і Радине малювання, чі 
написав папа, як його треба посилати сюди?
Напишу вам єдину не смутну новину і почну її з початку. 
В Київі єсть літературно-драматичне товариство,  мама там 
членом ще з минулої зими, а я вибрана оце недавно, тижнів 
три тому назад, так в тому товаристві були прилюдні читання по-російськи і по-українськи, по-укр[аїнськи] читали Старицький, мама і Людя Старицька. Потім був визначений конкурс літературний і здійнято і рішено в прінціпі питання про 
подачу укр[аїнських] творів, а на днях уже вибрано журі для 
рос[ійських] і укр[аїнських] творів, і теє жюрі: Науменко, Старицький і Ковалевський. Далебі, я сього ніяк не сподівалась! 
Тепер, невважаючи ні на що, писатиму оповідання на конкурс,  хоч, напевне, провалюсь.
А тепер кінчу, бо все-таки лежачи трудно довго писать. Бувайте здорові, цілую міцно Вас і  Раду. Ліді писатиму хутко, 
тим часом передайте їй, Вані і Міцікато мій привіт.
Ваша Леся
 