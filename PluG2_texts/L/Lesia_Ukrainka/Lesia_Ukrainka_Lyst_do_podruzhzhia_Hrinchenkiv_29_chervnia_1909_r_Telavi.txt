
Телав, Тіфл[іської] губ[ернії], 3я Нагорная, 31
16.VI.1909
Вельмишановні Маріє Миколаєвно і Борисе Дмитровичу!
Дуже-дуже ми обоє вдячні Вам за авторські дарунки, а ще
більше за пам’ять про нас. Раз у раз ми згадуємо про Вас і довідуємось
через родину, як Вам живеться, а писати просто до Вас
якось не одважувались, думаючи, що, може, Вам і не до листування… Ще
якби могло писане слово справді вимовити все,
що так глибоко почувається, а то воно все виходить наче холодне чи
офіціальне, може, тому, що й живе слово часто німіє
перед величею горя. Так принаймі буває у мене. Та, либонь,
і Ви се гаразд розумієте, бо, певне, з тої самої причини не обізвалися
листом до мене, посилаючи Ваш цінний подарунок.
Але тепер я таки одважуюсь обізватись до Вас, бо думаю,
що, може, чимсь можу стати Вам у пригоді. Я чула, Борисе
Дмитровичу, що Ви все нездужаєте і що на зіму маєте десь виїхати на
ліки. Чи зважили вже, куди саме? Коли ні, то, може,
я послужу Вам до якоїсь поради, гірким досвідом умудрена.
Якби Ви знали, як ми тепера жалуємо, що стілько грошей витратили на
Крим, коли за кордоном усе те було б і ліпше, й дешевше. Он люде
пишуть, що в Єгипті можна чудово прожити
за 75 p[ублів] у місяць, а в Криму за сі гроші люде Hundesleben
мають. Коли б Ви наважились туди поїхати, то я була б рада,
бо й мені конче треба в Єгипет на сю зиму, а то я сього року так
ниділа, що вже, здається, гірше нікуди. Може, й Клим поїде зо
мною на місяць — два, але надовше йому не можна, отже, мусітиму сама
сидіти цілу зиму (либонь, з грудня до квітня).
У Сан-Ремо досі живе Надія Кибальчич (Козловська) з чоловіком і писала
мені, що хоче з осени одкрити недорогий пансіон для хворих (чоловік же
її лікарь), то, може, і в неї не було б
Вам погано, — вона людина сімпатична і порядна.
А як уже незмога або нехіть Вам їхати на чужину, то, може,
ліпше, ніж у Криму, було б понад Дністром у Кам’янці, — сей
курортик тепер дуже вилюднів, а проте ще не навчився так
обдирати людей, як «русская Ривьера»; клімат там гарний,
околиця гарна, а народ рідний. Я б там з охотою жила, коли б
вибір житла залежав від мене.
Але, може, Вам і зайві усі ці мої поради. Простіть, що настираюся, бо
се справді тілько од щирого серця. Коли б же Вам
таки треба було щось більше довідатись про такі справи, то я
з охотою і сама напишу, що знаю, і людей допитаюсь по дальших світах.
Поки там Єгипет, то ми з чоловіком уприскуємо собі антітуберкулічну
сироватку д[окто]ра Spengler’a. Мені, сказати
правду, користи щось не видко з того (бо, кажуть, туберкульоз
нирок якось мало сим способам піддається), а Климові таки є
користь, бо груди видимо зміцніли, відколи став міцніший
розчин уприскувати. Воно правда, що Климові таки лікар сеє
радив, а я вже так за компанію і собі почала, хоча мені ніхто
не радив, бо мене якось лікарі зовсім бояться зачіпати і ніколи нічого
мені не радять. Остатня порада була мені в Берліні,
ото щоб їхати в Єгипет, та я й тієї досі не виконала, може, собі
на погибель… Найгірше мені те, що я тепер і писати не завжді можу, бо
часто од виснаження голова не служить, і то так,
як ще зроду у мене не бувало, хіба після операції. Проте все ж
дещо пишу, та от і лежить воно «втуне», бо речі все великі,
а в «Вістнику» — хвалиться — «залежи», от і жде воно слушного часу, бо
деинде довгої речі не можна примістити, а сама видавати я не вмію, та
воно і трудно з такої далечи, як оцей Телав. Місто се, яко місто,
поганеньке дуже, але околиця дуже
гарна і клімат нічого собі, тілько не для мене, бо надзвичайно
часто дощ іде, і хоча спливає з гори хутко, а все ж у повітрі багато
пари, то через се мені і тутешнє тепло не служить. А найгірше не
служить мені чужина. Стілько вже я на їй жила, а ніяк
не привикну… Хоча рідному краєві з мене тепер небагато користи було б,
хоч би я й там була. Я ж «большею частию лежу
на кровати».
Читала я про переміни на «Просвіті». Який то там лад
тепер буде?.. боюся, що ніякого, бо стали на чолі люде, може,
й добрі, та без досвіду і без престіжу, а се для товариства в наші
часи дуже погано.
Однак годі вже мені, може, я Вас і втомила.
Посилаємо Вам ґрупу грузінських писателів — може, цікаво. Гарненьке
видання — правда? — якось дотепно скомпоновано.
Вітаємо Вас якнайщиріше.
Л. Квітка