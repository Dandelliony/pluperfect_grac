
Євпаторія, 27.VI.1908
Люба мамочко!
Пишу тобі в Київ, бо, певне ж, ти таки здебільшого там, а коли 
ні, то тобі перешлють, куди слід. Хутко ти, певне, получиш від 
Сластьона маленьку замітку, писану або моєю, або Кльоніною рукою, де буде прохання до всіх, хто теє може, помочі 
для Філярета Колесси, що має виїхати на Україну записувати 
думи. Отож поясню, що значить сеє з’явище. Кльоня, почуваючи на собі невиплачений довг по записуванню дум, найшов 
добродія, що дав трохи грошей на сю мету, і доти писав до 
всяких музикантів-етноґрафів, аж таки підбив Ф[іларета] 
Колессу взятися до діла. Об’явилося, що Сластьон має фоноґрафи і, крім того, охоту помагати такій екскурсії, через те 
екскурсія почнеться з Миргорода, з кобзаря Кравченка та 
й з самого Сластьона, що знає кілька дум, а далі Колесса, коли 
встигне хутко вправитись з миргородським репертуаром, поїде до инших кобзарів, яких йому вкажуть добрі люде. От до 
тих-то добрих людей і звернена та замітка, що ми з Кльонею 
зложили, аби влегшити клопіт Сластьонові, але послати її 
має Сластьон, бо вона ж таки й його обходить і, може, він схоче щось в ній додати або скоротити. Дуже приємно, що поїде 
Ф[іларет] Колесса, бо се дуже серйозний і розумний музикант-етноґраф і, певне, в нього діло вийде добре. Прошу тебе, помісти тую замітку якнайскоріше, коли отримаєш, бо Колесса 
має короткі канікули, всього 1 ½ місяці, і варто б, щоб час не 
гаявся. 
Чи не знаєш ти кого у Зінькові, що міг би помогти Колессі 
знайти зіньківських кобзарів, — Сластьон пише, що там ніби 
мають бути якісь надзвичайні, але він не знає точно, в яких селах. Чи не знає Шура про кобзарів пирятинських? та чи буде 
вона в себе на хуторі сього літа? Коли діло піде добре сього 
літа, то Колесса і на той рік приїде, так що відомості, зібрані 
в сій справі, у всякім разі не будуть зайві. 
Про Ліліну справу ти вже, звісно, знаєш, що вона знов 
було виплила і потім знов розійшлась. Та нехай їй чорт, 
тутешній дірекції, — препротивні люде вони тут, і служити 
з ними, певне, дуже неприємно. Я вже після того, як вела переговори про Лілю, придивилась до тутешнього відношення до хвершалів і инш[их], воно препогане. І взагалі з початку сезона тут було ліпше, бо і на слабих більше вважали, і ладу 
було більше, а тепер занадто багато пацієнтів і з ними вже не 
дуже-то «панькаються». Нам-то воно вже не біда, бо ми через 
тиждень, певне, вже виїдемо звідси, а хто приїде «на второй сезон», тому кепсько буде. 
Куди ми поїдемо з Євпаторії, ще невідомо, бо се залежатиме від того, куди командірує Кльоню сімферопольський суд. 
Навряд щоб у саму Євпаторію, бо тут уже є кандідат. Мені се 
все одно, бо в Криму літом, певне, скрізь непогано, а спеціально Євпаторією я не дорожу, бо моє лічення можливе і поза нею. 
Спочатку я все була в однаковому стані (все кров показувалась), 
але остатнього тижня було ліпше, я почувалася зовсім добре 
і через те знов узялась було до писання. Тепер роблю перерив 
в літературі і через те можу писати листи. Поправка моя, певне, через те йде так помалу, що дуже погане поки що літо — все 
вітри якісь різкі, а то й дощ… Не сподівалась я такого від Євпаторії! Але в инших місцях, по газетах судячи, ще гірше, ще холодніше. Се, певне, світ перевертається, чи що! 
Налагодились ми вже знов на Кавказ. Кльоня вже й відповідні «прошения» послав у Тіфліс, просячи вже не кандідатського, а справжнього місця. Тут є один старий судеєць тіфліський на курації, приятель Кльоні, він запевняє, що К[льоня] 
може добре врядитись тепер на Кавказі. Але наскілько взагалі 
там може бути «добре», про се я «при особій думці». Та робить 
нічого. Стан нервів Кльоні хоч і поправився, та не настілько, 
щоб можна було за адвокатуру братись; на нотаріат в наших 
місцях нема надії; служба тут — значить ще скілька літ кандідатства, а се вже на наші обставини було б тяжкувато. Ну, от 
і мусимо, «скрипя сердцем» (так виражаються кавказці), їхати на чужину… Неприємно се і з прінціпіального боку, але 
иншого виходу поки що нема. Зрештою, раніш осени се навряд щоб урядилось, а до того часу ще якась невеличка надія 
зостається, що якимсь чудом, може, і мине «чаша сія». 
Велика була помилка з боку К[льоні], що він одразу почав 
службу з Кавказу і просидів там три роки, і тим способом не 
дав собі часу і змоги «пустити коріння» десь у своїм краю. А тепер се «одливається» фатально. Зрештою, жити на Україні нам 
можна було б хіба не далі на північ, як Могильов-Подільський, 
та й то ще хто його зна, як би я й там жила. А на Кавказі, може, 
якось обійдусь без подорожі в Каїр. Се мене чимало потішає, бо 
мені зовсім не приємна перспектива кількамісячного самотного курортного життя десь за морями. 
Ну, та це все ще tempi futuri. «Якось-то буде!» Поки що 
все ж неначебто не до гіршого йде, і то гаразд. 
Жебуньов у нас кілька раз був, і К[льоня] у нього, а я ще 
ні. Дуже він тішиться пражським з’їздом і деякими своїми 
тутешніми успіхами, але живеться йому не дуже добре: вирвав зуба, має невралґію в лиці і т. и. В Зелений Гай таки збірається. 
Як твоє здоров’я, як нога? Де ти «преимущественно» живеш? Хутко пришлю дещо до «Р[ідного] К[раю]». Тепер уже втомилась писанням і через те не можу виготовити до друку. 
Цілую тебе міцно і Лілю з Михалями. Кльоня тобі і їм кланяється. Привіт знайомим. 
Твоя Леся