
Helouan. Villa Tewfik
14.III.1911
Люба товаришко!
Тілько що я одержала Вашу картку, а скілька день перед сим
листа через Київ. На листа хотіла зараз відповісти, та якось
нездужалось (зійшла було раз на високі сходи і з того мала уремічний
напад), то не хотілось під таким вражінням писати, бо
і Ви могли б мати неправдиве поняття про моє тутешнє життя, думаючи, що
мені живеться гірше, ніж воно справді є. Тим
часом, крім сих двох-трьох днів погіршення, що вже минули,
мені тут зовсім добре, бо ні разу не було такої t°, як на Кавказі
(навіть і напад пройшов при 37,4°), а дома перед виїздом то
вже рідко тиждень без 38° був, а то траплялось і 39 з лишкою.
Я ж і виїхала через тиждень після того, як лежала в такому
стані, що чоловік мій з розпачу вже родині моїй телеґрами
посилав, радячись, що робити зо мною, як і куди мене везти
(йому не давали одпуску, сестрі-лікарці теж не дали, а він боявся, щоб
я їхала сама). Скінчилось таки тим, що я поїхала
сама, нізащо не схотівши наймати жадних провожатих (та
й де в нас гроші на такі розкоші?), і була потім дуже рада, що
ніхто через мене не терпів того лиха, що терпіла я на морі. Їхала я
якраз в період великих штормів на Чорному морі, що кінчались подекуди й
катастрофами. А я ще була на маленькому італьянському пароході, правда,
дуже дешевому, але зате
уряженому по-літньому (зовсім без грубок), і жити там можна
було тілько під трьома ковдрами, та й то ще убравшися в найтеплішу
одежу, яка лише була. Отак я і їхала тиждень до Цареграду, а вже аж там
дісталася на ліпший пароход і в добрі умови. Ну, мені й той переїзд
пішов на користь, бо… знічев’я я хоч
5 віршів написала закляклою від морозу рукою в книжечці для записування
видатків (habent sua fata libelli!), а якби ж
мене проважав хто з непишучої братії, то яка б йому була потіха dopo
tante strapazze?.. І дивіться, яка неподобна буває людська натура: поки
жилося літерально по-собачому — в холоді,
в голоді (бо не дуже-то можна їсти під час бурі!), то я писала,
можна сказати, par force, — тепер же, в теплі та в добрі, хоч
мене на кілочок повісьте, — нічого не хочеться робити, і якщо
й роблю, то тілько «з патріотичного обов’язку». Хтіла б знати, чи
більше є таких людей, як я?
Що мені Адж[емова] писала про Ваші плани переїзду, то то
вже було давно і, либонь, з запізнених джерел. Якби я не боялась, що
Вам обом може спека завадіти (а про те нічого наперед не можна сказати,
не попробувавши), то кликала б Вас
у Єгипет. Тут часом можна ліпше врядитись матеріяльно, ніж
в Європі, тілько треба конче знати дві-три європейські мови
(головно французьку), а вже арабської згодом можна і тут
навчитись. Торік, приїхавши завчасу, я тут дещицю заробляла, ну, тепер
на два місяці не варт було й «машину розводити».
Сподіваюсь на Великдень бути вже в Києві у мами, а там і на
Кавказ чвалати. До виїзду ще Вам не раз напишу. Чогось оце
почала голова боліти, то мушу кінчати, а хотілось би ще побалакати з
Вами, моя мало бачена, але мила товаришко. Коли б
там Вам швидче здоров’я в хату! Міцно-міцно цілую Вас. Відклоніться
Вашій дружині від мене.
Ваша Л. Квітка