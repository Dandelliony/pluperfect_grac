
19.VI.1903
Дорогий Михалю!
Посилаю Вам «Трушіаду», прочитайте її (все-таки, може, 
Вам варто і деталі знати, на всякий случай) і сховайте. Тр[ушеві] листи я скопіювала для Ради літерально, поминувши тілько імена і все антіконспіративне. Свого листа не копіювала, 
бо вже раз прийшлось те зробити (для адресата), лист довгий, 
а я не маю часу. Може, Ви те зробите, поминувши теж імена 
і мої проекти громадської діяльности, та й пришлете просто 
на Сирець. Я, власне, тілько оглядаючись на Р[аду], удостоїла в[ельми]п[оважного] артиста таким просторим і докладним документом, щоб вона не думала, ніби я віднеслася злегка до того, що може завдати їй біль. Але мене саму тепер се 
вже зовсім не іритує, я навіть думаю, що Тр[ушева] безтактність піде на користь і вужчій, і ширшій справі, бо я таки надіюсь витягти за язик його, а, як боги поможуть, то і всю кліку, до якої він признається, і нарешті визволю чисте і велике 
ім’я Др[агоманова] з тих брудних закутків, куди його затягли 
тепер всякі «патріоти». Маю виразний плян кампанії: перше 
поставлю ряд рішучих питань перед нашою родинною радою, 
осягну, що Л[юдмила] М[ихайлівна] виразно виложить П[авликові] все, чого вона жадає або не жадає від нього (я вмовила 
його, що він мусить особисто бачитись для того з Л[юдмилою]
М[ихайлівною]), виясню матеріяльні перспективи для видання і для видавця, а коли П[авлик] отримає votum недовір’я від 
родини на основі інсінуацій Т[руша], то я доб’юсь громадського суда. А Ви, як будете у Львові, попросіть П[авлика] зібрати 
все, що він друкував проти Груш[евського] і його кліки, проти Барв[інського] (окрім статі в «Руслані», котру він вже мені 
дав) і проти чи з поводу всього, що має хоч далеке відношення до справи Д[рагоманова], а коли можливо, і статі противників в тій справі. Принаймі за остатній рік. Я поможу Л[юдмилі] М[ихайлівні] (і «кому о том ведать надлежит») основно 
перестудіювати документальні, а не пльоткарські дані. Годі 
нарешті і з П[авлика] витягати жили, нехай йому дадуть гроші і детально-умовлену повномочність або скажуть виразно 
раз назавжді: ти нам не потрібен, ми тобі не віримо, залиши 
свою роботу. Може votum недовір’я його уб’є, та принаймі не 
смажитиме на малім вогні, бо мені «вчуже» стало не до витримання вже!..
Ваша відповідь Тр[ушеві] дуже добра, не треба нічого ні поправляти, ні зміняти. Kurz und gut. Скопіюйте її для Р[ади].
Тепер инше. Назву («Яке наше життя під московськ[ими]
царями») подано вже 1 ½ тижня тому в Ж[еневу], а звідти відповіді на виразні питання не отримано. К[узьм]а — дуже добрий 
чоловік, але провадити з ним ділові справи я вже не можу, се не 
по моїх нервах, — пиши не пиши, все йде, як у прірву, ні отвіта, 
ні привіта… Буду, здається, друкувати тут, коли приятелі згодяться: дешевше трохи (121 р[убль] за арк[уш] в 10 тис[ячах] екз[емплярів]), porto менше і до складу все ж можна буде доступитись якось.
Книжок з С[ан]-Ремо так і не було, і я не могла писати, та, 
може б, і все одно не вспіла. Маса роботи. Сьогодня їду додому. 
Ліля пише, що їде завтра в Зел[ений] Гай.
Чи Ви будете в Празі до 20.VI нового чи старого ст.? Напишіть про се зараз мені в К[иїв].
Будьте здорові, страшно спішуся. Стискаю руку і цілую 
Вас.
Лист В[олховського] додаю тут, сховайте його, прочитавши, 
десь в добрім місці.
P. S. Франко сам прийшов до мене в гості в хату до Павл[ика], пив з нами чай і балакав зовсім приязно, — іритуючих тем 
ми уникали. Дощ перешкодив мені вернути візиту Фр[анкові]
і зайти до Груш[евського] (сам Фр[анко] відрадив мені йти, зсилаючись на дійсне собачу погоду, але, може, він просто оберігав мене від якої несподіванки, — то було ще перед остатнім 
листом Тр[уша], і мені не спадало на думку, що Фр[анко] може 
щось знати в сій справі, а то б допиталась). Гнат[юк] був ні се, 
ні те, — до себе не закликав і вся фіґура говорила: моя хата 
скраю. Зате «панна Стефця» (креатура Гр[ушевського]) іґнорувала мене демонстративно, ледве поклонившись через плече. Думаю, що дощ дійсне вратував мене від якого сюрпрізу 
або униження. Es lebe der Regen!