

21.ІІ.1898

Люба мамочко!

Мені самій неприємно, що я тобі давно не писала (здається,
тижнів зо два), але так я все чогось кисла, що не хотілось і писать
 під такий час. Нічого особливого не було, вдень я навіть
була зовсім здорова, хіба що голова морочилась трохи, але ввечері
 якась дрож нападала (як було торік у Київі) і настрій був
або занадто підвищений, як у добре п’яної людини, або занадто
 пригнічений, так що у всякім разі писати я нічого як слід
не могла. Написала ото тілько Лілі листа, та й то жалую, бо,
як собі пригадую, лист якийсь безтолковий вийшов. Тепер я
вже знов вернулась до нормального стану і за се мушу дякувати
 п. Дерижанову, бо сама я навряд чі збулася б так хутко клопоту.
 Він же, в скутку всього, сказав мені, що дивується, чому
досі лікарі всі вважали тілько на мою ногу, а зовсім лишали без
уваги мої нерви, тоді як, на його думку, моя нервність може
стати ще більш на перешкоді операції, ніж анемія. «С вами до
сих пор поступали так, как будто у вас, кроме ноги, нет ничего
живого в организме...» Се ж і правда! Тепер на мене мають прекрасний
 вплив холодні обтирання щоранку і ванни, що беру
двічі на тиждень. Я сподіваюсь, що як не буду по ночах писати
і взагалі напружувати дуже нервну енергію, то все гаразд буде
і восени таки осягну свого — операції! Врешті, се все «мысли
далекие», звернуся до ближчих. Мені була дуже приємна звістка,
 що Заньковецька береться за роль Люби; якщо у неї, може,
й не все гарно вийде, то все-таки темперамент, настрій, голос,
фігура, обличчя будуть відповідні ролі. Кращої за неї укр[аїн-
ської] артістки я не знаю, і коли у Заньк[овецької]
Люба не вийде добре, то, значить, їй (Любі, а не Заньк[овецькій]) треба
 ждати слушного часу або й зовсім загинути для укр[аїн-
ської] сцени. Ото тілько якби Заньк[овецька] знала, хто такий
Лесбос!.. ви вже там як-небудь розкажіть їй, хто чі що таке
Мойра, фатум, блакітна троянда і т. и. Не знаю, чі краще,
чі гірше, що «Троянду» хотять ставити у піст, воно то, може,
й краще, бо люди в піст на спектаклі голодніші, але знов оцей
термін «чтение монологов» якийсь маркітний, не говорячи
про те, що мошенницький! бо, як навмисне, у мене именно монологів
 і нема, то хіба вже назвать, як у Леопарді, «Діалоги»! 
Та се все річ не так важна. Головно добре те, що Люба вратува-
лась від Мані, перший раз принаймі Люба не повинна бути
гладкою — le ridicule tue le tragique.
Що собі думає Вороний? Чому не відсилає назад п’єси і не
озивається? Аже їх трупа, як чую, зіходить на пси, принаймі,
крім «Віїв», «Пропащих Грамот» і т. п. «феєрій» з козами, чортами
 та відьмами, вони нічого не ставлять. 
Був тут на масницю Садовський, та велось йому погано,
инакше і буть не могло, бо в трупі, окрім його самого, артистів
нема, а єсть партачі. Ставили вони все ветош («Сват[ання] на
Гонч[арівці]», «Наталку» і т. и.), надіючись, що Ялта все одно
«новини не видала». Найбільшим clou репертуару був «Никандр
 Безщасний» («роль Ник[андра] исп[олнял] автор»),
хтіла я піти подивитись на сю безщасну п’єсу, та не могла, бо
на той час була слаба, врешті, тим не багато втеряла. Без Зань-
к[овецької] Садовський мусить провалитись, бо та Базилевсь-
ка, — всі признають, — zéro personnifié. 
Ну, як же тая польська soirée de gala обійшлась? Чі
була ти на їй? А піти слід було, безперечно слід. Еге, ото була
історія! Наш пан господарь ходили на масницю — у маскарад!
Хто б сподівався? Каже, ніби зроду не був, то хотів побачити,
що там воно таке, ну, і запевне, вернувшись, сказав, як і наш
Пуц, що ходить не варт, а так хіба раз піти, аби в тому впевнитись.

Що ж би ще нового написати? Почалась ще настоящіша
весна: у саду у нас цвітуть фіялки, тепло було так, що можна
було сидіти в садку з роботою, як у хаті, без пальто; ото тілько
 вчора звечора насунув з моря туман, та такий густий, «непрозорий
», що від нас Виноградної улиці зовсім не було видно,
 та й сьогодні, хоч трохи проясніло, але гір нігде не видко,
так, наче Ялта на степу! Такий туманний час тепер для Ялти
невигодний, бо якраз оце згорів газовий завод і світла на вулицях
 нема, а як скінчаться місячні ночі, то вже буде зовсім тьма
єгипетська! Сю ніч, цілісіньку, якийсь пароход простояв коло
Ореанди, не зважаючись посунутись ні сюди ні туди в тумані,
 — ото ще также приємність!
У нас в хаті, «слава Богу, нічого нового», — велика хата все не
зайнята, і там спить Настя. Катюша журиться, що вже не в стані
 багато грати, та все-таки грає щодня, хоч небагато. П[ан] Де-
риж[анов] з весною щось було дуже розкашлявся і змарнів, аж
було жаль на нього дивитись; тепер знов наче поправляється.
Чисте нещастя, коли лікарь заслабне на сухоти, — нема, здається,
 нещаснішої людини! ще дивно, що п. Дер[ижанов] не
тратить гумору чі принаймі не виявляє сього. Мені його дуже
шкода! Хоч він сам часто любить говорити, що лікарь мусить
професіонально, «безчувственно» відноситись до своїх слабих,
але у нього самого се тілько теорія, а на практиці, коли б всі лікарі
 так відносились до своїх слабих, як він до мене в той час,
як я була слаба, то епітет «друзья человечества» ніколи не бринів
 би іронічно... Коли я рівняю той час, як я лежала слаба у Ліщинської,
 і те, як зо мною обійшлись тут і пан, і пані Дерижа-
нові, то я бачу, що я не вдвоє, а в сто раз краще устроєна тута!
Ну, до побачення. Тепер писатиму часто! Цілую тебе міцно!
Твоя Леся