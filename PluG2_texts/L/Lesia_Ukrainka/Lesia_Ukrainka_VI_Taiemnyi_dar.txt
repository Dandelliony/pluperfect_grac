VI
Таємний дар
Плакати довго Єгипет не вміє. Умив свої пальми,
руно зелене та буйне ланів понаднільських скропив
і підновив позолоту блискучу в розлогій пустині,
та й усміхається знову, — таємниї радощі Сфінкса!
Бачу: єгиптянок очі сміються з-під чорних серпанків, —
жінку Іслам пригнобив, але очі зосталися вільні!..
Співом свій крам вихваляють жінки й чоловіки,
гордо важенную ношу несучи на головах гарних,
так, мов на їх спочивають подвійні Єгипта вінці.
Весь у червонім іде водонос, — мов жартуючи, дзвонить
ясним начинням і швидко жадібному люду
воду холодну, солодку, з важкої баклажки вділяє,
жартом її приправляє, з усміхом плату бере.
Вбогі феллахові діти пустують безжурно на сонці; — 
жваві маленькі головки! Цікаві очиці зорять…
Мов для забави дитячої просять «бакшіш» у мандрівця.
Дав чи не дав, — засміються, неначебто їм і дарма!
От, аби був очерету солодкого дрібний уламок; — 
смокчуть і раді-веселі, мов панство-багатство посіли.
«Звідки ся радість?» — гадаю… І мариться щось мені 
в думці,
так, наче голос таємний забутую править леґенду:
«В давню давнину, як Ніл народився в пустині,
мати його положила в розкішну зелену колиску,
батько з високого неба промінням утішним дивився,
як його син виростав не по днях — по годинах,
в силу вбірався і ніс тую силу до моря…
Отже, при тім нарожденні зібрались премудрі Гатори,
сім їх було і несли вони всі для дитини дари.
Перша сказала: «Даю тобі ситую землю в обладу».
Зважила друга: «Три жнива нехай тобі буде на рік».
I Богині долі. — Л. У.
Поезія поза збірками 411
Третя промовила: «Ра буде вічно ласкавий до тебе».
Руку четверта простерла: «Ось пальмовий щит проти Сета».
П’ята мовчазно папірус і лотос, і камінь поклала.
Шоста шепнула: «Ніхто не вгадає твоїх таємниць».
Сьома всміхнулась крізь сльози і мовила щиро:
«З заздрощів вічну неволю судили боги твоїм дітям,
я ж у незломную радість озброю народнюю душу, —
гніт Фараонів, кормига чужинців її не здолає».
Так на початку віків обіцяли премудрі Гатори…
Вірю: до скону віків не порушиться слово богинь!
Єгипет. Гелуан
23–30 марця 1910 p.