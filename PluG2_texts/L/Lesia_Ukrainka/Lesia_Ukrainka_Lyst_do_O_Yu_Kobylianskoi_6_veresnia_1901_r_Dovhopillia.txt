
Довгополе, 6.IX.1901
Хтось перед кимсь дуже винен, що не відписав зараз на листа, 
як хотів, але правда, що то було таки перед самим від’їздом 
з Буркута, коли я пакувалась, та ще й голова мені тоді сильно боліла. Потім почав хтось їхати дуже крутими горами, через Ватинарку; спинився на день в Гриняві, а там приїхав 
о. Попель своїми кіньми і забрав когось і п. Квітку до себе, і тепер вони тут сидять, у книжках риються, всю велику а крайно невпорядковану бібліотеку о. Попеля до коріня перевертають та шукають, що кому потрібно, п. Квітка публіцістики, 
а хтось белетристики. Надворі йде дощ, в інтервалах межи дощем ми ходимо на прохід (перші дні були дуже погідні, і тоді 
ходилося з охоти, а тепер лише з обов’язку) і, певне, немало дивуємо гуцулів, що ніким не примушені болото місимо!.. Господар наш поїхав на вибори (кандидує в Косові), має вернути 
сьогодня або тріумфатором, або з «моральною побідою». Обіцяв повезти нас в ріжні місця, показати околицю (се, звісно, як 
не буде дощу); через се, думаю, раніш 10-го навряд чі виїдемо 
звідси. В Кутах я мушу зложити візиту п. Стефановичевій, — 
ми з нею пізнались в Буркуті, і мені та сімпатична жінка дуже 
сподобалась, так що я запросини її прийняла не формально, 
яко форму гречности, а так щиро, як щиро вони були вимовлені. В Вижниці теж належить мені зложити дві-три візити, 
бо инакше віжничане будуть зовсім ображені на мене: вони 
вряжували «в честь» когось вечерок («під протекторатом 
ц[ісарсько]-к[оролівського] старости»!!) і запрошували когось 
на той вечор «конечне» високим дуже стілем, в тому роді, що 
коли комусь лежить на серці доля рідного краю, то хтось мусить приїхати, а хтось таки не приїхав, тілько відписав гречненького листочка, — їхати справді було б і трудно, бо поки б 
хтось дістав у Буркуті фіру та поки б доїхав у Вижницю, то 
все одно міг би на вечер спізнитись або приїхати втомленим 
і розкислим до краю. А крім того, ganz aufrichtig gesagt, хтось 
дуже радий, що не міг бути на тому вечері, бо і вечер, розказували люде, випав дуже невдало, і хтось себе дуже прикро і засоромлено почуває, коли про нього «вступні слова» говорять, 
а публіка йому в лице заглядає: ану, який він той «хтось», чі то 
він справді подібний до «такого», як про нього кажуть. Минула мене чаша сія і слава Богу за його милосердя на сей раз.
Але хтось все таке пише, що комусь, може, і читати не хочеться. Хтось хтів би вже, певне, знати, коли хтось білий долізе до Черновець. Хтось думає, що раніш 13–14 навряд чі долізе, 
хоч і дуже хотів би раніше, але як він тут не самостійно живе, 
а в гостях, і виїзд його залежить, між иншим, і від чужих коней, то він так напевне не може рішати по своїй тілько волі. 
А скаже він комусь, що хоч його тут і дуже добре приймають, 
і дуже гречно вітають (він собі ні від кого найменшої прикрости не бачить), а все-таки йому з кимсь і в когось найліпше, бо 
тож недарма люде кажуть, що в гостях добре, а вдома найліпше. Та й хочеться комусь із кимсь про дещо по щирости поговорити, бо хоч хтось з п. Квіткою тепер великий приятель 
і відноситься до нього побратерськи, а таки не на всі теми 
може з ним говорити, бо декотрі теми п. Квітку, як чоловіка 
нервового, могли би занадто зірітувати, а декотрі може зрозуміти тілько жінка, і то такого віку, як хтось та й ще хтось, бо 
дуже молоденькі ще (на своє щастя) не все розуміють. А ще 
більше, і навіть найбільше хтось хоче не про себе говорити, 
а про когось чорненького, і хотів би попробувати так зробити, 
аби хтось не плакав, аби хтось розважився трошки; хтось ще 
сам не знає, як і чим він міг би те зробити, чі словами, чі очима, чі пасами, але він таки попробує. От якби хтось їхав не до 
Відня, а до когось у Київ, то було б дуже добре, — хтось би його 
зараз з собою повіз; але як то вже ніяк не може бути, то нехай 
хтось хоч до Відня їде, а в Чернівцях тепер нехай не сидить, бо 
то йому недобре.
Нехай хтось не думає, що чийсь лист пропав, і нехай не жалує. Хтось тілько два листи комусь написав з Буркута, а решта 
були картки, бо хтось в Буркуті був подлий і лінивий і не хтів 
листів нікому писати, хоч дуже часто про когось думав і хотів 
з кимсь говорити, найбільше так, щоб сісти напів розібраним 
на чиєсь ліжко, як хтось лежить вже в хусточці під ковдрою 
і трошки хоче спати, а трошки не хоче і має чорні очі з золотими искорками. Аби хтось знав, що і комусь (білому) треба, щоб 
хтось його душу підтримав, бо чиясь душа часто буває дуже 
прибита, хоч і не тим, чим була раніше, а чимсь ширшим, та 
зате й важчим; що і хтось тепер не раз плаче, хоч він і не має 
звичаю абичого плакати. Тілько хтось не буде тепер писати 
того всього, бо то було б довго і все-таки, може, не зовсім зрозуміло, а як хтось комусь буде казати в живі очі живим словом, 
то хтось його зараз порозуміє. Тілько нехай хтось не думає, що 
комусь щось лихе трапилося чі що хто-небудь когось мучить, 
ні, чиєсь лихо більш абстрактної натури і залежить не від фактів, а від думок, не зв’язане ні з якою людиною, а залежить від 
розбрату у власній душі.
Нехай хтось не думає й так, що когось тая журба «сушить 
і в’ялить», ні, вона рідко так гостро до когось береться, і не 
завжді хтось їй піддається, бо таки звик боротися з нею (вона 
часто його опановувала й раніше, та потім на який час уступила перед різким жалем по дорогій людині), часом навіть хтось 
зовсім спокійно розмовляє з душею своєю про те саме, від чого 
в инший час плаче.
Доказ тому, що хтось не зсох і не зів’яв, се те, що хтось поважчав за сей місяць на 2 кільо, — гладкий став, і на лиці черствий, і не кашляє, і не труситься, і по-італьянськи не розмовляє з людьми, що сеї мови не вміють. Хтось уже здоровий і як 
приїде в Київ, то могтиме знов узятись до якоїсь роботи і буде 
гроші на Крим заробляти. А тепер він мало що робить, бо лінується, а крім того, не хоче втомитись, щоб додому не приїхати 
втомленим і щоб там не подумали, що він все ще слабий.
Хтось Франкові списка новель послав і чиюсь просьбу передав зараз же, а після того двічі Франка бачив (раз в Буркуті, раз 
тут в Довгополі) і нагадував йому, і Ф[ранко] казав, що конечне 
напише і то невдовзі.
Хтось кінчає листа, бо вже й так задовгий, і комусь руки застигли пишучи. Через сей дощ хтось дуже мучиться, бо йому 
все дуже холодно, а як нагріється, то зараз кров кидається до 
голови і голова болить (се йому завжді восени так, і за те він ненавидить дощову осінь).
Ай, коли вже хтось буде з кимсь?!! Ну, таки на тім тижні 
буде, може, й раніше, ніж визначив, а вже не пізніше 14-го, напевне.
Хтось просить передати Св[ятій] Анні і всій родині його 
щирий привіт, а когось чорненького і дорогенького дуже цілує 
і пасами злегесенька гладить.
П[ан] Квітка комусь кланяється і чиїмсь браттям теж.
Хтось