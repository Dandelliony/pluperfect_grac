
По дорозі від границі до Київа
7.ІХ.1901
Лілея моя лілейная!
Ти, певне, зараз скажеш «ет!», отримавши сього листа і побачивши, що се я вже додому вертаю, а досі тобі нічого не написала з поводу твого проекту подорожі до Італії. Але діло 
в тім, що твого заказного листа я отримала тілько в день виїзду з Черновець, бо Жаб’є справді «остатня почта в Европі», як 
жартує папа, і там з реком[ендованими] листами велика морока: на них перше «повістку» приносять, як на посилки! отже, 
й мені принесли повістку перед самісіньким виїздом з Буркута, коли вже мені коні готові стояли, я «довірила отримати» одній пані з Жабйого, а вона отримати забула, я їй нагадала з Черн[івець], а вона отримала і переслала мені аж тоді, 
коли я вже й річі впакувала, щоб їхати з Черновець. Про Італію 
вже трудно було починать думати, бо поки б та вся переписка 
та «обсуждения» велись, то мені не було б де за границею той 
час пересидіти, бо Ольга рівночасно зо мною виїхала з Черн[івець], тілько в инший бік — до Відня — на цілий місяць; в горах 
вже холодно, навіть сніг почав було перепадати на високих полонинах, а хоч, може, тепер і знов потепліло трошки, то все 
одно вже «сезон» скінчений, кургауз в Буркуті закритий і всі 
чисто гості роз’їхались (я і п. Квітка були остатні, що виїхали); монялась я в дорозі на поворіт «елика возможно», в одного 
попа-радикала в Довгім Полі над Черемошем (ще в горах, але 
багато нижче від Буркута) сиділа в гостях 10 днів, а далі вже ж 
ніяково було б сидіти, бо плати він з мене не брав, вважаючи 
мене за певну форму посереднього патріотичного податку (ти 
не повіриш, як мене всерйоз брали на Буковині — три вечера 
в мою честь дали — страх сказати, чистий сміх!). Ще сиділа 
у Вижниці три дні, розтрясшись трохи через гірську дорогу, та 
вже довше там сидіти не могла, бо хтіла бачити ще Ольгу до її 
від’їзду, та й таки час було рушати на Україну. Мало що була 
не попала до Львова, з заїздами до Станіславова та до Коломиї, але потім роздумала, бо в Станісл[авів] потім вже не треба 
було (листи мої замінили мене), в Коломиї була б тілько втома 
(хотіли мене нап’ясти, щоб я тримала відчит, але се для мене, 
ти знаєш, ріск втомитись мало не до млости), та й не хочеться мені ще на естраду, я і тепер ще маю horror publici. У Львові не було виразного інтереса, бо львівські люде ще блукають 
по горах та долинах і дуже помалу починають злазитись; я ріскувала б сидіти в отелю з тиждень, поки б дочекалась тих людей, в яких я маю виразний інтерес (яких, напр[иклад], треба 
інтенсівно вилаяти, на що я дала повноміччя Фр[анкові]), ну, 
а сидіти так довго в отелю і дорого, і скучно, і для здоров’я користи жадної; сидіти ж у Львові та списуватись з тіткою etc. 
вже зовсім не варт було. Без виразного діла сидіти у Львові, 
то все одно що в Київі, — тілько нерви томити та розбивати, бо 
там багато такого, що про нього можна б сказати: tout comme 
chez nous!
Нарешті, щодо Італії скажу так: я тепер дуже поправилась, 
може, навіть радикально (страх перед втомою — се вже педантизм «на всякий случай», щоб не попсувати так ще недавно наладженої справи), катару лікарь уже в мене не признав, 
кашлю, пропасниці та инших сімптомів уже місяць, як нема, 
поважчала я на 2 кіло, поправилась так, що й простим оком 
видко; сі гори, то була геніальна ідея черновецького лікаря.
Чого ж, властиве, їхати до Італії? Якщо се буде справді потрібно для здоров’я, то я, звісно, можу вибратись і з Київа за папини гроші, лишній день їзди не так багато значить, а паспорт 
все одно ще тілько на місяць годився б, а там мусіла б знову 
платить. Тепер ся подоріж, говорячи об’єктивно, непотрібна; 
ну, а для приємности я таки волю за свої власні гроші їздити, 
хоч ти мене лай, хоч не лай, тілько ж я тепер власних грошей 
не маю.
11.ІХ.1901. Київ
От уже четвертий день, як приїхала, та все ніяк не можу докінчити тобі листа, — що не сяду, то все щось або хтось мені 
переб’є. Взагалі настрій якийсь розтріпаний, бо все мушу 
то розказувати, то показувати всякі речі (часом вже не знаю, 
в которий раз). Дещо є й прикрого: от, напр[иклад], те, що не 
можу нічим матерьяльно помогти п. Крив[инюкові], так мене 
вкупі з «Жизню» посадили, що аж! А тепер мені гроші аж 
надто здалися б. Це треба спробувать поткнутись в «Мир Божий» або в «В[естник] Евр[опы]» (більше нема куди, властиво), поки ще за мене не до решти забули в рос[ійській] журналістиці. Маю три українські теми для статей, то дещо можу 
написати. Тепер я не хочу тебе клопотати, а як скінчиш іспити, то попрошу тебе навести мені деякі справки в Петерб[урзі], чі не знайдеться якось моя послана в лиху путь статья про 
нову драму Гауптмана; я ледве відправила її з Кімполюнґа на 
адресу редакції «Жизні», а хутко після того отримала звістку, що та редакція вже не існує, а куди і до кого дісталась рукопись, невідомо. То я проситиму згодом відшукати когось із 
співробітників «Жизні» та й допитатись, що сталося з усіма 
позосталими рукописями. Тілько тепер не прошу, бо то тобі 
зайвий заход.
Ну, п. Крив[инюк] наганяє, щоб дописувала, бо має йти на 
вокзал відправляти листа. Він все ще не зважив, куди, власне, їде, хоч у всякім разі хоче їхати сього тижня на Львів, 
а там побачить, чі у Львові зостанеться, чі в Прагу поїде. Відповіді з Праги про жінок-студенток ще нема, але, може, не 
сьогодня-завтра прийде. Се все він просить мене написати, бо 
тепер сам за клопотом всяким ніяк до листа взятись не може.
Прикро, що твої з ним справи так невиразно стоять. Я буду 
тут аґітувати за твоє переселення за кордон, вже, крім всього 
иншого, через те, що тобі таки вадить петерб[урзький] клімат, 
як то вже установлено й через лікаря. Щодо коштів, то не думай, аби їх було треба більше за кордоном, ніж в Петерб[урзі]; 
ну, та се зайво доказувати перед тобою, а треба доказати иншим, про се й постараюсь. Взагалі, «якось-то буде», але в найліпшому значінні сеї премудрої сентенції.
Мами й Оксани ще нема тут, сидять в Зел[еному] Гаю, та се, 
може, й добре для Оксани, бо при такій погоді, як тепер, таки 
варто на селі сидіти, тілько якби вони там не шарпали [одна]
одну, та се вже… Я тим часом ще врівноважена, не розвіялась 
ще гірська енерґія, хоч фізично я було трошечки розкисла, 
десь в вагоні захопила раптовий і просто несвітський нежит 
(Труш радив носити простирало замість хустки!), так що голова і очі боліли і вся була як збита, але сьогодня вже ніщо не 
болить і нежит очевидячки минає. Та то взагалі пусте! Постараюсь «не виходити з берегів», не збиватися з придбаних за 
кордоном гіґієнічних звичок і «тримати високо знам’я своє», 
та, може, затримаю якось людську подобу на собі довший час. 
Я вже трохи навчилась писати вдень, а не ввечері, і сподіваюсь 
від того багато.
П[ан] Квітка кланяється тобі і просить сказати, що він 
тобі на лист і на гроші відповідав (се я напевне знаю), та, певне, його лист пропав, і се йому дуже прикро. Бідний він, мало 
поправився в горах, але ще якось би було, коли б не втрапив 
одразу в прикрі обставини; його матері скасували гімназічну 
квартіру (спочатку наполовину, а потім і зовсім прийдеться 
ліквідувати діло), і се дуже відбивається і на матерьяльному, 
і на моральному стані всеї родини. Певне, зле Квітці буде сеї 
зими, коли б ще й зовсім не розхорувався, а він, бідний, і так 
надломлений дуже. Я йому дуже вдячна за те, як він помагав 
мені в горах і ходити, і взагалі жити, щира і добра в нього натура, та, на лихо, така надломлена.
Ну, кінчаю.
Ось тобі едельвайс з Рунґу (з Кимполунзьких гір), причепи 
на темний оксамит і зроби з того який вжиток естетичний.
Хутко пишу тобі знов, а тепер міцно цілую Лілею свою.
Леся