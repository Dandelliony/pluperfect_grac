
17.VIII. 1893, Одеса
Любий дядьку!
От тепер уже й я скажу, що я азіят! Ще ніколи я таким азіятом не була, як сього літа, — відай, в Гадячі вже таке азіятське 
повітря. Усі мене тепер лають за листи, а я вже тілько вуха 
прищулила, як той заяць. Якось у Гадячі не було «ні місця, 
ні часу» для листів. Лайте, чі ні, а я скажу, що я вам писала 
там один лист і писала його чотири дні, та ще він недокінчений валявся днів з п’ять, та так мені спротивився, що я взяла та й подерла його зо злости, а другого не зібралась написати. У Гадячі було якесь чудне життя, не таке, як завжді, там 
я зовсім сама до себе не належала, не розпоряджувала ні своїм часом, ні роботою. Раз у раз вештались у нас чужі люде, то 
знов ми по цілих ночах на човнах по Пслі волочились, а робота тим часом робила, що сама хотіла... От так-то бува на світі! 
Ваш остатній лист мене в Гадячі не застав, і я його отримала 
тілько 15-го тута. Хоч Ви на мене й сердитесь, а я таки проситиму, щоб Ви мені скоріш написали, так аби я Вашого листа 
тут отримала, я пробуду тута, може, до кінця сього місяця. 
І доконче пришліть мені листи Вартового та Вашу відповідь. 
Ще ж я проситиму, щобисьте прислали ту книжечку про релігію (от не згадаю, як зветься!), що то в формі конспекта зложена (Ви її нам колись присилали, та добрі люде здіяли), конче хотіла б я тут її мати. Все те, коли ласка, пришліть просто 
в Одесу, до востребования Л. Косач.
З великою радістю написала б я оду ірландському гомрулерові, та він, здається, не любить сього розділу літератури, 
сподіваюсь, йому чим иншим прислужитись. От уже именно, 
якби я була способна на обожаніє, то звертала б його на таких 
людей. Він один з тих людей, на яких ніяк не міг натрапити бідолаха Діоген з своїм ліхтарем. Я маю кращу долю, чі, може, 
кращого ліхтаря, бо таки, хоч не часто, а все ж бачу «людей»...
Іюльської «Правди» я не бачила, але бачила її за цілий минулий рік і за сей рік до іюня, то вже її добре відаю і всього від 
неї сподіватися можу. На щастя, не всім вона тут очі засліпила, і єсть тут люди, — котрі розумніші, — що уважають правдян за українських клерікалів і ретроградів, себто за те, чим 
вони єсть в самій річі. Я боялась, що тут знайду тілько наших 
ворогів правдянської барви, але виходить, що тут навіть більше приятелів, та тілько їм ще треба б учитись і думати чимало, впрочем, сподіваюсь, що вони й сами се розуміють. Сподівалась я тута на сих днях бачити одного свого і Вашого старого 
друга, та щось не бачу, і дуже мені се шкода, бо я таки за ним 
тут трохи скучила. Взагалі ж я тут не скучаю, бо я тут у свого 
«молодого старого» друга все одно як у рідної сестри живу. 
Я таки маю щастя і до молодих, і до старих друзів. Зо мною 
тута Олеся, вона має тут своїх молодих друзів і давно вже добивалася в Одесу. Ми сюди приїхали просто з Гадяча, спустились на Кременчук до Николаєва та й сюди морем дісталися. 
Мама з дітьми тепер вже дома, в Колодяжному. Ми теж звідси 
поїдемо просто додому. Роз’їхались ми собі на два шляхи, одні 
через одну холеру поїхали, другі через другу, однак всі дісталися живі й здорові, то ще й те виграли, що зовсім перестали 
холери боятись, побачивши її близше. Міша поїхав у третю 
путь, до Шури, то там і тепер сидить та, подлий, не пише мені 
ані слова, так що я й не знаю, що він там думає робити з собою. 
Але «чиє би цєлятки мичалі, а чиє б і мавчалі», отак і мені слід 
краще мовчати про листи і про недбальство в листах. Ой, моя 
долейко! що з мене далі буде!... Тепер вже я краще ніяких милих обіцянок не буду давати, щоб потім сором не було, а постараюсь як-небудь инакше поправити свою репутацію.
Чі знаєте, дядьку, що про коломийську «Нар[одну] Волю»
навіть «Варшавский Дневник» статью помістив? Це все-таки факт цікавий. Тепер уже «очайдухам-радикалам» просвітку в «Правді» не буде. Одно мені дивно, — чим правдяне 
горнуть до себе своїх адептів? Чі тими загальними місцями, 
що виголошують кожний раз однаково в кожному номері, чі 
своїми труїзмами, чі, може, своєю унією в різних варіантах? 
Ох, певне, мороку й туману багато ще в наших «головах слухащих»! А таки справді багато його. Коли слухаю, як тут старі 
люде говорять про народню просвіту, що, мовляв, «житія святих» найкраща література для народа, бо вона розвива в народі дух героїзму, то мені так і хочеться лишню свічку в хаті засвітити, щоб світліше було. Хіба вони не бачать, куда сей «дух 
героїзму» доводить? Мальованці виходять з їхніх героїв та 
наповняють собою шпиталі для божевільних. Якби я могла, 
то я б віником вимела усе те «героїчне» сміття на смітник, там 
би йому лежати, а не людям голови туманити. Може, вам чудно, що такі труїзми так палко словами побиваю, але я про сі 
речі не можу спокійно говорити, бо мене болить, коли я про се 
згадую, я занадто близько бачу, як людей в тім’я б’ють героїчними книгами і як мало людей, що боряться проти сього. Погибель і нещастя наше сей героїчний напрямок в ділі народної просвіти. Треба думати, як би найкраще з ним боротись, бо 
вже «laissez faire, laissez passer» тут ніяк не вистачить.
Однак, бувайте здорові, нема коли більш писати. Поцілуйте від мене дядину, Раду і Зорю. Простіть, вибачте і пишіть 
скоріше.
Ваша Леся