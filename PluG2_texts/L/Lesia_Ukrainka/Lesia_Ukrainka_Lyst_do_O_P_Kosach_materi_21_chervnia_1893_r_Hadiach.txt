
9 іюня, Гадяч
Люба мамочко!
Досі ти отримала телеграму «о нашем благополучном прибытии». Нічого такого страшного вже нема у тих Бахмачах, 
бо тепер треба пересідати тілько в першому Бахмачі і вибірати такий вагон, що не буде відчепляний у другому. У Ромнах
пересідати не треба, а тілько треба взяти білети і здати багаж 
далі до Лохвиці. Поїзд в Ромнах стоїть 40 м[інут]. Дорога 
тілько від Бахмача до Лохвиці дуже нудна, бо поїзд іде зовсім 
по-азіятському — ледве лізе! а ще ж то почтовий! У Лохвиці на 
нас чекав уже гадяцький звощик з дуже елегантським фаетоном (далебі, перше в Гадячі таких не було!), ми їхали досить 
швидко і в Гадячі були в 6 г[одині] вечером. Бабушка здорова 
і все собі шпортається по дому, як завжді. Вона прийняла нас 
дуже радо і помістила у тому флігелі, де сама живе. Бабушка 
не пускає нас сьогодні купатись, що надворі вітер, а помоєму, 
то можна б, бо хоч і вітер, та досить тепло. Якось нам щасливо випало, що нас нігде дощ не мочив. У Київі дощі перепадали разів три, ще й чималі, та ми якось від них впору ховались, 
а вчора, як їхали в Гадяч, була дуже славна погода. Тілько, — 
здумай собі! — ні одна порошина не впала на нас, як ми їхали 
полтавським широким шляхом! Дощі прибили навіть полтавські пили. Певне, ще недавно була тут страшенна грязюка, але 
тепер вже сухо і тілько що пилу немає.
У Київі всі думають роз’їздитись, та ніяк не зберуться, бо 
пізні екзамени в гімназіях і непевна погода затримують. Кнакон, однак, вже нема, окрім Тулубця, той ще який час затримався в Київі, а всі инші кна-кни роз’їхались, хто куди. Славинський в Константинові, Верзилов у Чернігові. Людя вернулася 
в Київ і привезла батькові п’єси, і я її бачила. Галичина і галичане дуже сподобались Люді, вона все намовляла мене їхати 
з нею на той рік до Львова на виставу крайову. Маня Старицька теж була в Київі. Старицькі ціле літо будуть у Київі сидіти, а в осені Людя з батьком збіраються в Крим. Лисенко грав 
мені нові композіції на Гейне, і я прийшла од них в нестям, бо 
вони справді дуже гарні. Він зложив музику на три пісні:
«Коли настав чудовий май», «Чого так поблідли ті рожі ясні» 
і «З мого тяжкого суму». «Не жаль мені» ще буде писати.
