
Київ, 13 грудня 1893 р.
Високоповажаний добродію!
Мені доручено повідомити Вас про ту зміну, що зайшла в редакції «Дзвінка». Товариство педагогічне у Львові згодилося на те, щоб українські твори, надсилані до «Дзвінка», редагувались у Київі і щоб до Львова посилалися звідси вже зовсім 
упорядковані числа. При тому «Дзвінок» має виходити в меншому форматі, але в подвійному об’ємі, і через те в ньому могтимуть міститися довші оповідання і поеми. Нам навіть побажані такі оповідання, щоб могли бути друковані в скількох 
числах, себто який історічний роман для дітей або повість, 
бо ми не думаємо триматися теї засади, якої досі трималась 
редакція «Дзвінка», що приймала тілько такі оповідання, 
які поміщались в одно число. З тієї засади вийшов той скуток, що числа стали наповнятись писаннями дуже стислими об’ємом а мало цікавими змістом, бо всякий боявся давати 
простір своєму перу. Взагалі остатнього часу у Львові нікому було зайнятись «Дзвінком». Ми одважилися прийняти на 
себе редагування українських творів, галицькі, як і перш, будуть у Львові редагуватись! Ми складаємо громадку старших 
і молодших письменників українських і маємо на меті підтримувати розвиток української літератури красної. Одним з розділів нашої діяльности і буде редагування «Дзвінка». Отож 
тепера ми вже від себе запрошуємо до помочі нам тих людей, 
що досі так щиро помагали «Дзвінкові» своєю працею. Не відмовте, шановний добродію, нам [у] поради і помочі при сій не 
блискучій, але корисній праці. Ваші твори, які ми сподіваємось отримати від Вас, ми прийматимем з подякою і запевне 
скористаємо з них багато.
Ще раз прошу від имення всієї нашої громадки, не забувайте нас своєю працею.
Щиро поважаюча Вас Леся Українка (Л. Косач)
Прошу писати на адресу: Киев, Стрелецкий переулок, № 9, 
Лариссе Косач. Або: Киев, Мариинско-Благовещенская, № 105, 
Людмиле Мих[айловне] Старицкой.