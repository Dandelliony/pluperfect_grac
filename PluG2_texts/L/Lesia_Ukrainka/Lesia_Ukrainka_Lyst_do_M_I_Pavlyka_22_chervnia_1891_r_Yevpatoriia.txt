
10 червня ст. ст., Евпаторія
Високоповажний добродію!
Врешті я добилася до сталої домівки (чі то довго буде мені та 
стала домівка!), а то все то збіралася їхати, то їхала, і на се пішло два тижні часу. Не писала до Вас теж задля тії самої причини, що була в зборах. Тепер же сижу тут над самісіньким морем, печуся страшенно і маю досить часу до писання, коли б 
тілько могла писати, та ба!... Ну, та вже сього року мало що робитиму, — треба собі життя виборювати, та якоїсь там сили набіратися, а там вже, може, якось воно инше буде. Однак все-таки є дещо розпочате, без того не можна, — такий вже в мене 
звичай. Пригадала собі те, що Ви писали про повість «Жаль», 
добре, що з Вас такий одвертий критик, бо з такими людьми тілько й можна як слід говорити. Але я не у всьому з Вами 
згожуюсь: мені здається, що тема не єсть так далека для автора, як Ви думаєте, бо таких людей, як героїня повісті, він 
знає чимало і бачить дуже зблизька, а тілько, може, Ви не сподівались такої теми і для Вас вона є досить далека або просто 
нецікава. Що залежить до вико[на]ння, то певне, що воно далеко не бездоганне, але ще там мусить чимало поправитися. На самих лірічних віршах вже не втриматись! — тісно робиться Хоч се не значить, ніби їх зовсім покинути маю, — того, 
певне, ніколи не буде. Ще от що: рідну дитину, та ще й першу, не так-то легко забити, як здається, а надто ще й те, що 
автор не зовсім розчарувався в своїй нещасливій, хоч і дурній Софії. Утішило мене бажання п. Кобилянської писати до 
мене, перепросіть її тілько за мене, що так не хутко озиваюсь 
до неї, але все діло було тілько в адресі моїй. Нехай пише до 
мене якою хоче мовою, — дасть біг, розберу, хоч, звісно, приємніше було б розмовляти по-своєму. Сподіваюсь, вона мені 
вибачить, що не по-німецьки відповідатиму, бо одно те, що я 
німецької мови настілько практично не знаю, а друге, що ніколи иншою мовою, як тілько своєю, листів не писала і, певне, не писатиму. Взагалі для писання листів то ще таки маю 
силу і можливість. Сподіваюсь від моря дуже багато, — спасибі йому та південному сонцеві, минула моя пропасниця лиха, 
що гнітила мене цілу весну, може, колись і я, хоч наполовину, вилюднію. Не знаю, коли вже я повернуся додому, бо маю 
чимало по Кримові блукати. Але, власне, в Евпаторії не буду 
більше, як місяць. Прошу, не забувайте мене і не лишайте без 
письм, а може, і я буду трохи акуратніша, ніж була досі. Пишіть, як маєтесь Ви і Ваші справи. Моя адреса на сей місяць 
така: Россия, Евпатория, Таврической губ., Фонтанная ул., 
дом Мичри, бывш. Шакая. Л. К. Не загубіть листа, бо такої чудної адреси неможливо запам’ятати, я сама її раз у раз забуваю. 
Бувайте здорові!
Л. К.