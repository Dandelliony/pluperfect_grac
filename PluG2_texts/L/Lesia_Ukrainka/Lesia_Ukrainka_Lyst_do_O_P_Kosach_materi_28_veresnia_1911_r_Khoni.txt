
м[естечко] Хони
Кутаисск[ой] губ[ернии] Кутаисск[ого] у[езда]
15.ІХ.1911
Люба мамочко!
Се вже ми переїхали в Хоні. Клопіт був, либонь, такий самий,
як і з переїздом з Телава: таке саме вкладання, розкладання,
арби і т. и., хоча там 100 верстов їхати кіньми, а тут 25. Ну, зате
на здоров’я сей переїзд таки легший. Хоні більш похоже на велике село,
ніж на містечко, бо дуже багато садків, городів, просторих зелених
дворів, а хати скоріш міщанські, тілько типу
кавказького — з великими верандами. Мені Хоні подобається
більше, ніж Кльоні і Ф[еоктисті] С[еменівні] (вона вже вернулась —
сама, без чоловіка, в Києві заходила до тебе, але ти була
в Гадячі), поганенько тілько, що тут багато ровів з водою для
поливання городів, то коли б вони не розводили пропасниці,
але, на щастя, саме на тому кутку, де ми живемо, ровів зовсім
нема, та й хата в нас не вогка. Ми маємо 4 кімнати з маленьким
прибудівком для служанки за 23 p[ублі] на місяць, — се нам не
тісно, бо тепер нас троє — Маруся лишилась в Кутаїсі в пансіоні. Тепер
живеться нічого собі, а чи не буде зимою холодно —
трудно сказати, скоріш, що буде, як і скрізь «на юге».
Се я написала листа Лаврову і хотіла одіслати, але здумала
собі, що, може, його знов нема в Києві (він, здається, часто виїздить),
через те вкладаю листа в сей і прошу передати Лаврову, якщо він є дома
(звичайно, про се я прошу справжню
добродійку Ласочку). Нехай Лавр[ов] не обіжається, що часом
пишу до нього, передаючи, бо в сьому ніякої лихої думки нема,
а тілько бажання, щоб лист не завалявся в його відсутности.
На сей раз сповіщаю його про адресу, щоб знав, куди посилати
гроші, — справа для мене важна, і не хотілось би, щоб лист
пропав.
Тобі я не писала через те, що Ліля сповістила про твоє подорожування до
Шури, до неї, в Гадяч, і я вже не знала, куди
тобі й писати. Як твій лист прийшов, я саме слабувала, чогось
знов t° плигала аж до 39° (то вже давно було, ще Ф[еоктиста]
С[еменівна] була в Києві), але на сей раз такий стан тривав недовго і
дуже лихих наслідків не лишив — так тижнів 1 ½ була сугуба безсилість,
а потім вернувся звичайний мій стан. Може,
той напад таки був від «переписання ся», бо я днів 10–12 без перерви
писала. Твої уваги щодо фантаст[ичних] драм зовсім
слушні, але як уже наступає la folie divine, то всі практичні
спостереження відступають набік — натуру тяжко одмінити. 
Зате сяя folie дає справжнє щастя, a ce теж щось «в общей экономии»
значить. Однак в холоднішому настрою я обіцяю собі
зробити щось і ad panem et aquam і, певне, таки зроблю.
Од Кр[имсько]го ні слуху, ні вісти, ні рукопису…
Хутко ще напишу, а тепер міцно цілую тебе, люба моя мамочко. Кльоня
тобі кланяється.
Твоя Леся 
