
Egypte. Hélouan-les-Bains, Villa Continental
21.ХІІ.1909
Люба мамочко!
З Новим роком! Тут уже один Новий рік зостріли — нового стіля, — а поки
лист мій доїде, то й скрізь уже буде новий рік. Але,
властиве, так мало від того зміняється… і, живучи життям
новітнього номада, краще справді одвикнути від тих традіцій, бо —
недарма «бідні невільники» кляли Марусю Богуславку за те, що вона
нагадала їм «роковий день» на чужині…
От сьогодня 21.XII — день іменін папи… як часто я забувала
сей день при житті папи, а тепер з яким тяжким жалем я згадала його!..
Справді, чому я так байдужа до всяких свят тоді,
коли вони могли б дати якусь радість, і чому я все святкую їх
тугою?.. Зрештою, нащо про се говорити?
Вже тиждень, як я сама. Кльоня мусів виїхати трохи раніше навіть, ніж
вимагав одпуск, бо пароходи на Батум ідуть
так рідко, що ніяк не можна було вигідного часу вибрати. Він
тута поправився, зовсім перестав кашляти, горло хоч не зовсім видужало
(для того більше часу треба), але все-таки значно зміцніло, а головно,
тутешній спеціаліст запевнив, що ніякого туберк[ульозного] пораження в
горлі нема (я сього дуже
боялась), що се ослаблення, правда, залежне від загального
ослаблення легких, але се річ, що трапляється часто після
Blutsturz’ів і здебільшого добре гоїться, тілько вимагає уважности, і
часу, і сухого клімату теж. Отже, тепер на черзі —
старатись перевестись кудись у сухіше місце, хоч би й на Кавказі
(напр[иклад], в Єреванську губ[ернію]), — Кл[ьоня] сподівається, що се
буде можливо. Се було б дуже добре, бо тоді хоч
би, може, й прийшлося ще їздити в Єгипет, та вже хоч пізніше
виїздити і раніше приїздити додому. А їздити таки, либонь,
прийдеться, бо чи судиться радикально вигоїтись, чи ні (се
таки під сумнівом!), але, у всякім разі, я тута почуваюся ліпше,
ніж деинде почувалася, відколи слабую на нирки. Перестала
показуватись кров (у Телаві вона була щовечора), і температура дуже
рідко переходить норму, а головно — якось більше
енергії в тілі; голова теж не болить так часто (тілько з приїзду
більш тижня боліла).
Попробувала я перемінити домівку (все дешевшої шукала),
а скінчила тим, що вернулася таки туди, де було одразу оселилась, та
тут уже й буду до кінця. Дорого тут скрізь однаково, а тілько в другому
пансіоні менше і гірше давали їсти,
крім того, тут і лікарський нагляд входить в плату за пансіон, бо
хазяїн сам лікарь. Але пансіон не має спеціфічно «санаторського»
вигляду, бо збудований він по тіпу багатших арабських домів з
центральною восьмикутною залою на шталт
атріума, з многими верандами, кольоровими шкельцями
в вікнах, з плисковатим дахом і т. и. Живуть люде, все більше на нирки
хворі, отже, на вид здорові, а дехто й зовсім таки
здоровий, тримаються досить по-товариськи, їдять за table
d’hôte, увечері збіраються в салоні, грають, бавляться, балакають. У
всякім разі, нема того «одиночного заключения», що
бувало на лимані. Дехто є інтересний — переважно жиди-сіоністи, з тих,
що переселились жити в Палестину. Се дуже
сімпатичний тіп людей, і багато інтересного є в їх житті і в їх
ідеях. Єсть і українці, але тілько gente, не natione, — тіп менше
цікавий, бо занадто відомий. В тому пансіоні, де я раніше
тижнів зо два жила («Antonio»), переважають англічане і ті, що
їх мавпують, і там дуже церемонний тон панує peu sociable et
prude, і так, кажуть, буває скрізь у тих пансіонах, де задають
тон англічане.
Поки був Кльоня, то я з ним таки дещо побачила в Каїрі,
а тепер уже сижу, бо самій мені трудніше ходити. Бачили ми
великі піраміди і великого Сфінкса — се справді щось єдине на
цілім світі! Ніякі картини, фотографії і т и не можуть дати
справжнього поняття про душу сих камінних істот. Особливо Сфінкс — він
має велику тисячолітню душу, він має живі
очі, він немов бачить вічність. А який там пейзаж перед очима
в сфінкса!.. Не розчарував мене Єгипет, а ще більше причарував, і тепер
тілько я зрозуміла його до кінця ґеніальний хист,
як побувала в Каїрському музею.
Але нехай ще згодом напишу — тепер вже пізно.
Чому ти, мамочко, мені не пишеш? Невже досі моїх листів
не маєш? Мені вже скучно без вістів про вас, моїх рідних.
Міцно цілую тебе і Дору.
Твоя Леся