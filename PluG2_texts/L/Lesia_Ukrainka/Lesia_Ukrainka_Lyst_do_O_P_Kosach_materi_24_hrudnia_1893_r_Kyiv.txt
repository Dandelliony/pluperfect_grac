
12.ХІІ. 1893
Люба мамочко!
Отримала я від тебе гроші і зараз усі віддала, доложивши ще 
з попередніх 5 р., так що у мене тепер єсть всього 6 р. вдома. 
На щоденне життя їх тим часом стане, а от учителям хутко 
треба платить, ну, та до того часу надішлете. Здається, нічого зайвого не купували, а так папіни гроші хутко розішлись. 
Врешті, ти ж знаєш, що я не розкидаю грішми як попало, навпаки, готова чого-небудь зректися, коли треба, але що ж робить, коли сама квартіра, обід і учення коштують, як тобі відомо, 100 р. Пальто і блузки нам уже пошили, і злупили за Ліліну 
2 р., а за мою 1,50. Хай мене Бог скарає, якщо я коли буду тут 
блузку заказувать, — краще сама пошию.
Сьогодні принесли перший N «Искусс[тво] и жизнь», — так 
собі газета, але «wie könnt’ es anders sein?»
 — пришлю її тобі. 
Спіл[іотті] жив і здоров, і нічого йому не бракує, інспектор кликав його по якихсь факультетських ділах. Оксана і всі Стар[ицькі] здорові, тілько сам Стар[ицький] не зовсім здоров, але се 
більш мнітельность, — лікарі налякали. У них, певно, тепер така 
мода, щоб показувати тую «щирість» перед пацієнтами. Бідного Конст[янтина] Ант[оновича] на смерть обрік д[окто]р [Ри]ндовський, одказався його корувати і сказав, що нічого з нього не буде. Шкода бідного панича! Сумна пригода теж сталася 
з Слав[инським], тобі Ліля писала про неї докладно, здається. 
Хто знає, може, йому спорчено лице назавжді, тепер поки що 
він ходить обв’язаний та забінтований. Ганебна се вийшла справа, але ганьба падає не на Слав[инського], громадська сімпатія 
на його стороні в сій справі. Тих розбишак-студентів виключили по загальному вироку, але, чі на сьому скінчиться, невідомо.
Отакі-то справи!....
Про літературні справи є дещо цікавого до написання, але 
нехай се трохи згодом напишу, бо от хутко мають до мене прийти паньство виділові, то переб’ють писання. Тут напишу 
тілько, що Романова читала нам своє нове оповідання під 
назвою «Акула» («акула» ся єсть деморалізована актріса, що 
псує життя чесним людям), оповідання се дуже гарне. Сподівана надія єсть, що Галя переїде жити сюди з Дорпату, чоловік 
єї вже тут, я його бачила, він мені дуже сподобався.
Не знаю, які ж би тобі факти з нашого життя написати, 
якось трудно здумати, що, власне, може бути цікавим з тих 
фактів, таких відомих і звичайних для нас. Живемо ми гаразд, 
ніхто в нас нічого не вкрав і нічим не зобідив, люде до нас добре відносяться, лихої слави ми не набіраємось, а хіба доброї 
потрошку.
Прости, що мало цікавий лист, але ти знаєш, що я люблю 
писати листи «настояще», а тут якраз не можна так. Цілую 
тебе і всіх тігрів.
Твоя Леся
Не знаю, чому папа не їде. Вже 12-те — пора б!
Від Міші отримала пару листів; обіцяється на Різдво «Понеділка» написати.