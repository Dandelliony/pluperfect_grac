
Високошанований Михайле Петровичу!
Засилаючи своє вітання сердечн[е] в сей веселий день, бажаю Вам здоров’я, сили та віку довгого, щоб ми ще довго бачили Вас на роботі у першій лаві працьовників наших. Втішно 
єсть думати, що настав таки час, коли замовкло всяке глузування та клепання, а вимовилась вголос честь і дяка справді належна тому, хто увесь вік свій дбав, «щоб наше слово 
не вмірало». І коли наше слово зросте і зміцніє, коли наша 
література займе почесне місце поруч з літературами инших 
народів (я вірю, що так воно буде!), — тоді, спогадуючи перших робітників, що працювали на невправ[л]еному, дикому 
ще грунті, українці, певне, спогадають добрим сло[в]ом Ваше 
имення.
Мені судилося жити й працювати у тяжку добу, — хто зна, 
чі діжду я кращої! — я знаю, яка тяжка і терниста путь українського літератора, і через те я можу добре розуміти і признавати Вашу працю і Ваші заслуги. Розумію й признаю я 
і те, що моя власна робота була б мені тричі тяжча тепер, якби 
прийшлось працювати на непочатому перелозі, на неораній 
ниві. Тож тепер, — хоч запевне в сей день Ви приймаєте безліч красномовних вітаннів, — прийміть не красномовну, але 
щиру дяку від Вашої молодшої товариш[ки] по роботі, від щирої прихильниці Вашого талану і праці на користь України, — 
прийміть її в[ід]
Лесі Українки.
Колодяжне, 22 квітня 1894 року