

7.IV.1898

Люба мамочко!

Я думаю, що мої обидва листи вже досі до тебе дійшли, і ти, певне,
 не дивуєшся, що моє «завтра» все виходить «післязавтра» —
l’homme propose, Dieu oppose! або скоріш le diable oppose.
Шкода, що ти так сердишся на море, властиве, скоріш ти
могла б сердитись на тих дурних людей, що везли тебе на пробитому
 пароході та ще й далі потяглись, не залатавши дірки.
З того, що якийсь хворий панич умер, проїхавши морем з Ба-
тума до Ялти (3 суток!), ще не значить, що така доля може загрожувати
 Оксаночці. Врешті, певне, наші на Одесу не поїдуть,
 бо після ваших листів Ліля боїться везти Оксану морем.
Актьори — народ зрадливий par excellence, і я їм теж не
вірю. Вони тут до мене під’їжджають з п’єсою, але я, певне, їм
«Троянди» не дам, бо думаю, що в Ялті вона не має значіння.
На Великдень були ми у Руденків, там все перелітали актьо-
ри, між иншими і Науменко, отож він приговорювався до мене
щодо п’єси, а Руденко Лілю «зондірував» щодо Балевича.
Трупа їх звичайна, без жадних «нових начал», так принаймі
мені здається. Оце в неділю ставитимуть «Лимерівну», хотілось
 би мені піти, та не знаю, як випаде; коли статкуватиму
сей тиждень, то, може, й могтиму піти. Часто у всякім разі не
ходитиму, бо театр мене взагалі дуже втомляє. З сього погляду
 краще мені не ставити тут «Троянди», бо сі за́ходи навряд
чі корисні були б для моїх нервів.
Мої «гусі» поживають добре і, здається, навіть поправились
 за сей час, Уксус навіть не такий блідий став. Завтра збіраються
 йти з бувшим своїм учителем Ніколаєнком на Над-
сонову дачу, нехай підуть, воно ж таки слід. Певне, вони тобі
описували, як ми тут розговлялись у страсну суботу. Розгові-
ни сі були найбільш похожі на шабаш, — якось тиї свічки перед
 кожною тарілкою, тая риба... щось досить восточне. Ми
з Уксусом писали писанки і тим справили певний ефект серед
товариства. Сорочка, видимо, сподобалась п. Дерижанову, —
ми її тут сполученими силами пошили без машини, бо у Катюші
 машини нема, а до пані Разумової тепер далеко ходить,
бо вона вибралась уже зо всею родиною на кінець Садової улиці.
 Вчора до мене приходив Льоня «з візітом», так хвилин на
п’ять, спішився, бач, на дальші візіти... Людей у нас сьогодня
поменшало: виїхав «корічневий пан» і батько пані Дериж[а-
нової], а сестра її зосталась. Велика хата як не зайнята, так не
зайнята. Врешті, про всякі ci Zustände Ліля і Оксана тобі розкажуть
 хутко, то нема що й писать.
Вчора я почала перекладать «Каїна» Байрона, дуже мені
хочеться послати шматок його в Київ. Як перечитаєш його,
то пошли Стешенкові, бо тож ми з ним наважилися в спілку
вступити для перекладів з Байрона, нехай же він бачить, що
мій замір серйозний.
Оце Катюша почала грать шумку (мою), треба слухать.
Міцно цілую тебе, Микося, Зорю і Дору. Хутко знов писатиму.


Твоя Леся