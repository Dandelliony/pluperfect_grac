
17.IV.1903
Високошановний друже!
Дуже мені неприємно, що Ви так якось дражливо прийняли 
мій лист. Він зовсім не був вимірений проти Вас, а скоріш проти мене самої… Взагалі сей рік для мене критичний, я знов 
стою на роздоріжжі, як колись в дні першої молодости, багато 
приходиться рішати, міркувати і владновувати єдино своєю 
власною думкою і силою, часто не тілько без жадної помочі, 
але ще й при чималій опозиції з боку тих, що, здавалось би, не 
повинні бути в такій опозиції. Багато тут і зайвої боротьби, 
і марнування сили, і втоми думки. Від того я часом трачу почуття дійсности і буваю несправедлива до людей, а часом і до 
себе. Додайте до сього мою звичайну хронічну і вже, може, довічну недолугість, то, може, пробачите мені помилки в стілізації моїх листів. Проти Вас же я нічого не маю і ні в чому Вас 
не винувачу, і яке б там не було Ваше «щістє до людей», то 
до мене маєте те «щістє», що мене глибоко болить найменша 
прикрість, яку я коли, хоч і несвідомо, могла заподіяти Вам. 
Може, з того користи мало, але вже воно так.
Я, друже, не прошу і не просила у Вас ніякої «статістіки»
ні для мене, ні для мого приятеля. Я просто думала, що, може, 
Ви випадком знаєте приближно умови (напр[иклад], я знаю 
minimum плати за такі лекції в Росії і не потребувала би для 
того жадної статістіки збірати, якби хто мене запитав), тілько думала, що, може, Ви просто забули про те написати. Я ж 
зовсім не бажаю, щоб Ви тим клопотались, бо Вам і так роботи 
досить. Хутко, може, буду у Львові сама, то розпитаюсь якось 
по людях, а Вас виразно прошу не марнувати на те часу і сили.
Ні я, ні мій приятель не мали б нічого проти того, щоб 
перейти в австр[ійське] горожанство, а я, в противлежність 
дядькові (на сей раз), готова б хоч в абіссінське горожанство перейти, аби не бути рос[ійською] підданою, бо підданства того 
зовсім не вважаю ні за яку національну ознаку (скоріш, за нац[іональне] нещастя), а за річ чисто практичного значіння. 
Українець робить однаковий компроміс, коли пишеться підданим чи Росії, чи Австрії, — мені Петербург так само чужий, 
як і Відень, і в зміні форми пашпорту я жаднісінької жертви 
не бачу, навпаки, рада б її зробити при першій нагоді. Так що 
аби я могла усталитись в Австрії на життя, то уживу всіх заходів, щоб скоріше перестати вважатись рос[ійською] підданою. 
Я тілько не знаю, чи легко і чи хутко можна те зробити. Воліла б тілько вважатись не втікачкою-еміґранткою, а нормально натуралізованою, щоб таки часом могти навідуватись на 
Україну, бо хоч і австр[ійську] Україну вважаю рідним краєм, 
та все-таки є багато такого, що в’яже мене з певними виразними пунктами України російської і що не дає мені от так зараз, 
без намислу сказати: «Я переїзжаю».
У всякім разі, раніш остатнього рішення я мусіла б таки побути ще раз на Україні, бо мала б там чимало справ до ліквідації або до иншого, нового уладнування.
За людське відношення до драгом[анівщи]ни я Вам нічого 
не можу сказати, хіба те, що не вірю, аби правда могла бути такою вже незрозумілою, щоб аж пропасти через те. Коли не Ви 
і не я, то, може, сильніші від нас видобудуть ту правду зо дна 
(принаймі те головне, що в ній є). За себе ж скажу, що я зважу свою силу, як трохи мине сей гостро критичний стан (сподіваюсь, що се до осени станеться), і тоді визначу собі виразну проґраму, що я можу і що я повинна робити. А се, про що 
тепер просила Вас довідатись у Львові, єсть один з матерьялів 
до мого рішення. Тілько повторно прошу: як то Вам має завдати хоч найменший клопіт, то не треба, я справлюсь сама.
Сподіваюсь, що Вам не прийдеться так бідувати з мамою. 
Я не маю таких здібностів, як покійний Ковалевський,
а все ж таки до певної міри можу стати у пригоді своїм друзям 
по ідеї. Зрештою, про сі справи і про деякі инші поговоримо 
при зустрічі. Як не за місяць, то за два побачимось. Тим часом 
не ворогуйте на мене, — коли я роблю часом зле, то таки більше собі, ніж иншим, та принаймі до «самодовольных» не належу.
До побачення! Привіт Вашій мамі.
Л. К.