
13–25.II
Berlin, Johan[ne]sstr[asse], 11
Любі мої дядино і Лідочко!
Пишу обом разом, бо я тепер на писання не бистра, та й листи 
Ваші прийшли мало не в один час. Спасибі за поздоровлення 
і всі любі слова, може бути, факти покажуть, що вони не даремні. Оце через два дні буде 3 тижні після операції, але я лежу 
цілий місяць, бо прийшлось нерізаною пролежати з тиждень, 
так гостро боліла нога, розструсившись дорогою. Тепер я ще 
в гіпсі, може, днів через 10 його здіймуть і наложать якусь легшу перев’язку, і з нею ще з місяць пролежу, а тогді не знаю, 
може, позволять помалу вставать. Тепер нога мало болить, 
куди не так, як перед операцією, часом хіба, як натягну її або 
занадто різко повернусь, та от ще при перев’язках, і то остатні 
перев’язки вже нічого, можна витримать, а перші то були такі, 
що можна було з ума зійти. Остатніх три ночі можу спать при 
помочі брому і сулфуналу, а перше без морфію і не думай. Бред 
і всякі инші штуки не давали спокою ні мені, ні мамі.
Ви не дивуйтесь і не гнівайтесь, що я Вам досі не писала: перед виїздом з Київа клопоту було багато, потім тут до остатнього дня я не знала, коли именно буде операція, а 
непевних 
звісток подавати не хотілось. Потім нерви були такі розтріпані, що я просто боялась писати листа, щоб не лякати своїм настроєм людей. Тепер я теж не зовсім ще в порядку, та все-таки 
вже розумію, що се тілько нерви і більше нічого.
Спасибі за Ваші запросини в Софію. Запевне, я була б дуже 
рада побачити Вас усіх, та доля моя залежить від Бергмана, 
а він ще свого остатнього слова не казав. Може, куди купатись 
пошле, а може, і просто додому пустить, тоді вже поїду додому, 
бо і так масу грошей тут у Берліні розсіяла.
Мами тепер нема дома, пішла з Мішею щось купувать, бо 
Міша сьогодня вже виїздить в Росію. Бувайте здорові! Міцно 
цілую Вас, Раду і мечките.
Ваша Леся