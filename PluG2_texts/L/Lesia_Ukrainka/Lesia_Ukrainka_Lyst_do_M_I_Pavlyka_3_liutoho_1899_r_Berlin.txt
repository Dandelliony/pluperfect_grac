
Berlin, Johann[e]sstr[asse], 11,
bei Frl. Blohm (Privat-Klinik), 3.II.1899
Шановний друже!
Привіт Вам з Німеччини! Готуйтесь читати препогану базгранину, бо на кращу не спроможусь. Хутко тиждень, як я в Берліні, а досі не написала Вам, бо настрій листам не сприяв. Тілько 
сьогодня даний мені вирок від Бергмана, і то не абсолютний. 
В неділю (5.ІІ) мене захлороформують і спробують силоміць 
виправити мені хронічне звихнення в нозі, а як того не дасться зробити, то зараз же в ту мить будуть оперувати, виріжуть, 
що там уже слід. Так чі инакше, а хлороформа не мину, се ж і є 
найприкріший момент у цілій справі, як на мій смак.
Отже, як бачите, я ще не різана, а проте лежу. Причина 
сьому така: запізнилась я з виїздом через околичні справи на 
тиждень проти того, як визначила було раніше, а тим часом 
дорогою нога, що вже боліла трохи в Київі, почала боліти дужче, а в Берліні вже й ступати не можна було без сторонньої помочі. Отож Бергман поклав мене в ліжко, надіючись, що біль 
втихне, а він і не думає втихати ні вдень, ні вночі, вкупі з тим 
повищала температура значно — се ознака, що рецідів почався по всій формі. Отак я ні з доброго дива пролежу 5 днів не різана. Весело…
Однак біда бідою, а діло ділом. З Вашого остатнього листа я 
переказала киянам те, що до них належало про книжні рахунки, вони врешті годяться з Вами у всьому. Про пожертвування 
(in spe) бібліотеки я не говорила, бо ніяк не могла догадатись, 
про кого, власне, Ви пишете. Коли про Тарновського, що нібито мав купити дядькову бібліотеку і подарувати її у Львів, то 
се даремна надія, він нічогісінько не думає ні купувати, ні дарувати, так він сам сказав моїй мамі зовсім виразно. Коли річ 
про кого иншого, то Ви напишіть про се виразно, а я, коли не 
сама, то через маму чі брата (вони тепер тут обоє), спишуся 
з ким треба, щоб діло було залагожене. Коли Ви натякаєте на 
кого з старих киян, то я можу тілько сказати, що, власне, я ні 
на кого з них надії в сьому напрямі не покладаю, бо вони взагалі не охочі дарувати.
Напишіть, чі приходив до Вас хто від мого ймення за популярними виданнями, а коли дістав їх від Вас, то на яку суму? 
Якщо мені вже не прийдеться платити сього довгу, то я попрошу брата перейняти се на себе. Слід би було зав’язати міцніші 
стосунки з тими людьми, що оце вдавались до Вас, може, вони 
справді здатні до позітивної роботи, у всякім разі не слід цуратись à priori, бо се у всякім разі люде доброї волі. Вони казали, 
що будуть присилати мені сюди гроші і матерьяли для друкування в Галичині. Відповідно тому, що вони мені пришлють, я 
буду радитися з Вами, де і яким способом видавати. Тілько се 
буде тоді, коли я хоч трохи на ноги стану, отже, буде час тоді 
поговорити про се. На случай, що я і зовсім можу не встати, я 
вказала їм дорогу до Вас, отже, поручаю Вашій ласкавій помочі й увазі своїх недавніх приятелів. Хотять вони видавати популярні книжечки і різні Schriften на політично-економічні 
теми. Можливо, що се так заміром і зостанеться, — «Добрими 
замірами вимощене пекло», — кажуть італьянці, — але не хочеться зарані песімісткою бути.
Ах, тепер ще справа… хто зна, як і починати. Біографія 
Ковалевського — я її не скінчила! Почасти винні тут инші, 
на кого я даремне надіялась, що постачать мені матерьялів; 
почасти, і то головно, винна я сама: стілько раз міняла план 
роботи, що, врешті, взялась до писання тоді, коли часу до виїзду зоставалось мало, а тут почалися збори, прощальні візити, та ще нагодився реферат, що треба було на термін написати, от так моя робота й спинилась. Але все-таки я Вам пришлю 
або скажу прислати початок моїх спогадів і ті ескізи, які належать до сеї теми. Маю надію, що таки сама скінчу свою роботу, а коли ні, то оправданням мені почасти може те служити, 
що я і других не менше цікавих для мене робот не покінчала, 
напр[иклад], одної популярної брошюри, двох драм etc., не 
звела до купи своїх віршів. Ну, що ж, як заставлять у пеклі поміст мостити, то хоч буде чим!
Не заїхала я тепер у Львів через те, що треба вже було поспішати в Берлін, і до того ж у такому стані здоров’я з мене нікому 
і нічому користи не було б, однаково сиділа б де-небудь в отелі або ще й залягла. Нехай уже навесні, — хто живий діжде, — 
вертаючи додому або, може, їдучи кудись далі на море, заїду 
до Львова на довший час.
Як скінчиться або, краще сказати, як виясниться моя хірургічна справа, то треба буде спровадити собі галицькі часописі, 
а то я вже трохи стратила провідну нитку серед лабірінту різних «консолідацій» і не знаю, що́ мені про них думати. Чого 
не розберу з газет, те попрошу Вас роз’яснити; тілько все оце 
згодом, бо тепер я занадто дурна для таких заплутаних справ.
Згодом подумаю і про одно видання своїх віршів і багато 
про що, тепер же, здається, краще ні про що не думати, а так 
собі ждати слушного часу, бо за день-два все одно ні до чого не 
додумаюсь.
Одно прохання: не кажіть там нікому знайомим, що зо 
мною зле діється, бо, primo, ще не можна сказати, наскілько 
именно зле, a secundo, у Вас там люблять зарані некрологи писати. Мені то, — кажу щиро, — од таких некрологів ні зле, ні 
добре, але на близьких до мене людей вони роблять погане 
вражіння. Вам я писала про свій теперешній стан і перспектіви не для жалісного стілю, а для порядку в ділових речах, 
ну, і таки ж недаремне я називаю Вас моїм шановним другом. 
Щиро стискаю Вашу руку, до побачення чі на прощання, се 
вже як трапиться!
Л. Косач