«Не так тії вороги, 
як добрії люде»
Довго бреніли мені в думці слова Шевченка: «Не так тії вороги, 
як добрії люде», — поки рука зважилась покласти їх на папір. 
В думці повстали вони зараз після прочитання статті «З кінцем року», а на папір лягли далеко пізніше: все хотілось провірити думку, чи справді має вона рацію. Та врешті людина 
сама своїй думці не суддя, отже нехай судять її інші люди. Я ж 
тілько попрошу уважати мої слова не за колективну «заяву», 
а за вираз одної людини, близької до радикальної справи, бажаючої сій справі доброго розвитку, отже пишучої в інтересі її.
Імення автора статті «З кінцем року» говорить само за себе. 
Ніхто, запевне, не стане підозрівати, ніби д. Франко «ворог» 
українських радикалів, а не «добрий чоловік» з добрими замірами. Та шкода, що добрі заміри не завжди спроваджують 
такі ж добрі наслідки; і буває це тоді, коли в самих замірах лежать помилки. Так сталось і на цей раз. Дозволю собі роздивитись ці помилки.
Д. Франко обвинувачує українських радикалів і зовсім 
слушно каже, що вони мало роблять, мало хочуть робити 
і врешті, що їх самих мало, тілько ж далі несподівано ставить 
їм у приклад радикалів галицьких, про яких тілько що перед 
тим не багато доброго міг сказати, і дає далеко не провірені рецепти спасенія душі і рідного краю.
Ніхто не повинен одхрещуватись від щирої, хоч і суворої 
критики, та тілько ж всякий, хто уважає себе дорослим, не 
може мовчки приймати проповіді, «научки» à la Толстой
і ставлення собі в приклад зовсім не авторітетних людей.
Нехай би д. Франко критикував українців, та не жалував би 
й своїх; до речі, то йому більш відоме діло. Загал інтелігенції 
галицької радикального напрямку ніяк не може імпонувати 
укр[аїнському] радикалові. Хто з нас бував у Львові та у Відні 
і мав нагоду пізнати теорію і практику студентів-русинів радикального напрямку, то не так уже дуже очарувався. Кому 
траплялось листуватись і особисто стріватися з галицькими радикалами-діячами, той не може сказати, щоб вони здались йому велетнями, вартими подиву і наслідування. Запевне єсть між ними гідні поважання люде, та вони є скрізь, 
а взагалі нас завжди прикро вражало, що в Галичині, країні все ж конституційній, так мало людей стає під корогвою визволення, і ті, що стають, так рідко тримаються стало. (Ми говоримо тут тілько про інтелігенцію радикальну, бо 
до селянського руху радикального не було нагоди придивитись близько.) Коли ж недавно розпочатий радикальний рух 
все-таки потроху шириться серед галицько-руського селянства, то це головно через те, що тяжко пригнічені, виведені 
з терпеливості селяне сами йдуть назустріч інтелігентним 
радикалам-пропагандистам. Ця умова та ще деяка гарантія 
волі пропаганди, яку все-таки дає австрійська конституція, 
помагають нечисленним і не досить відданим ділу галицьким 
радикалам осягати видимих результатів своєї роботи.
Але вже ж цеї остатньої умови, цебто найменшої гарантії 
слова, у нас зовсім нема. Так нехай би д. Франко зважив це та 
й виступив не одностороннім карателем укр[аїнських] радикалів, а суровим крітіком на обидва боки, тоді б можна було 
залишити полеміку хоч про цей пункт, а то д. Франко тільки раз у раз говорить: «Ось що робимо ми, — чому ж би не могли й ви?», а на всі можливі відповіді зарані каже: «Тяжко нам 
цьому повірити. Не може цьому бути правда, або й просто: неправда цьому!» Це вже такий argument suprême,
 що проти 
нього не можна йти, коли не бажаєш вдаватись до авторитетного свідоцтва господа бога або до аргументації жінок «з народа». Ніхто більше, як ми, не признає і не тямить власних 
хиб, але ж на докори д. Франка можна сказати не тілько: «meа 
culpa!»,
 бо не всі заповіді д. Франка входять в релігію укр[аїнських] радикалів і не проти всіх вони согрішили.
Головна заповідь д. Франка — це безпосередня пропаганда серед народу (слово «народ» д. Франко уживає не в європейському розумінні, а в народницькому: селяне). Учитись 
цеї роботи він одсилає українців до латишів, поляків та инших недержавних народностів Росії. Чому ж не до самих росіян? Адже ж колись були люде, що пробували цю роботу на 
всьому просторі європейської Росії. Ми, власне, не будемо говорити виключно про Україну, бо хоч у ній працювало багато борців і головно українців зроду, але вони переважно були 
людьми без виразної національної свідомості, отже й не могли мати тих національних ідеалів, яких вимагає д. Франко від 
українців-діячів. Але ж було не менше борців, що змагались, 
наприклад, і серед непереглядних степів приволзьких, на питомому грунті, при помочі національних ідеалів, опертих на 
историчних прикладах (пугачовщина, разиновщина). Всі 
ці люде не строїли в кабінетах теорій, а пішли просто «в народ», несучи і книжки, і живе слово. Непереглядні російські 
степи не оборонили цих людей від кайданів і каторги, та вони 
й не боялись цього і несли незаслужену кару з таким героїзмом, про який і не снилось галицьким опозиціоністам. А що 
вийшло з їх пропаганди?
Хоч більшість місцевостей в європейській Росії з російським 
та українським населенням дала не менше інтелігентних діячів, ніж дає теперешня Галичина, і хоч увесь той рух протримавсь не меньше літ, ніж радикальний рух тримається в Галичині, та, врешті, увесь рух мусів змінити напрямок. Брак 
елементарних прав слова і людини заставив діячів признати, 
що не можна визволятись виключно при помочі селянства, навіть поставивши в боротьбі на першому плані інтереси цього 
селянства, а не загальні просвітно-визволяючі інтереси цілого 
народа, заставив їх признати, що інтелігенція, перше ніж послужити як належить своєму народові, мусить вибороти собі 
можливість вільного доступу до цього народа. Тоді соціалісти 
в прінціпі стають політиками на практиці, з’являється Желябов з товаришами здобувати політичну волю, цюю conditio 
sine qua non можливості корисної роботи в інтересах найгірш 
пригніченої клясу народа.
Така зміна діяльности була конечною еволюцією, і нам 
дивно, що д. Франко не бачить цього і обвинувачує Желябова і товаришів за те, що вони змінили напрямок своєї роботи для здобування всеросійської політичної волі. Д. Франко 
чомусь думає, що якби ті люде лишились на Україні шукати 
серед селянства національних ідеалів, основаних на вільнолюбивих думках, то Україна була б тепер країною свідомою 
і готовою виповнити ті завдання, які їй поставить політична воля. А політична воля нібито має наступити «не нині, то 
завтра!». Вашими б, д. Франко, устами та мед пити! Але ми дивимось на стан речей сумніше і думаєм, що нам ще не рік, не 
два їсти біду, поки здобудемо яку-небудь, куди не ідеальну політичну волю… Так, отже, не муки апостолів-борців лякають 
теперішню російську опозицію, а марність їх праці. Тим-то, 
запевне, і укр[аїнські] радикали не могли так виразно поставити в своїй програмі безпосередньої пропаганди серед селян, не говорячи вже про те, що деякі радикали уважають не 
селян, а робітників більш догідним грунтом для своєї пропаганди. Не один радикал буде робити таку роботу, де тілько це 
буде можливо, поруч і одночасно з роботою серед інтелігенції, але робити її своїм єдиним credo він не може і не повинен.
Коли в Галичині головніший грунт для радикальної роботи — селяни, то у нас на Україні перш усього треба здобути собі інтелігенцію, вернути нації її «мізок», — аби не було 
так, що є над чим робити, та нема кому, — а потім, вкупі з сусідами здобути ті права, які Галичині давно вже здобуті чужими руками. Тільки ми повинні при тому постаратись, щоб так 
здобуті права не послужили переважно інтересам державно 
пануючої народности, а пішли б на користь усьому величезному та розмаїтому складові російської держави, отже, щоб політична воля була краєвою, національною, децентралізованою 
і рівно для всіх демократичною. Такої роботи вимагає, між іншим, і Драгоманівська програма; зазначуєм це тут через те, що 
д. Франко уживає слова «драгомановець» і «радикал» яко ідентичні. Отже, д. Франко мав би зовсім рацію, якби дорікав українським радикалам за не досить інтенсівну роботу серед інтелігенції та не досить дотепні заходи коло здобування прав, а так 
виходить, що він намірявся на радикалів, а влучив у народників, кожний-бо відповідає за ту обіцянку, яку він сам давав.
А ось уже один уступ, де мушу сказати, д. Франко «ломится 
в открытую дверь», якщо не жартує. Він добірає справді патетичного тону, щоб умовити укр[аїнських] радикалів не чекати 
«дозволенія начальства» на свою роботу, і вказує на спасенний 
приклад гал[ицьких] радикалів, що не бояться своєї мачухиконституції, а йдуть тернистим шляхом, куди кличуть їх високі завдання. Може бути, що д. Франко хтів собі пожартувати 
перед новим роком, а юмор найкраще вражіння робить, власне, при серйозному тоні, та тілько час вибрав для цього трохи лихий, власне такий, коли дехто з тих товаришів оселився на дармовім мешканні «с дозволенія начальства». Українці 
вибірали собі для жартів з галичанами кращі часи. Коли ж 
д. Франко не жартував, то, певне, з нього хтось зажартував, 
розказавши йому якісь небилиці про якісь ніколи справді небувалі серед українських радикалів заміри посилати петіції 
та віддавати свою справу на цареву ласку.
Взагалі треба сказати, що д. Франко занадто вже часто натякає «на страх іудейский» укр[аїнців]-радикалів. Коли який 
жарт надто часто повторяти, то він тратить свою сіль, це треба 
пам’ятати юмористам.
Ну, прошу вибачення за відступлення трошки довге і звертаюсь до інших тем.
Одно з найповажніших питань — як зробити Україну вже 
тепер політичною силою? Один «сором», очевидно, тут не багато поможе, бо його українці чують ще від часів Шевченка, 
а спасенія душі досі не запобігли. Д. Франко радить нам перш 
усього не бути «дурнями» і стати готовою силою, не ждучи 
конституції. Постараємось! Тілько цікаво для науки знати, 
які то готові сили були в руській Галичині в той час, як на неї 
налетіла конституція? Чи був тоді хоч один радикал на цілу 
галицьку, буковинську та угорську Русь? Врешті д. Франко 
не вірить в самий факт істнування «українських радикалів, 
Драгомановців, чи як там вони себе величають». (По думці 
д. Франка, слід би зватись їм тілько «настойкою на радикальних ідеях».) Видно, для нього українські радикали такий же 
міт, як для нас ті радикальні гурти, що споряться, чи давати українському мужикові російську книжку, чи ні, та що покладають усе своє життя єдино на збирання грошей pour les 
beaux yeux закордонних братів. Взагалі дозволю собі сказати, 
що стаття «З кінцем року» в тій частині, де д. Франко говорить 
про українців, здається мені зложеною дуже недбало. Здавалось би, коли оскаржувати укр[аїнських] радикалів, то слід би 
набирати доказів тілько з їх власної діяльності, замість того, 
щоб кидати обвинувачення просто в гурт усієї української интелігенції, — нехай, мовляв, «куля винного знайде». Через те 
і виходить іноді так, що, коли по розумінню фраз, оскарження вимірені проти укр[аїнських] радикалів, по самому ділу 
вони зовсім не в їх лагірь попадають. Що сказав би д. Франко, якби хто, полемізуючи з галицькими радикалами, закинув би їм, напр[иклад], нібито запобігання їми ласки у польських феодалів та клерикалів, та і взагалі став би дорікати 
їх за такі події, які можуть характеризувати тілько партію 
«русько-католицького союза», але ніяк не галицьких радикалів? Отже, на жаль, якраз і українським радикалам приходиться не приймати всерйоз «научки» д. Франка з поводу 
роботи «с дозволенія начальства» або заношення петицій до 
царевої ласки.
Теперь скілька слів про «хатні» справи, та й годі вже втомляти увагу читців і д. Франка. Після добрих рад д. Франко говорить нам: сидіть, люде добрі, дома, до нас не лізьте з грошима, 
то так буде краще і для нас, і для вас, а то ваша «поміч збоку» 
нас деморалізує, а вас привчає відкуплятись від обов’язків.
Справді, «поміч збоку» не те, що товариська, братня поміч, 
вона мусить деморалізувати, як то видно на прикладі москвофілів. Але ж ті люде, що досі помагали гал[ицьким] радикалам, 
не вважали себе, запевне, «поміччю збоку», якимсь «славянским благотворительным обществом», вони давали гроші не 
на «добродійні цілі», а на спільну рідну справу, і то переважно 
в критичні часи, коли діло занепадало через галицькі фінансові злидні, і про такий характер української помочі д. Франко 
повинен би якнайкраще знати. Якби діло було в «добродійности», то можна б сказати, як той мазур: «Nie miła księdzu ofiara, 
idź, cielę, do domu»,, і коли, звісно, не забрати, бо що з воза 
впало, то пропало! то хоч надалі не давати «своєї дрібненької 
грошової підмоги». Тілько щодо цеї «підмоги», то знов-таки 
д. Франкові слід було не називати її «10 чи 100 рублями», бо 
д. Франкові добре відомо, що з цих 10 та 100 р. щороку складалось не менше як півтори-дві тисячі (говорю про одно досіть відоме мені джерело помочі з України гал[ицьким] радикалам), 
а інший рік, то й більше. Так от і слід би д. Франкові, коли 
вже він уважав за потрібне зачепити цю справу, говорити про 
неї докладніше, аби на Україні через його недбалі уваги не постали які непорозуміння в цій і без того дражливій справі. Галичанам теж діло просте: коли гроші деморалізують, цур їм, 
не приймати! Аби тілько це було зроблено не з амбіції, враженої полемікою, і не на шкоду громадському інтересові: бо коли 
справа через це спиниться, та ще на скілька років, аж поки галичани цілком зберуться з власними грошима, то для українців такий виход зовсім не жаданий. Але ж коли б діло обійшлось як слід, то українці не мали тому журитись, і звичайне, 
своїм грошам і сами лад дадуть. Даремне галичани думають, 
I Не мила попові жертва — іди, теля, додому! (пол.) — Ред.
що в нас гроші тілько для них збираються, і тілько для того, 
щоб купити собі від них індульгенцію на гріх лінивства; такі 
індульгенції не тілько в Галичині продаються.
На останок зазначу цікавий факт: стаття «З кінцем року» 
осягла собі високої чести бути гектографованою руками ворогів радикальної партії. Ще не одна стаття з «Житя і Слова» не 
заслужила собі такої честі. Гектографовані примірники продаються по 25 і по 35 к[оп]. Стаття справила справжній тріумф серед цих нових українських видавців, їм-бо досі не вдалося написати самим щось такого, щоб так попало радикалам 
в око, або хоч так їм здавалось, дарма, що вони «вороги», — аж 
знайшовся, спасибі йому, «добрий чоловік», та ще й редактор 
радикального вістника. Коли б тілько д. Франко бачив «побідоносні» погляди своїх видавців і чув тон, яким вони питають радикалів при стріванні: «А ви читали “З кінцем року”?». 
Що ж казати радикалові на таку anzügliche Frage?
 — «Не так 
тії вороги, як добрії люде!»