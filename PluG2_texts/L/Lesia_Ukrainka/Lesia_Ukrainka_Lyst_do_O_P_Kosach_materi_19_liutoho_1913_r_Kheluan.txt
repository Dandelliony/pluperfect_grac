6.ІІ.1913
Люба мамочко!
От уже і знов довго нема звістки від тебе, коли не рахувати пересланих газет, «Ради» з рецензією про «Кам[інного] Госп[одаря]» і «Гадяцької» (хто се там так романтично підписався 
«Лео Грустный»? Чи ти не знаєш, хто такий Василько?). «Рідного краю», відколи я тут, не одержую, мені його Кл[ьоня] не пересилав, бо збірав №№ з статтею про музик[альну] етн[ографію]. Остатня картка від тебе була з привітом від Гончаренка. 
Я передала той привіт Кльоні, він так само дуже утішився ним, 
як і я, і питає Гончаренкової адреси, а я її не знаю; може, ти знаєш або можеш довідатись, то май добрість, пошли її Кльоні 
(йому то, либонь, треба хутко) просто, бо через мене буде дуже 
кружно і довго. Як будеш мені писати, то я просила б сповістити, чи не відбилась якою неприємностю історія з клубом 
на Люді, — щось вона давно мені не пише, і я навіть не знаю, 
чи одержала вона мої два листи сеї зими. Дивує мене теж, що 
Сірий мовчить, — не може ж бути, щоб він не одержав мого 
листа, посланого при листі до тебе, — се вже, видно, знов замишляє, «який би ретязь ще сплести». Але мені вже всі оті їхні 
ретязі обридли, і я їм, врешті, можу таку штуку зробити, якої 
вони й не сподіваються. Вони всі звикли, що я, ненавидячи 
прилюдні скандали, ніколи не пишу листів в редакції, не збіраю третейських судів і т. и., але в мене все ж є один спосіб — не 
давати їм ні стрічки, — і я можу вдатись до того способу, хоч би
й як то було мені матеріяльно невигідно. Я не буду загрожувати переходом в чужу літературу, як то роблять инші, бо то 
«себе дороже стоит», але я можу зробитись учителькою європейських мов і прожити без тих «гонорарів», за які треба стілько зневаги приймати. Та й не тілько в справі гонорарів, а й взагалі нема щирої правди в відношенні наших редакцій до мене 
(се не стосується до редакції «Р[ідного] Кр[аю]»), — довго було 
б про се писати, нехай колись розкажу. Я маю від них багато 
компліментів, але вони мене за людину не вважають, а тілько 
за якусь пишущу машину, се для мене ясно. Тілько ж вони колись побачать, що справити собі другу таку «машину», коли 
сю змарнують, не так-то вже легко… 
A propos, «Вістник» мені не посилає досі 1 кн[ижки], де є 
«Ізольда», хоча я давно послала свою адресу конторі. Коли 
се вічна історія з передплатою, так невже ж ся поема не варта 8 р[ублів]? адже ж я за неї нічого не одержала поки що, то 
можна б хоч книжку прислати. Се зветься, що журнал виходить «при близшій участі» моїй. В чім, властиве, виражається 
тая «близькість», хотіла б я знати? Чим се я близше стою до редакторської уваги, ніж, напр[иклад], Б[орис] Лазаревський 
(теж нашли «знаменитость»!)?.. Ет, та годі вже мені про се, а то 
струю собі сей прекрасний осяйний день, освячений великим 
Ра, що знов став до нас ласкавий після тижня гніву. А він таки 
був дуже розгнівався за щось: цілими днями віяв шалений вітер і застилав густим серпанком пороху обличчя Ра. Холодно здавалось і непривітно, хоча справжнього холоду і не було, 
а так, як буває у нас сухої осени. Вечорами було тихо і досить 
тепло, але я ще боюся сидіти вечорами надворі, бо спадає роса. 
Сьогодні вже вітру нема і тепло так, що треба сидіти в затінку, а то кров починає бунтуватись. Я тому дуже рада, бо і найменший холод мені тепер тяжко терпіти, між иншим, і через 
те, що важко носити теплу одежу на собі. З половини января я стала поправлятись, а то була так знесилилась і схудла, 
що таки буквально «ледве по світі ходила». Потім лікарь дав 
мені деякі ліки, що, либонь, мені добре прийшлися (якийсь 
Helmitol з водою Vichy), крім того, мене примусили снідати 
в ліжку, як тілько прокинусь, а потім одягатись, залишити 
дієту і їсти, що і скілько зможу. Від того часу вага моя, а головно сила, стала більшати, і я вже можу ходити, не задихаючись, 
чесатись стоячи і не куняти по цілих днях, а бути як всі люде. 
По аналізах видко, що білок зменшується і баціли зникають, — 
значить, діло йде на лад. Сьогодняшній день дає надію, що 
весна вже як слід почалась, певне, і моя поправка піде як слід. 
От тілько курортне животіння вже обридло і хочеться додому. 
Будь здорова, люба мамочко, міцно цілую тебе. Привіт Мих[айлові] Вас[ильовичу], п[анові] Петр[уненку] і всім родичам 
та приятелям. 
Твоя Леся 