
Буковина, Вижниця над Черемошем,
у п. Москви, властителя руського склепу
14–1/VII.1901
Любий папа!
Листа твого отримала я вже тут, переслала мені його Ольга, 
а я ждати його в Чернівцях не хотіла, бо зважила, що краще 
їхати помалу в гори, спиняючись то тут, то там, щоб потроху 
звикати до більших високостів. Тепер я у Вижниці над Черемошем (єсть ще якась друга Вижниця над якоюсь иншою річкою, 
то треба так на адресі писати), се вже в горах, приближно на 
такій високості, як Кімполунґ, де я жила, звідси днів через два 
поїду в Буркут, спиняючись по дорозі в Яворові у Окуневських (у тої п. Ольги Окуневської, піаністки, що колись училась у Лисенка) і в Ольги Федоровни в Ясеневі, а потім приїду в Буркут, се єсть колонія для анемічних і пр. високо в горах 
(1200 метрів), недалеко від Венгрії (там близько Чорна гора), 
не город і не село, а просто доми серед ліса. Єсть там «заклад 
купелевий» (ванни), желізні води, під наглядом доктора, — се 
так щось, як санаторія, тілько без дорогого шику німецьких 
і швейцарських санаторій. Впрочем, подробно описать можу 
тілько тоді, як буду там. Їду в гори тепер, не ждучи до осени, 
як радить мама, через те, що іменно тепер найкращий сезон 
для життя в горах (восени вже холодно і не для всякого добре, 
кажуть доктора і сами гірські люде), а также для того, щоб 
приїхати додому уже зовсім здоровою і впевнити Вас всіх, що 
ніякої причини до трівоги нема.
Даремне ви так нападаєтесь на Квітку, я, властиве, не знаю, 
в чім його злочинство. Хіба я одна могла б напастись, що він 
мене видав перед вами, але й я не нападаюсь, бо сама бачу, 
що так вийшло краще і що так всякий би зробив на його місці. 
Може бути, що якби він сього не зробив, то я б і досі мовчала 
про свій стан здоров’я, боячись кидати зайву трівогу, хоч, певне, се було б гірше, бо по щирости жити легше, ніж скриваючись. Хоч мама сердиться, звідки взяли, що вона злякається 
«бредней Квітки», однак же вона пише мені, що я заражена, що 
в мене легке застромлене і т. и., а сього ж їй і Квітка не міг казати, — именно таких її думок я і боялась. Що в мене показувалась разів 3–4 кров, то ще нічого не значить, у мами вона показувалась далеко частіше, і все-таки з того нічого страшного не 
вийшло. Я зовсім певна, що мій катар тілько катар і більш нічого, але, щоб він не обернувся в хронічний і не розвивав далі 
всяких «предрасположений», я хочу його вилічити тепер же, 
беручись одразу до більш енергічних способів, ніж би варт 
ради такої все-таки пустої слабости, як катар.
Я зовсім і виду не маю дуже слабої людини, от така я тепер, як була в Київі перед виїздом (тілько припадків і крайньої нервности нема), і кашляю в тій же мірі (тілько що часом рипить у грудях та дуже рідко показується кров), на лице 
я здаюсь далеко здоровшою, енергія як часом, то нормальна, 
а як часом, то нема ніякої, але се відноситься більше до «самочувствия», об’єктивно ж беручи, се річ мало замітна. Буваю 
часто в анемічному стані, надто надвечер, — маленькі одливи 
від голови і певна безсилість, але не в такій мірі, щоб мені потрібна була стороння поміч. Та от, здається, і все. Зрештою, я 
вже писала про це все Лілі і ти мав той лист читати.
Мені дуже дивно, що ти пишеш мені «не удерживай Квитку, пусть едет в Швейцарию». Коли се я кого «удерживаю»? 
і чого б я мала «удерживать» в даннім разі? Се зовсім залежить 
від його волі і потреби, куди йому їхати, а куди ні, і я нічого 
йому радити не буду. Не бачу теж причини, чого б я мала забороняти йому бути там, де я. Коли він був у Чернівцях, він 
мені нічого не заважав, абсолютно нічим не розстроював, ніяких нервностей не показував, до того ж бігав там собі з студентами, так що я його остатні дні мало й бачила (він виїхав 
за тиждень раніше). Було б дуже дивно, якби я при таких обставинах ні з того, ні з сього сказала б йому: я не хочу, щоб ви 
були там, де я. Се навіть мало б якийсь чудний смисл. Мені неприємно, що і ти йому про се говорив, так наче він божевільний чі заразний, що вже з ним в одному городі жити не можна. 
Впрочем, се твоє діло. Тілько ж я нікого «не удерживаю», але 
й не проганяю нікого без причини, кажу се просто і прошу не 
сердитись за се, — я держусь у цій справі нейтрально, бо инакше не вмію. Не знаю теж, чому вираз сімпатії до мене чі дбання про моє здоров’я має називатись «вмешательством в наши 
семейные дела», — коли так, то й порада твоя «їхати в Швейцарію» теж єсть «вмешательство»? Мені чогось неприємно 
те, що ти ставиш питання, чі бути Квітці там, де я, чі ні, — се 
мене ставить в фальшиве положення. Я йому нічого казати не 
буду, нехай собі, як хоче, робить, а тобі кажу зовсім щиро, що 
він мені нічогісінько не заважає такий, як він тепер. Здається, 
він має ту саму ідею про мою слабість, що ви (тілько не каже 
нічого), і через те «щадить» мене до смішного, навіть боїться 
про всякі київські діла розказувать, щоб я не «з’іритувалась». 
Мені взагалі смішна моя роль, — я себе вважаю сливе здоровою, а мене всі вважають серйозно хворою. Я просила Ольгу 
і Квітку написати Лілі про мене все по правді, як їм здається 
мій стан здоров’я, давши їм слово не допитуватись, що вони 
написали; як напишуть, то, може, тобі Ліля розкаже. Впрочем, 
можна і мені вірити, бо я, коли не мовчу, то пишу по правді.
Я оце напишу зараз мамі в Гадяч, а Лілі в Колодяжне.
Бувай здоров, міцно цілую тебе. Будь спокійний за мене, я 
приїду здорова.
Твоя Леся

I Дуже дякую за гроші, я думаю, що їх буде занадто багато. — Л. У.
II Звідти напишу точний адрес. Поки що пиши сюди, в Вижн[ицю], а мені 
перешлють. — Л. У.