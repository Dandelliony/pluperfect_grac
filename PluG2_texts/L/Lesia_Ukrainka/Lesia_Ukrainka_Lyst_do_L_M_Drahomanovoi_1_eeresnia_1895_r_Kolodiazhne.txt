
20.VIII
Дорога дядино!
Chaque femme qui se respecte n’écrit jamais une lettre le jour 
qu’elle a promis. 
Отак і я, замість 18-го вечором, пишу 20-го рано, та, може, 
се і краще, нащо два листи в один день! Провели ми з Дорою 
наших в  Київ, а  сьогодні проведемо папу во Мглин, Гадяч 
і  пр[очиї] «не столь отдаленные места». Так що тижнів на 
два зостанемось удвох «найстарша і найменша» на хазяйстві. 
Будемо варити варення, солити огірки, збирати масло і  сир 
для києвлян, перекрашувати підлоги у старому домі, шити 
зимнє плаття, — значить роботи буде доволі на три тижні, а то 
і на місяць, поки приїде мені на зміну мама, а я тоді одправлюсь в Київ в учащуюся колонію. Я казала мамі, що можу тут 
зоставатись хоч і до Різдва, а вона щоб була в Київі, але вона 
не хоче так, та й Олеся каже, що мама дуже томиться в Київі, 
бо завдає собі багато клопоту і біганини, часом і не дуже потрібної. Щодо мене, то, як се не дивно, мені, може, і приємніше 
було б зоставатись тут, — я тепер нелюдимкою стала, — та зате 
тут без бібліотеки трудно жити, бо треба ж щось робити. Тим 
часом я витягла деякі свої старі папірці і думаю зробити з них 
щось нове. Побачимо!
Одно мені шкода, що, не поїхавши тепер в  Київ, я знов 
пропускаю случай побачитись з Мішею. Він ждав мене тут 
в початку авг[уста] і, не діждавшись, 5-го виїхав, а  тепер
вже ні́коли йому заїздити сюди, хіба що в Київі днів на два спиниться. Остається сказати — tant pis! 
Взагалі ж я не жалую, що оставалась у Вас так довго і помагала Вам, чим могла, у трудні часи, шкода тільки, що помочі 
з мене небагато!
Що то Ви там робите, чи вже в  Софії? Як буде з Зогом? 
Папа хутко (може, завтра) вишле Вам гроші (частину), він 
сподівається запевнити Вам 800 р. щороку. Вибачайте, що я 
досі не вислала Вам чаю і позичених грошей, сьогодні поїду 
до міста і зроблю се, а то увесь сей тиждень нікому було сим 
зайнятись за зборами в Київ, до того ж я, одвикши од многолюдства, просто голову губила серед дитячого ґвалту (у нас 
ще були у гостях малий Лисенко  і кузен Шимановський). 
Усі ці народи, троє хлопців і троє дівчат різного зросту, бігали, 
кричали, сварились, мирились, плакали, сміялись, по 3-чі на 
день купались (причому кожний раз розшукували простині), 
їли грушки і яблука в розмірах, ограничених тільки власним 
апетитом, невважаючи на грізно наступаючу холеру.
Наконець, коли се все забралось в Київ, то се було ціле велике переселення народів (8 душ їхало!). Можете здумати, 
що після такого переселення я вже не могла в той самий день 
писати письма... Окрім того, я всі ті дні була страх погано настроєна і могла тільки такі листи писать, що од них повіситись можна, Вам же я не хотіла б такого писати. Vous savez que 
j’ai du courage quand il le faut! Сього я научилась у Вашій хаті. 
Цілую міцно Вас і всіх моїх сестер і братів (по-українськи нема 
слова кузен!). Поклоніться дорогій могилі, як будете там.
Ваша Леся
Ліді, Раді і іншим писатиму сими днями по мірі настрою і часу. 
Всім знакомим щирі вітання. Жду від Ради довгого листа.