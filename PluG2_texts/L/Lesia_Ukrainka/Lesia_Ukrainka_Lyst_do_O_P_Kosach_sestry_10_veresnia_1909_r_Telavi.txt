
Телав, 28.VIII.1909
Дорогая Лілеєнько!
Що се може значити, що ти так давно до мене не озиваєшся?
Чи ти моїх листів не отримала до виїзду в Одесу — але ж, здається, то
неможливо? Чи за що сердишся — так чого ж мовчати? І я таки ні до якої
вини не почуваюся. Боюся, що ти або
хвора, або дуже розстроєна. Мені сумно так довго не мати від
тебе ні слова. А от скоро поїду в Єгипет, то туди ще довше йтимуть
листи і там я зовсім «заглохну»… Я таки збіраюся зовсім
серйозно, збіраю всякі відомости, розписую листи. Ось і тебе
попрошу переслати сього, що тута вкладаю, листа до Горбачевського. Я
згадала, що ти казала, ніби він дав би мені рекомендацію до свого брата
в Александрії, і тепер прошу його
про се.
Коли що-небудь несподіване перешкодить мені їхати в Єгипет на сю зиму,
то се буде шкода, бо я дуже виразно почуваю,
що «треба щось думать». Сього року мені дуже видимо погіршало і навіть
літом не було звичайного при таких хоробах поліпшення (за [винятком]
хіба скількох днів в іюлі), раз у раз
кров, часто болі, м[оча] вже по 14–15 раз на добу відходить (я
навіть клопочуся, як то я буду їхати 100 верстов кіньми вкупі з чужими
пасажірами, — не будуть же вони що 1 ½ години
для мене спинятись). Се вже не «самопочуття», а об’єктивні
ознаки, що справа моя не з найліпших, — c’est triste, mais c’est
scientifique… Треба скористати з того, що Ф[еоктиста] С[еменівна] може
побути з Кл[ьо]нею сю зиму і що маю ще рештки
своїх грошей, та попробую одурити баціли ще раз, коли воно
ще не запізно, ну, а як вийде, що пізно, то вже, звісно, ні на кого
жалувати не буду, і на долю теж ні, бо, властиве, то буде досить
консеквентний кінець тої долі, що я сама собі «викувала»,
бо якби мені дано змогу завернути час того «кування» назад,
то я, либонь, таки те саме робила б, що допровадило мене до
такого скутку. Лоґічно взявши, я не маю права, може, й ратуватись, але
тут уже рішає не лоґіка, а інстінкт і деякі «посторонние соображения».
Між иншим, у мене саме тепер багато
всяких грандіозних літературних замислів і хотілось би відтягти час
повного інвалідства, доки ще не такі літа, що «ум кончал»… Так чи сяк,
збіраюся в Єгипет…
Кльоня щодо грудей мається непогано (в Телаві рецідівів
не було), але горло все однаково і нерви не ліпші, роботою томиться
так, що і листів не може писати, хіба з великим зусиллям, — тому і тобі
не писав. З Ф[еоктистою] С[еменівною] ми
живемо в згоді. Маруся вступила в тутешню прогімназію.
Будь здорова, поцілуй Михалів. Поздорови кузіну Оксану і привітай
родичів. К[льоня] тебе цілує.
Твоя Леся