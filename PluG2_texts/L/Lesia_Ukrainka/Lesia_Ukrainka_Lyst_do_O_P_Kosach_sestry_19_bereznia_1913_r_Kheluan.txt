6 (19).ІІІ.1913
Дорогая Лілеєнько!
Чого мій лист так довго блукав, трудно здумати. Видно, хтось 
інтересується листами з Єгипту, хоч би й від незнайомих, 
і стіль мій так йому сподобався, що він учився листа напам’ять,
 инакше міг би, прочитавши, переслати швидче (слід би
мені писати листи віршами, бо то легше вивчити, ніж прозу). 
От, значиться, і пиши листи… Коли б і сей мій лист не приїхав 
рівночасно зо мною ще тілько в Одесу. 
Я тобі з Одеси буду телеґрафувати, скілько часу пробуду 
там, коли і куди звідти поїду, а ти відповідно до того, може, 
де-небудь мене переймеш, щоб побачитись, бо я тепер не могтиму приїхати до тебе та й взагалі не знаю, чи зроблю який 
вибіг з Одеси, окрім як додому. Мені, властиве, слід би поїхати хоч на скілька днів у Київ, щоб урядити деякі свої справи 
і попробувати розплутати деяку плутанину, про яку писати — то тілько ще більше заплутувати (там з Сірим і инш[ими]), 
слід би се зробити головно через те, що мене це все дратує непомірно і робиться вже невиносимим. Але не знаю, чи буду я 
почуватися в силі до такої додаткової подорожі, бо щось моя 
сила не дуже-то швидко зростає на сей раз. Недавно я важилася і маю 47,8 kilo, се не Бог зна яка вага, особливе коли взяти на увагу, що з приїзду я важила 48,7; правда, раз спустилося було і до 46,9, але отож тоді й було так, що я вже ні стояти, 
ні ходити від слабкости не могла. Helmitol мені на нирки, безперечно, помагає (навіть завважаю деякий добрий вплив і на 
цістіт), але я не бачу, щоб мій загальний стан так уже тісно 
зв’язаний був з нирками, а хіба ж не все одно від чого почуватися розклеєною, чи від нирок, чи від якої иншої, може, й невияснимої причини. Я починаю думати, що тут просто винен 
«опасный возраст», в який я вже ж уступила, а коли се так, то 
тут, окрім часу, ніщо не поможе, хоч, звісно, і час той нічого 
веселого принести не може, бо відомо, що принесе «невигойну хворобу» — старощі. Ну, та над сим пищати не приходиться, бо се вже доля всього роду жіночого. Правда, багато є жінок, що здоровші від мене, хоч і старші, але ж мій орґанізм уже 
зроду, видно, не по-людськи заправлений, то таким буде й до 
віку… Коли шукати близшої причини задержці моєї поправки, 
то, може, треба трохи винуватити сьогорічню тутешню весну, 
що зовсім не варта тої чудової зими, яку ми тута мали. Якась 
чудна стоїть погода: на сонці неможливо пече (+30°), а в затінку не можна сидіти від холоду (+12, +13° R), при тому часто буває 
вітер шалений (майже щодня, а ввечері і вночі то вже конечне віє), не так і холодний, але якийсь прикрий і дошкульний. 
Розуміється, «старожили» дивуються і запевняють, що від часів фараонів такого марта не було, але від того не легше. Тепер 
по сезону пора б уже бути хамсінові, і се було б краще, бо хоч 
тепло було б неабияк, а замість того маємо вітри з півночі та 
зо сходу, що тілько виють та добуваються в хату крізь усі шпари, а нема з їх жадної користи. Я від того схопила нежит і кашель, що й досі ще не зовсім пройшов, хоч уже минає потроху. 
Ну, та се речі пусті і буде ж їм нарешті якийсь кінець. Я думала 
виїхати звідси на великодному тижні, бо дальше, либонь, не 
варто зоставатись: «сезон» кінчиться, пансіон наш роз’їдеться, в инших пансіонах теж буде недбальство і втома, властива 
всім, хто живе «сезоном»; буде, певне, занадто гаряче тут, а на 
морі часто буває краще в квітні, ніж в початку мая, коли чомусь часто робиться якийсь холодний «перелом» в погоді. Але 
зовсім точно зважити тепер свого виїзду я не можу, бо може 
трапитись, що прийдеться на тиждень раніше або на тиждень 
пізніше його призначити (звідси раз на тиждень ідуть пароходи в Одесу). Грошей, я думаю, мені стане до самої доми, а вже 
до Одеси напевне, хоч би я і тут побула лишній тиждень, бо, 
крім 100 р[ублів] від Оксани, я ще одержала з Києва за роботу 
70 p[ублів] та тут маю один урок франц[узької] мови, що дасть 
мені р[ублів] 40 (се небагато, а все ж пів місяця можна оплатити). На подоріж в Київ (коли зможу поїхати) я думаю з Києва 
ж і витягти (там є маленькі довжки), так що, либонь, не прийдеться клопотати тебе чи инших Geschwister собою. Маю ще 
дещо готового про запас для заробітку на літо, коли не розсварюся з своїми «роботодателями», що, зрештою, досить можливо. Ну, та се вже видно буде, хто кому потрібніший, чи я їм, 
чи вони мені. 
Бувай здорова, моя золотая Лілеєнько. Цілую міцно тебе, 
Михаля і Оксаночок (чи то я їх побачу сеї весни? а хотілось би, 
та й пора б!). 
Твоя Леся