Така єї доля
Образок з життя
Невелика хата у Пріськи Чугаїхи, але зате порядна, біла, не 
гірш, як у людей. Та й нащо їй велика хата? Сама вона живе 
в ній із своїм старим: ні діток не має она, ні родини; от хіба 
тілько сусідка або кума забіжить часом на попрядки чи так 
у свято прийде одвідати; а то Пріська все сама та сама. Тепер 
же вона має гості; не які й гості: з свого таки села прийшла до 
неї кума її, Мотря, давня приятелька (ще дівчатами товаришували). Сидять вони собі та й прядуть, розмовляють; та розмова ведеться помалу, щораз уривається; веретена шпарко 
ходять; видно, не для забавки та робота взята.
 — Чи давно, кумо, навідувались до дочки? — пита Пріська.
 — А от, мабуть, тижнів зо два, як була в неї.
 — Ну, що ж? Як там вона?
 — Ей, вже єї житє! Відомо, не було їй добра, то й не буде…
Розмова затихла, і знов шумлять веретена. Мотря похилила журливо голову і ще пильнійше взялась до роботи. Пріська 
почала стиха поспівувати:
Чи ти мене, моя мати, в барвінку купала,
Що ти мені, моя мати, долі не вгадала?..
 — Так, кумо, так! Не вгадала я долі своїй донечці: втопила єї головоньку за п’яницю; я ж думала, як лучче. Ви ж, кумо, 
знаєте, які мої достатки; а то ж богатирь, цілий ґрунт має, 
єдинак у матері!
 — Чи ви не знали єго вдачі, що він п’є?
 — Ой, чому ні! Казали мені люде, вже по заручинах, що бачили єго в місті п’яного. Бився з москалями; а мати єго ходила 
за ним та просила, щоб додому їхав. Та де! Не вважає на матірь, ні на людей; там такій, як уп’ється, то й на матірь не раз 
кидається бити. Чула я, кумонько, чула теє все; та що ж? — Думаю: — як там раз щось трапилось, то чи то оно завжді так 
буде! От, може, з хлопцями загулявся або хто підпоїв! А може, 
ще й брешуть люде, так, із заздрощів. Та хоч би й правда тому 
була, що любить гуляти, то що ж уже! Дівчина вже заручена; 
одмовити — треба сплатити за безчестє; та й горілка, що люде 
випили на заручинах, теж єго була; а де ж мені, бідній, було те 
все посплачувати! Та ще й то думаю собі: він парубок молодий, 
то й гуляє; а ожениться, то, може, єму той шум з голови вийде. 
Жінка, господарство, то те, то се, та й забудеться.
 — А дочка ваша як на те пристала?
 — Та що! Дочка, звісно, не хотіла, цілий тиждень від заручин до весілля все було плаче та просить: «Матіночко рідна, не 
топіть ви моєї головоньки!» Та не слухала я єї, бо она молода, 
ледве шістнадцять минуло; що она ще знає!
 — От бачте, якби були послухали тоді, то й не нарікала б на 
вас дочка тепереньки.
 — А чого она має на мене нарікати? Хіба ж я винна? Я ж думала, як лучче; що ж, коли єї доля така!
 — Що там, кумо! Доля долею; а якби таки ви лучче людей 
розпитали, чи що… А то так уже зовсім, немов з мосту та в воду.
 — Що ж мені людей питати? Чи то люде знають, яка кому 
доля суджена? Таж от я: пішла замуж; ні я свого чоловіка перед весілєм не бачила, ні він мене; батьки заручили і повінчали; та й що ж? Чи мені зле було, чи що? Хвалити Бога, ми з старим жили не гірш, як люде живуть. Не без того, щоб часом не 
посварив, не раз було і попоб’є; а все ж я за ним лиха не зазнала, 
не то що тепер, що хіба хто не хоче, той не обидить! Ото тілько 
покійна свекруха було не раз допече до живого, та й то: я було 
змовчу, все корюся, то она й подобрішає. Ще коли б моїй дочці 
така доля, як мені була!
І знов замовкли обидві. Мотря пильно пряде; тілько часом 
одведе руку від мички, щоб хустку поправити, а може, й сльозу втерти потайну. Пріська знову завела пісні:
Дала мене мати далеко від себе,
Наказала не бувати аж сім літ до себе.
А я, молодая, того не стерпіла,
Сивенькою зозулею у рік прилетіла…
 — Ох, прилітала й моя сива зозуленька до мене. Як допекли їй там оті прокляті, не витримала моя голубонька: втікла до своєї матінки! Приходить ото она до мене, така змарніла, аж я злякалася, глянувши на неї. «А то ж що тобі, моя 
дитино?» — кажу я та аж заплакала. «Вже, — каже она, — мамо, 
хоч ви мене бийте, хоч ви мене проганяйте, не піду я від вас 
до тих недовірків; краще в ополонку, як до них!» — «Бог з тобою, моя дитино, — кажу я їй, — чи ж я тебе проганятиму, моя 
доню! Тільки ти роздумайся гаразд: може, то ще так! Чи то 
раз бува, що чоловік із жінкою сваряться? Ще таки, може, погодитесь; може, оно й минеться!..» — «Ой, ні, не минеться! — 
каже она. — Не можу я того більш терпіти! Не пійду я туди, не 
пійду!» Та що думаєте? Прийшов єї чоловік та й почав просити та перепрошувати. «Я, каже, не дам єї нікому і пальцем 
зайняти; а матір, коли она їй хоч слово скаже лихе, далебіг, 
і з хати вижену, не то що!» Що ж! я подумала, подумала: «Іди, 
кажу, дочко, може, тобі й справді ліпше буде; аж бач, як присягається!» Та й що мені було робити? То таки чоловік: як же 
я можу жінки до него не пускати? Пішла вона; та що ж? Спершу то таки чоловік трохи шанував, а потім то ще гірше бити 
почав та ще й докоряє, гризе по цілих днях. Ой, доню моя безталанная!..
 — Що ж, може, її хоч свекруха жалує?
 — Де там! Коли вже чоловік збиткується, то свекрусі… Сказано: чужа мати!.. Ой, кумо, засиділась я у вас, вже й нерано; 
а я ще хотіла у Будища пійти, одвідати мою безталанную та 
хоч розважити єї трошечки…
 — Ідіть, кумо, йдіть! Просіть єї там, щоб до нас коли прийшла; вже давненько я єї не бачила.
 — Она б і раднійша; та чи ж пустять єї? Там такі…
 — Ой, кумо, кумо, занапастили ви свою дочку!
 — Ні, кумо, не кажіть ви сего мені! Що я винна? Хіба я своїй 
дочці ворог? Така вже єї доля!
 — Може!
Мотря взяла гребінь, поцілувалася з кумою і подалась до 
дверей.
 — Будьте здорові!
 — Ідіть здорові!