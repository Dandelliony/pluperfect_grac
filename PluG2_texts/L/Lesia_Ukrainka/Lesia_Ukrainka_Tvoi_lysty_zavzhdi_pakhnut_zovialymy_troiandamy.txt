Твої листи завжді пахнуть зов’ялими трояндами, ти, мій бідний, зов’ялий квіте! легкі, тонкі пахощі, мов спогад про якусь 
любу, минулу мрію. І ніщо так не вражає тепер мого серця, як 
сії пахощі, тонко, легко, але невідмінно, невідборонно нагадують вони мені про те, що моє серце віщує і чому я вірити не 
хочу, не можу. Мій друже, любий мій друже, створений для 
мене, як можна, щоб я жила сама, тепер, коли я знаю инше 
життя? О, я знала ще инше життя, повне якогось різкого, пройнятого жалем і тугою щастя, що палило мене і мучило, і заставляло заламувати руки і битись, битись об землю в дикому бажанні згинути, зникнути з сього світа, де щастя і горе 
так божевільно сплелись… А потім і щастя, і горе обірвались 
так раптом, як дитяче ридання, і я побачила тебе. Я бачила 
тебе і раніше, але не так прозоро, а тепер я пішла до тебе всею 
душею, як сплакана дитина іде в обійми того, хто її жалує. 
Се нічого, що ти не обіймав мене ніколи, се нічого, що між 
нами не було і спогаду про поцілунки, о, я піду до тебе з найщільніших обіймів, від найсолодших поцілунків! Тілько з тобою я не сама, тілько з тобою я не на чужині. Тілько ти вмієш ратувати мене від самої себе. Все, що мене томить, все, що 
мене мучить, я знаю, ти здіймеш своєю тонкою тремтячою 
рукою, — вона тремтить, як струна, — все, що тьмарить мені 
душу, ти проженеш промінем твоїх блискучих очей, — ох, 
у тривких до життя людей таких очей не буває! се очі з иншої 
країни…
Мій друже, мій друже, нащо твої листи так пахнуть, як зів’ялі троянди?
Мій друже, мій друже, чому ж я не можу, коли так, облити 
рук твоїх, рук твоїх, що, мов струни, тремтять, своїми гарячими слізьми?
Мій друже, мій друже, невже я одинока згину? О, візьми 
мене з собою і нехай над нами в’януть білі троянди! 
Візьми мене з собою.
Ти, може, маєш яку иншу мрію, де мене немає? О, дорогий 
мій! я створю тобі світ, новий світ нової мрії. Я ж для тебе почала нову мрію життя, я для тебе вмерла і воскресла. Візьми 
мене з собою. Я так боюся жити! Ціною нових молодощів і то 
я не хочу життя. Візьми, візьми мене з собою, ми підемо тихо 
посеред цілого ліса мрій і згубимось обоє помалу, вдалині. 
А на тім місці, де ми були в житті, нехай троянди в’януть, 
в’януть і пахнуть, як твої любі листи, мій друже…
Крізь темряву у простор я простягаю руки до тебе: візьми, візьми мене з собою, се буде мій ратунок. О, ратуй мене, 
любий!
І нехай в’януть білі й рожеві, червоні й блакітні троянди. 
7.XI.1900