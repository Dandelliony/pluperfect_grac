Не всі мої квітки пішли з тобою
В сирую землю, дощ її змочив,
Ту землю, дощ, мій друже, а не сльози,
Я сліз моїх в могилу не лила,
Я кинула в могилу тілько квіти,
Усі ті квіти, що мені дала
Скупа весна твого скупого краю,
Але не всі мої квітки сховались
В сирую землю, бо не все пішло
В могилу, ні, не все, що я любила.
Уста говорять: так, ніколи, більш ніколи!
А серце їм не вірить: чи даремне ж
В мені бренить струна вічно-тремтяча?
Бренить, як любий голос той, що став без гуку
Ще за життя, — він став без гуку
В житті, але не пам’яти моїй,
Не в серці, ні — бренить, бренить той голос,
У кождий час, у кождую хвилину.
Чи я сміюсь, чи плачу, він говорить:
«Я тут, я завжді тут, я все з тобою!»
Чи хто мені стискає дружнє руку,
Чи я проважу з ким розмову любу,
Чи поцілунок на устах озветься,
Струна бренить, немов луна далека:
«Я тут, я завжді тут, я все з тобою!»
Чи я спущусь в глибінь прозору мрії,
Де постаті леліють ясні й темні,
Незнані й знані, і наводять чари,
І душу опановують, — все голос промовляє:
«Я тут, я завжді тут, я все з тобою!»
Чи сон мені склепить палкиї очі,
Розмарені, утомлені від мрії,
То крізь важкі, ворожиї сновиддя
Бренить струна тужливим, дивним співом:
Інші редакції 431
«Я тут, я завжді тут, я все з тобою!»
І кожний раз на голос того співу
Із мого серця квіти виростають,
Оті, що ти не вмів зірвати за життя,
Що ти не взяв з собою у могилу,
Нехай живуть, нехай жалобу красять
Крівавими рубінами, нехай
Тремтять, як голос той, що промовляє:
«Я тут, я завжді тут, я все з тобою!»
Kimpolung 7.VI.[1]901