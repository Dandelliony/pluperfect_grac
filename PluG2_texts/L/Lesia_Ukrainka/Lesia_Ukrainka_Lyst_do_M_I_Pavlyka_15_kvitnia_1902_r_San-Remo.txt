
San Remo, Villa Natalia, Corso Cavallotti
15.IV.1902
Шановний друже!
Не беріть мені за зле, що я мовчала. Я не лежала 3 тижні, але 
й здорова не була, все нападали бронхіти, то сухі, то мокрі, мучило безсоння та плеврічні болі, а до того і душа, і думка були 
до краю неспокійні, а далі й змучені через різні справи, про 
які було б довго, та й нецікаво для Вас, розказувати. Отже, писати не могла.
Я рада за Вас, що Ваші «добродії» хоч трохи схаменулись,
а ще більше рада, що їдете до Софії, — окрім всього иншого, 
Вам, може, там і на здоров’я ліпше буде, бо там сей сезон найкращий, ще не гарячий, але вже теплий.
Привітайте там від мене Ліду, Івана та Міку. Я й Ліді сього місяця тілько на картку здобулась, але нехай вибачить, — я 
не писала їй листа з тих самих причин, що й Вам. Я тепер далеко не завжді в стані писати листи акуратно, і так ще, може, 
довго потриває (кажуть, я років за два тілько можу вигоїтись 
зовсім), — будьте вибачні, бо така нерівна псіхолоґія властива, 
здається, всім моїм товаришам по хоробі, певне, вона корениться в фізіолоґії, хоч мені завжді здається, що причини 
мого настрою зовсім не в тім, що в мене груди болять або кашель мучить, та, певне, то тілько здається.
У всякім разі, два остатні дні я і фізично, і псіхічно здаюся 
собі здоровою цілком (що від чого залежить, не тямлю), так що 
навіть рука до роботи поривається.
Так чи інакше — ми ще поборемось! Я ще бачу довгу путь 
перед собою і думаю, що найгірше для мене вже минуло. Моє 
серце «горе» — а Ваше?
Напишу ще до Соф[ії], а тепер боюся розминутись з Вами, 
та ще до того спішуся.
Бувайте здорові, шановний і дорогий друже.
Л. Косач