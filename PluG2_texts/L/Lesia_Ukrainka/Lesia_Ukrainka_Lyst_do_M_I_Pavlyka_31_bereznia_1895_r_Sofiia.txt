
19–31/ІІ[І].1895
Шановний друже!
Отримала вчора Ваш лист і хтіла, щоб сьогодні пішла моя відповідь, але, на мою досаду, запізнилась. Діло в тім, що у дядини вже є інфлуенца і вона злягла, отож я і Рада мусимо тепера 
глядіти слабих і взагалі всього, а се в Болгарії не така-то легка річ. Хоч все оце і прикро, але я чогось-то зовсім навіть «не 
трачу гумору», відай, парадокс «чим гірше, тим ліпше» має до 
певної міри свою рацію. Дядькові, здається, трошечки краще, 
врешті, се як до години. Коли б тілько ота інфлуенца.... Ну, та 
цур їй, якось-то буде! більш нічого не видумаєш тут. Дядина 
перейшла в мою хату, а я тим часом на перепутті пишу до Вас, 
з переривами, і, певне, вийде мало толку.
Хоч я все продовжаю не розуміти сих безконечних варіяцій з «Гр[омадським] Г[олосом]», про які Ви мені пишете, однак 
постараюсь виразити деякі думки свої з поводу сього всього. 
Не розумію я: 1) Чому гал[ицькі] соціал-демократи мають стояти конче під польською фірмою? I 2) Що се за погрози, що коли 
їм не дадуть грошей, то тоді вони перейдуть до польськ[их] 
соц[іал]-дем[ократів], — де тут ідея і серйозне відношення, не 
кажу вже до своєї, але й до чужої справи? На місці пол[ьських] 
соц[іал]-дем[ократів] я б і сама не хтіла таких козаків охотного полку під своєю корогвою водити! 3) Чому тепер так неминуче потрібні гроші A[rbeit]g[eber’a] на «Гр[омадський] Г[олос]», коли в остатньому листі Ви писали, що «молоді» хотять 
сами видавати його, і, «розуміється, на галицькі гроші!»? І чи 
вже всі радикали вкупі не в стані скластись на 50 г[ульденів]? 
4) Чому Фр[анко], Яр[осевич]  і Дан[илович] противні кандідатурі Трильовського?  Що ж вони замість того хотять?
Тепер щодо грошей, даних Яр[осевичеві], скажу, що і я не 
в  праві розпоряжувати ними, бо я не відпоручник взагалі
A[rbeit]g[eber’a], у мене було одно всього діло, і я його справила, а більш ніщо не було доручено мені. Про гроші Яр[осевича] 
було сказано: нехай їх стребують у Яр[осевича] конечне і нехай 
повернуть на вибори. Отже, він повинен їх дати без балачки 
всякої. Окрім того, є 1.000 р. (напевне знаю) на вибори. Остановка, отже, не в грошах, а в згоді і солідарности між самими 
рад[икалами]. Що ж і хто тут може порадити?
Я не взялась би адвокатствувати за «Гр[омадський] Г[олос]» 
перед Яр[осевичем] чі A[rbeit]g[eber’ом], бо признаюсь, що не 
маю довір’я до Б[удзиновського] з його товаришами, я їх знаю 
тілько по тих звістках, які маю від Вас в остатній час, і звістки 
сі не вбільшують моєї віри в серйозність сих людей. Може, я 
в них помиляюсь, — хотіла б так думати, — але діло стоїть так.
Коли б «Гр[омадський] Г[олос]» видавали Ви або инша людина певна, то, вірте, я обома руками готова була  б йому 
помагати, як-от тепер помагатиму «Нар[оду]», а  так скажу 
тілько: побачимо, що ще з того буде. Запевне я буду рада змінити своє недовір’я на сімпатію, але ж се не робиться навмисне.
Бувайте здорові і простіть за такий лист, я його цілий день 
писала, то воно й видно.
Л. К.