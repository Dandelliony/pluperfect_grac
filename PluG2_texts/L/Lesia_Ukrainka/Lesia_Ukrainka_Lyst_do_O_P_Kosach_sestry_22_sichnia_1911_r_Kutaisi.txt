
Кутаїс, 9.I.1911
Любая Лілеєнько!
Дуже мені шкода, що Кльоня тебе стурбував листами про мою
слабість і що з того може вийти ще більше клопоту й турботи
для тебе. Правда, що тоді мені було таки погано, гірше, може,
ніж Кл[ьоня] думав, бо коли у мене t° була 39,7, то я таки від
нього се скрила, бачачи, що і так він дуже наляканий та зажурений. Але
t° вище 38 не дуже довго держалась, ледве тиждень,
і то, я думаю, було так через те, що напад загострення в нирках
трапився під час менстр[уації], а до того ще й зуб розболівся той, що
над ним сидів хронічний флюс. Тепер я зуб вирвала, флюс пройшов, а для
подорожі я вибіраю час, вільний від
менстр[уації], отже, думаю, що t° моїй нема причини здійматись вище
38°, а вже ж туберкульозні з t° в 38 їздять сами по далеких курортах
без жадної небезпеки для себе.Сі остатні дні t°
y мене звичайна, а вчора ввечері навіть була нижче 37. Значить,
нічого хронічно небезпечного нема. На пароході буду дуже берегтись,
можу і з каюти не виходити, прислуга там звикла до
людей, позбавлених руху, і, напр[иклад], як у мене був напад
на переїзді Конст[антинополь] — Одеса, то мене служанка гляділа, як
справжня сестра милосердя, і нічого мені не бракувало. Брати платну
провожату звідси до Єгипту коштувало б
дуже дорого, 300–400 p[ублів], і вона б скоріше стісняла мене,
ніж помагала, я вже знаю свою натуру, та й мало тепер часу,
щоб її знайти і щоб вона встигла зібратись. Раніше ж я сама
не рішалась збіратись, поки трохи зміцніла після «встряски».
Мені як не виїхати з Батума 14го, то й зовсім не варто їхати, бо
мусіла б або їхати в невигідний для подорожі період, або запізнитись до
февраля, а тоді вже мало часу до хамсіна лишиться.
Я б виїхала і раніше, та нема такого парохода по анатолійській
лінії, одеською ж боюся їхати через холод. Якщо ти ще не вибралась в
дорогу назустріч мені в Конст[антинопо]ль по Кл[ьони]ній телегр[а]мі,
то краще не завдавай собі того клопоту,
я знаю, що то тобі не легко, і радніша була б не мучити тебе.
А як уже вибралась, ну — то до побачення в Цареграді, в Hôtel
Khedivial, або ще на пристані в Галаті. Цілую міцно.
Леся
Кл[ьоня] найбільше боїться, як я буду в Конст[антинополі]
в отелі сама на случай слабости, і через те ото подав план зустрічі
твоєї зо мною, а я думаю, що мені не конечне мусить щомісяця бути
халепа.
Цілую Оксаночку, Дору і Михаля. 