Талого снігу платочки сивенькиї,
дощик дрібненький, холодний вітрець,
проліски в рідкій травиці тоненькиї,
се була про́весна, щастя вінець?
Небо глибокеє, сонце ласкавеє,
пурпур і злото на листі в гаю,
пізніх троянд процвітання яскравеє
осінь віщує — чи то ж і мою?
Що ж, хай надходить! мене навіть радує
душного літа завчасний кінець;
про́весни тілько нехай не нагадує
дощик дрібненький, холодний вітрець!
11/VIII.1900