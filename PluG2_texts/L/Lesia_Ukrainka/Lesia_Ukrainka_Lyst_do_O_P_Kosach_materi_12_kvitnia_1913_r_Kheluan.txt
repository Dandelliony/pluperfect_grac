12.IV (31.III).1913 
Люба мамочко!
«Полон» друкувався вперше у «Раді», т[ом] II (що ти з Старицьким впоряжувала). 
«Вістник Культури і Життя» був нічого собі, інформативний журналець, хоча й не вартий був таких жертв, які на нього положені. На жаль, в ньому найгіршим здалось мені «Любов 
до женщини». Рідко буває, щоб, очевидячки, щиро написана річ могла так дратувати! Просто і сміх, і досада бере від того 
«ревища» над «маленькими черевичками», хоч і почуваєш, що 
воно, либонь, щире. Се якась крайня розпущеність, не в моральному, а в естетичному значінні сього слова. От якесь погіршене видання Пшибишевського, а вже й той є погіршеним 
виданням д’Аннунціо… Сього, звісно, не можна казати авторові, бо він мене ззість, як побачить. Коненков його має деякий талан, але до «ґенія», либонь, тут ще далеко, а що його 
боги чисто кацапські, коли не фінські, то се безперечна правда, і я в них зовсім не пізнаю «реліґії батьків моїх», що відбилася такими прекрасними лініями і барвами у веснянках, колядках, обрядах та леґендах. Чому слав’янські боги конче 
мусять бути косолапими, кривоносими потворами — всі! — 
коли в наших казках навіть ворожа сила — «змій» — уявляється часто в подобі знадливого красня? а «перелесник»? а русалки? а «золото-кудрі сини» тої богині-царівни, що має на чолі 
зорю, а під косою місяць? Се ж, либонь, близька родина того 
Даждьбога, що вийшов таким «идолищем поганим» у Коненкова?.. Зрештою, коли хто собі уявляє, напр[иклад], лісового 
бога «без спины, с одной ноздрей», то чому ж його таким і не 
зображати, тілько нема чого розпросторювати сього «ідеалу» на всіх слав’ян, а треба виразно зазначити, до кого саме 
він належить. Ну, та цур їм, тим чужим богам! що вони мене 
обходять? 
Одержала листи від Сірого і від Люді (від Мухи ні). «Тепер уже пудільда»… Ну, та я така: як зо мною добрі, то й я добра. А так, щоб «я до них по-чеськи, а вони до мене по-песьки», 
то, Біг-ме, не буду терпіти більше ніколи, бо то, бачу, ні до чого. 
Людя пише, що за «Ізольду» заплачено вже по новому обрахунку, як встановлено з січня (я про ту постанову нічого не 
знала), — щоб по 100 р[ублів] від аркуша виходило. Се, звісно, 
що иншого, ніж 32 р[ублі] за 1 ½ аркуші віршів, але я боюся, 
чи не об’являть про мене, як про Коцюбинського, що я живу 
з «громадської запомоги», то я так не хочу. Зрештою, се, як 
і дещо инше, виясню вже, як буду в Києві. А, либонь, таки буду, 
хоча остатніми днями щось мені не ладиться якось — t° от уже 
которий день до 37,7 здіймається (се, певне, скуток листів!), 
чого з приїзду сюди ще не було. І пусте підвисшення, а так чогось виморює, що не раз і на ногах встояти не можу. Досадно, 
що над самий кінець такий скандал. Ну, може, якось минеться. 
Міцно цілую тебе, мамочко! привіт родичам і приятелям. 
Твоя Леся 
Вже не пиши сюди до мене, бо можеш розминутись.