

7.ХІ. 1895, Київ
Шановний добродію! 
або краще, незнайомий дорогий товаришу!
Не здивуйте, що я, непрошена, озиваюсь до Вас. Я  давно бажала написати до Вас, та через почту не випадало, а  оказії 
досі не траплялось. Мені хотілось висловити Вам, як глибоко пройняв нас (мене і мою дядину Драгоманову) той щирий, 
повний глибокої туги лист, що Ви писали Павликові, довідавшись про смерть мого дядька. Справді, багато було тоді 
листів співчуття, щирих, хороших листів, але такого, як Ваш, 
не було, се, власне, наче рідний син писав про втрату коханого 
батька. Вже хутко пів року мине з того часу, як ми читали той 
лист в Болгарії, але вражіння від нього живе у мене досі. Сім’я 
дядькова плакала ревне, читаючи, проте казала, що такі листи потішають, наскілько се можливо, у такій тузі.
Се були страшні часи, товаришу, здавалось, що уже все минає, що треба тілько ще дещо покінчати, поховати та й самим 
геть із сього світа! Де у кого се почуття зосталось і до сього дня. 
Кінчати треба, але ж як ще багато кінчати!
Напр[иклад], видання творів дядькових, — скілько ще часу 
уплине, поки воно буде доведено до пуття. Мені розказували 
про Ваші заходи коло достачення коштів для видання  (ще 
раз не можу втриматись, щоб не подякувати Вам за се!), але де 
ще ті твори, ще треба їх збірати по старих журналах і т. и. Я думала, що могтиму робити се тут у Київі, але, на біду, тепер 
тут громадська (публ[ічна]) бібліотека замкнена, а окрім того, 
мені ще не прислано бібліографії зі Львова. Та ради сього 
вже можна б і на північ поїхати!  Та, певне, знайшлись би 
й на півночі товариші, що помогли б у роботі. Я чула, що той, 
хто давав гроші, хотів, аби твори були конче в українському 
перекладі, але, на мою думку (так думає і вся наша родина), се 
було б не науково і не практично, бо, перш усього, се затяжна 
річ, перекладання усіх газетних статей, а по-друге: матерьяли (а се, власне, «матерьяли до біографії» передовсім) завжді 
друкуються в  тій мові, в  якій їх писано. Тут дехто подавав 
думку, що, може  б, вдалося надрукувати  т. (найраніших 
творів) тут, в  Росії. Воно навряд, але чому  б не спробувати? 
Може  б, Ви порадились там, у  Москві, з  Вашим меценатом 
про се? Воно б краще, якби ми могли провадити се діло зовсім 
сами, без помочі галицьких рук, бо... ну, та вже на сей раз, нехай обійдеться без пояснення причин. І взагалі, якби могли 
і за кордоном послугуватись «своїми», а не «чужими» руками, 
то було б найкраще. Хотілось би з Вами докладніше поговорити на сю тему, та нехай, може, колись потім. Я бо ще не знаю, 
чи й до мислі Вам оце листування зо мною. У всякім разі, товаришу, вірте моїй найщирішій повазі і прихильности до Вас.
Л. Косач
(Леся Українка — якщо, може, Вам се більш відоме ймення).
