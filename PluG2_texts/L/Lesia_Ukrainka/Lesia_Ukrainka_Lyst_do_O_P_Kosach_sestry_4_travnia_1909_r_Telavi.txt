
Телав, 3[-я] Нагорн[ая улица], 31
21.IV.1909
Любая Лілеєнько!
Що б мені зробити, щоб ти приїхала до нас? Окрім бажання бачити тебе, я
ще тим настоювала б на такій подорожі для тебе,
що, здається мені, ти таки могла б у нас більше відпочити, ніж
деинде, а нова для тебе природа і великий простор, що ділив
би тебе від Києва, де так тяжко жилось тобі сю зиму, може б,
згладили гострість почуття. Я знаю по собі, що ніщо так не вимучує, як
слабість близьких людей і туга по їх, але і мені помагала не раз нова
природа і тихе життя з приязними до мене
людьми. Я боюся, що коли б ти тепер, не відпочивши, взяла
яке місце лікарське, то могла б і сама заслабнути. Доро́га сюди,
як їхати з Одеси до Батума морем, не так уже втомна, а як хто
переносить море добре, то й сама дорога може бути відпочинком. З Одеси
до Батума коштує, коли їхати з Российск[ого] Общ[ества], 15 p[ублів], a
коли з Русск[ого], то, здається, 21. З Росс[ийського] їхати не погано,
тілько довше, бо там
все «кругові» рейси, але хто не бачив побережжя, то се навіть
цікаво. «Продовольствие» тепер в обох Общ[ествах] необов’язкове, а
замовивши за годину вперед, можна їсти за табльдотом — обід за 1
p[убль], снідання за 75 к[опійок]; чай варто мати свій, а за воду
платиться по 10 к[опійок] за великий
чайник. Крім того, можна і на остановках обідати десь в місті,
напр[иклад], в Севастополі і т. д., хоча се ледве чи дешевше. З Батума
до Тіфліса II кл[ас] коштує 6 р[ублів] (з копійками),
а з Тіфліса в Телав діліжанс — 5 р[ублів]. Коли хто говоритиме
про якісь небезпеки дороги з Тіфл[іса] в Тел[ав], то не слухай,
бо то дурниці, — дорога тут прекрасна, «нападений» вже давно ніяких
нема, тілько «по старій пам’яти» один пункт, недалеко від Телава,
оберігають стражники, і їх недосвідчені пасажири часом приймають за
розбійників і з того мають трівожні
хвилини. По теперешньому сезону можна до Телава з Тіфл[іса]
і за один день заїхати, — виїхавши в 6й год[ині] рано, тут будеш у 8
веч[ора]. Коли хто їде компанією в 4 чол[овіки], то може
взяти 4хмісну коляску за 22 р[ублі] 50 к[опійок] і їхати з якими
хоче остановками, хоч і 3 дні, — якщо їхатимеш з обома Михалями і з
мамою, то варто вам узяти коляску. Хоча за Мих[аля]
меншого, певне, нігде не платитимеш.
І діліжанси, і коляски наймаються і відправляються з Тіфліса, з
Ольгінської ул[иці], з так званої «розгонної почти», — се
місце центральне, і його там всяк знає. В Тіфлісі варто спинитись на
кілька днів відпочити перед діліжансом. Ми там спинялись в «Северных
номерах» на Головінському проспекті
(«тамошній Крещатік») — отель неважний, але я не знаю, які 
там инші, знаю тілько, що їх там багато. В Батумі можна і не
спинятись надовго; там і так приходиться годин 10 ждати від
парохода до поїзда, і люде здебільшого відвозять речі на вокзал, а сами
йдуть на бульвар до моря і там цілий день проводять без нудьги, бо там
дуже гарно. З Батума до Тіфл[іса] 12 год[ин] їзди.
От, здається, і всі головні відомости про те, як дістатися
сюди. Як бачиш, не трудно та й не так вже дорого (в Києві більше
проживеш, сидячи на місці), а хто не такий розклеєний,
як, напр[иклад], я, то воно, може, не так і втомно, до того ж тепер
сезон для подорожів найкращий — вже не холодно, а ще не
дуже гаряче (хоча тут у нас сьогодня вже +20 R в затінку, але се
якось зовсім не почувається за спеку).
Хоча ми часто поскрипуєм, особливо я, але думаю, що се
тебе не буде томити, бо клопоту се нікому не завдає і рідко
доходить до того, щоб похоже було на серйозну слабість, —
от в такім роді, як було в мене в Києві на переїзді з Берліна, —
пам’ятаєш? На око я тоді була майже здорова. Думаю, що літом
я почуватимусь не зле. Хоча оце я з листом запізнилась таки
через слабість: була кров з нирок і спина та боки дуже боліли,
в правому боці було немов кругле «стороннє тіло» і неначе давило на все
усередині, при тому t° всього 37,5, але я почувалася
слабо. Сьогодня вже нічого, минуло. Се трапилось, може, через те, що
перша половина квітня була чогось холодна і дуже
мокра, а може, й через тяжкий настрій у мене, а може, я втомилась,
пішовши трохи на гору, а може, од всього разом.
Вчора я отримала посилку. Спасибі Михайлові — се ж, певне, він
одправив? Тілько я б хотіла знати, як-то воно з фотоґрафіями
(портретами, що їх було багато в моїй скрині) та з Моісеєм і Гейне? Чи
вони пришлються окроме, чи, може, як-небудь
пропали? Коли пропали, то се дуже велика шкода для мене.
Ну, Лілеєнько, чи приїдеш же? Я б хотіла, щоб ти вже зараз
збіралась! Мене вже нетерплячка бере. Найкраще, якби ти телеґрафувала,
хто з вас має приїхати і коли. Хіба се так трудно
зважити?
Маму я вже просила в попередньому листі і тепер знов прошу приїхати.
Так само і Михайла. Цілую міцно вас усіх. Кльоня вітає і в гості
просить.
Твоя Леся
P. S. Чи не знаєш ти, наскілько добре випробуване і взагалі чи
варте довір’я нове средство проти туберкульоза, що зветься
Immun-Körper D-r Spengler’s (давоського лікаря)? Це (serum)
сироватка для вприскування. Тутешній лікарь сю річ вихваляє, і під
впливом його Кльоня вже купив сього Immun-Körper
«1 серію» (12 ампулок), тілько ще не буде вприскувать тижнів
півтора, бо саме прищепив собі віспу (по селах тут раз у раз віспа, а в
камеру всякі люде приходять). Я все-таки трохи опасаюсь сеї штуки і
хотіла б, щоб ти, коли можеш, навела про неї
справки у людей тямущих по сій спеціальности. Буду тобі
дуже вдячна, коли хутко напишеш про се; тілько, якщо се тобі
завдасть багато клопоту, то не треба, я б не хотіла тебе томити.
Не бійся, що буде в нас тісно, якщо над’їдуть Кльонині родичі, — в тім
разі ми все одно мали більшу квартіру найняти,
літом се нетрудно, а крім того, літом через місяць буде вільна
квартіра нашого знайомого і сусіда лісничого, бо його родина виїздить у
гості кудись і він буде сам на 6 кімнат, то з охотою прийме в сусіди
кого-небудь. 