
20.IV. 1892
Лист до п. Івана
Вельмиповажаний добродію!
Оце я врешті зладила до друку свої вірші. Висьте були такі 
ласкаві, що згодились провадити се видання, отож тепер 
звертаюся до Вас. Побачили ми, що видавати щось за кордоном і корегувати тут, річ дуже затяжна, отож мушу я добрих 
людей трудити своїм виданням. Збірник мій має видаватись 
моїм коштом, тілько вже Вашим заходом. Я б хотіла, щоб він 
був такого тіпу, як наше видання Гейне, що вже досі скінчене. Всі видатки, які треба, — мої, чі на коректу, чі на що слід. 
Тілько остатню коректу, будьте такі ласкаві, сами протримайте, то вже буде мені на певність, що хоч у моїх віршах і є помилки поетичні, та не буде друкарських. Сами знаєте, яка то біда 
ті помилки друкарські. Тілько два видання я бачила без помилок: «З вершин і низин» та «На новий шлях». Ще буду одну 
річ просити, що, певне, видасться Вам чудною: як друкуватиметься моя книжка, то посилайте шматки її для прочитання 
п. Огоновському. Хоч се не дуже вигодно для Вас, та, почасти, й для мене, але нехай вже так буде, — тим позбавите мене 
більшої мороки.
Тепер тим часом посилаю першу частину, але незабаром 
вишлю і другу, бо й та готова; обидві мають в одній книжці 
друкуватись. Послухавши Вашої ради, я не містила сюди жадних перекладів, бо й справді краще їх окреме видавати. Та, 
може, без перекладів книжка як-небудь на Україну протиснеться, хоча й — надія мала!
Ото усі мої умови, може, чого недомовила як слід, то вибачте, — я не досвідчена в видавецькому ділі. Тепер мені зостається перепросити Вас за прийдешні клопоти та подякувати за 
добру волю, з якою Ви беретесь мені помагати вийти на світ 
з моїми піснями.
Шкода мені, що я не можу побачити Вашого видання Гейне. Чі не могло б воно як до мене дістатись? Щодо В. Гюґо, то 
я остатніми часами ще нічого не перекладала, — багато було 
роботи иншої, а до того ж з мене й робітниця така, що сьогодні 
біжить, а завтра лежить. Проте маю на меті багато перекладати. Дехто з товаришів моїх теж обіцяється, дехто вже й почав. 
Дасть біг, видамо збірника.
Бувайте здорові! Дякую наперед за Вашу працю! Вашій 
пані та діткам мої поцілунки і щире вітання.
Щиро поважаюча Вас Леся Українка