
Ялта. Горный проспект. 
Дача Розанова, панс[ион] Денике 
10.IV.1907
Любая Лілеєнько!
Що то значить, що ти так давно не озиваєшся? Я вже турбуюся, 
чи не трапилася знов яка біда. Напиши, любая, хоч два слова. 
Ми живемо тепер краще, бо К[льоня] почувається нічого собі: 
жару нема, кашель не дуже великий, хоч усе-таки є, головно, 
що «окраски» вже нема, тілько неприємно, що К[льоня] досить 
погано спить (страшенно рано прокидається), так 6–7 год[ин], 
не більше, і t° часто вже занадто низька, нижче 36 (було 35,8), — 
значить, таки дуже виснажився. Мене він рано не будить, то я 
сплю чимало і взагалі тепер не томлюся, бо, живучи на пансіоні, шпортання мало. 
Нам сюди від часу до часу присилають «Раду» пачками, то 
з неї ми довідуємось дещо про київське і взагалі українське 
життя, тілько, на жаль, якраз той номер, де мусіла бути звістка про зібрання «Просвіти» 25 марця, до нас не дійшов. Чи не 
заховався случайно сей номер у тебе? Може б, ти його нам прислала? А як ні, то, може б, хоч в коротких словах написала, що 
там було на тому зібранні? Цікаво теж, який там вечер Шевченка вийшов. Просила я маму, щоб вона передплатила мені 
сюди «Рідний Край», та, може, вона не хутко збереться, то я б 
рада хоч які порізнені числа дістати, якби тобі не трудно було 
їх вислати, але як се тобі клопотно, то не треба, я, може, у папи 
попрошу. Ще просить К[льоня], щоб ти коли-небудь, ідучи на 
«Просвіту», зайшла до його родичів і взяла у Ф[еоктисти] С[еменівни] 5 р[ублів] 15 к[опійок] (він їй писав про се і вказав, 
з яких грошей узяти), з них 3 р[ублі] заплатила б за нього членської вкладки в «Просвіту» за 1907 p[ік], 1 р[убль] на фонд Грінченка, а 1 [рубль] 15 к[опійок] на будову дома «Просвіти» 
(причому се треба вписати в приход під такою назвою: «З продажу пожертвуваних від автора на сей предмет примірників 
брошури “Початки науки про права констітуційні”»). Сі 1,15 
К[льоня] виручив незалежно від тих примірників, що були 
дані самій «Просвіті» і доручені для продажу Волошинову, 
отже, коли Вол[ошинов] що продав з сеї книжки, то треба ту 
виручку прилучити до сих 1,15 під одну рубрику. 
К[льоня] просить тебе взяти собі квітанцію про членську 
вкладку, бо сі справи (рахунки) торік велися часом небрежно, то краще, щоб у тебе був «знак». Ще ми були б дуже вдячні, 
якби ти нам прислала новий збірник пісень Конощенка (що 
публікується в «Раді»), — може б, і сама книгарня могла б вислати, якби хто замовив, — а то ще, якщо можна, просили б 
ми взяти з бібліотеки «Просвіти» і прислати нам (хоч і на моє 
ймення) ті томи (І і II томи) етнографічн[их] матерьялів Грінченка, де народні казки,
 а може, ще в кого з знайомих знайдеться який том з казками «Зап[исок Наукового] Тов[ариства] 
им[ені] Шевч[енка]» (переважно, здається, записі Гнатюка), 
або казки Рудченка, або Чубинського, взагалі всякі народні укр[аїнські] казки. 
Се єдине читання, що не томить голови К[льоні], всяке 
инше йому трудне, а сидіти так нудно, бо йому ж ні гуляти, ні 
робити що-небудь не дозволяють (та навряд чи й міг би він). 
Живемо все-таки під дамокловим мечем…
Може б, хто з молодих людей взяв би на себе послати сю посилку, бо я навіть не хочу накидати на тебе сей клопіт. Може, 
Степан, бігаючи на почту по просвітних орудках, узяв би 
й се відправити? а я б йому якогось гостинця за це привезла. 
Як там Степанова наука? Чи ходить до тебе Дмитро вчитися? Я було за своєю бідою в минулих листах ні про що вже не 
питала, але мені таки часом дуже хотілось би знати, що і як 
там діється в Києві. Хто у нас тепер головою на «Просвіті»? 
Чи поїхав Грінч[енко] за кордон? Якщо ні, то, зустрівши його, 
скажи, що тепер я могла б переглянути ті його переклади, про 
які ми з ним говорили, — як хоче, нехай присилає (дай йому 
мою адресу). 
Найбільше мені прикро, що не знаю нічого про Михаля, — 
воно мені раз у раз сниться, і мордоньку його я все держу на 
столі коло себе. Як там воно мається малесеньке? А що Микось 
і Дора, не збіраються на Великдень в Колодяжне? 
Тут було, нарешті, весна почалась, а це вчора й позавчора 
знов якась буря нахватилась, і гори побіліли, і в нас так похолодніло, що збіраємось грубку палити. З тим Кримом щось непевне робиться! чи се вже таке наше щастя… 
Будь здорова, моя любая Лілія, та черкни словечко, як ви 
там маєтесь. Цілую тебе міцно, К[льоня] теж. 
Твоя Леся