Казочка про край Царя Гороха
Ви чули казочку про край Царя Гороха?
 Чи знаєте, чому людей там стало «троха»?
 — Хтось з люльки искру здув, а загасить не зміг,
і знявсь пожар такий, аж загорівся сніг.
У ратуші пан війт зліз на високу вежу
і радив притлумить соломою пожежу.
Тут райці всі до стирт, — хто скілько зміг, загріб,
та й жбу́рнули в вогонь з соломою ввесь хліб.
Горіли городи, зникали цілі села,
країна вся була червона та весела.
А потім стало враз так сумно, як вночі, —
де ділись цехові, лицарство, орачі?
Хоч хто й живий зоставсь, то ледве совав ноги…
Тоді пішли в поход проти людей безроги.
7.III.1906