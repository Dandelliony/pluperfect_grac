Легенда
Було колись в одній країні:
сумний поет в сумній хатині
рядами думи шикував;
вони й «рівнялись», мов піхота,
аж тут співця взяла охота
і він їм крила подавав.
Крилами думоньки тріпочуть,
порядку слухати не хочуть,
розбили всі шеренги вмить!
І вро́зсип те крилате військо
на життьове́є бойовисько
з тісно́ї хати в світ летить.
Одна полинула високо,
друга́ поринула глибоко,
а третя вже гніздечко в’є;
та́ — мов орлиця славу кличе,
а друга чайкою кигиче
або зозулею кує.
Буйна́ шукає сходу сонця,
лагідна в’ється край віконця,
мов ластівка все припада́,
закохана — співа дівчині,
мов соловейко на калині
сльозами-співами рида́…
Тим часом люде працьовиті
розкинули майстерні сіті,
сільця поставили, пастки́ ,
по кущиках позасідали,
принадоньки понакладали
та й ну ловить думки-пташки.
Поезія поза збірками 385
Так люде, ду́мок наловивши,
по кліточках розсадовивши,
їх заходились чепурить:
всіх чорнокрилих побілили,
а білих трошки почорнили
і всіх дали позолотить.
А щоб котра не полетіла,
приборкали усім їм крила —
тепер буянню їх кінець! —
ніжки докупи пов’язавши,
у кошик гарно повкладавши,
несуть співцеві на ралець.
Співець тоді вже не в хатині
і навіть вже не в домовині,
а в Вічній Славі пробував
(се є така країна гарна,
хоч дехто каже — леґендарна),
то ж там поет гостей приймав.
Бо то ж якраз тієї днини
були співцеві роковини — 
рождення й смерти заразом.
Віншують гості, подарунки
виймають, розв’язавши клунки:
«Твоїм добром — тобі ж чолом!»
Пташки тоненько щось пищали
та позолотою бряжчали…
Поет звернувся до гостей:
«Громадонько моя поштива,
де ти набрала сього дива?..»
Він не пізнав своїх дітей!
1906 на роковини Шевченка