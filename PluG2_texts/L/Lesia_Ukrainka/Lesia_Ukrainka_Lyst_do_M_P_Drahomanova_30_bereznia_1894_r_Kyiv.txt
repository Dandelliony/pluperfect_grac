
18.ІІІ. 1894
Любий дядьку!
Не знаю, чи одправила Вам мама листа мого, що я їй дала, 
коли вона виїздила від нас, може, вона була така заклопотана, 
їдучи з дітьми, що й забула за листа. Писали мені з дому, що 
дядина пише в листі до наших, ніби здоров’я Ваше все-таки 
недобре, дуже се мені прикро! Сподіваюсь, що, може, як настане настояща весна, то Вам буде краще, а то ся зима та провесна 
були такі, немов їх хто навмисне видумав для плеврітів та 
бронхітів різних. У нас у Київі тепер вже починається справжня весна, — дуже тепло і гарно, так що Ліля вже по проліски 
для гербаріума збірається за город. Тижнів через три вже поїдемо додому на свята, а після свят не знаю, чі будемо в Київі, 
більш того, що ні. Заморив мене трошки сей Київ, то я трохи 
й рада б його покинути, але не зовсім, бо тоді, значить, знов 
прощайся з наукою більш як на півроку. Все-таки май ще можна було б нам з Олесею повчитись. Моя англійська мова саме 
наладналась як слід! Та, певне, наші не захотять, щоб я їхала, 
а Олеся вже сама тим більше не поїде. Мама якось чудно відноситься до нашого життя тут, усе їй здається, що як ми живемо де без неї сами, то з нами мусять усякі біди та напасті 
траплятись, хоч біди з нами досі ніякої ще не було, а від напасти, кажуть, не пропасти, та я й сама так думаю про напасти. 
Мама, видно, думає инакше і через те так за нами турбується 
усю зиму, що одна думка про се отруїла мені життя немало за 
сей час. Ну, та що ж з нею вже зробиш, коли вона таку натуру 
має! Я ж не раз жила зовсім сама, і нічого зо мною надзвичайного не робилось, бо такі біди, як тіф і т. п., можуть трапитись 
(і трапляються зо мною) скрізь, як дома, так і в чужині. Що ж 
до инших напастів, то про них не варто говорити, бо се теж не 
залежить від місця і часу. Не знаю я, де буду літом, чі все літо 
дома пробуду (я б сього більш хотіла, та, може, дощі виженуть 
на сухіше місце), чі до бабушки поїду, вона все мене закликає, 
а може, з Мішею до Шури на хутір заберусь, а може, й зовсім 
що инше видумаю.
Пишу я Вам різні дурнички і, видно, думаю, що Вам їх цікаво читати, бо инакше давно б пора скінчити. Діло в тім, що 
чогось я така втомлена цілий остатний місяць, що аж глупіти починаю, случайно так виходить, що я ніяк виспатись не 
можу як слід, а се для мене дуже багато значить. У Київі люде 
звикли жити більше вночі, як удень, досить глупий се звичай, 
але він має свої причини і їх трудно змінити.
Що б Вам нового про Київ написати? Київське життя таке 
тихе, що й новини його тихі, а через те нецікаві. От хіба, — недавно я чула, що правдяне тутешні хотять до «Житя і Слова» пристати, але я думаю, що се міф, бо се було б щось дуже 
надзвичайне! Після сього всього б можна надіятись на нашій 
славній Україні!... Бувайте здорові, дорогий дядьку, та будьте 
мені здорові тілько!
Ваша Леся
Ваші болгарські нові статьї я хотіла б побачити, але краще 
прислати їх не сюди, а в Кол[одяжне], бо мене вони можуть вже 
не застати тут.
Кланяйтесь і поцілуйте за мене всіх наших; дядині я збіраюсь писати хутко, нехай вибачить, що я досі їй не писала. 
Я взагалі мало кому пишу тепер.
Я думаю, Олеся написала Вам докладно про наше життя 
тут, то Ви й не розсердитесь, що я мало про нього пишу, я до 
чого привикну, того вже й не бачу зовсім.