
22.XII.1910
Люба мамочко!
Тілько що отримала посланий через п[ана] Кр[ивинюка] перевод на 800
р[ублів] від тебе (самих грошей ще не отримала,
певне, завтра можна буде). Дуже-дуже тобі дякую! Тілько чому
так багато — ти ж обіцяла 500? Боюся, що ти собі шкоду зробила для
мене. Тепер уже серйозно подумаю про лічення і про
подоріж у Єгипет. Раніш 10го января, однак, не зможу їхати,
та й напевне визначити час виїзду тепер трудно, поки зовсім
не виберусь, бо я щось часто раптово слабую без виразної причини: от,
напр[иклад], два дні тому чогось t° знялась до 38 і я
почувалася так, що «хоч би й білет був», то не могла б нікуди
виїхати. Про запізнення виїзду я не жалую, бо погода весь час
була чудова (коли-не-коли день дощу траплявся), і сухо було,
і сонця багато, я навіть не розумію, чого я все кисну. Тепер трошки
холодніше стало — «старожили» обіцяють, що друга половина зими буде
гірша, ніж перша, ну, от я і втечу, коли так.
А на весну в Київ, се вже зважено. Пишу мало, бо не знаю, чи
не в Лілі ти.
Наші кланяються тобі. Міцно-міцно цілую.
Твоя Леся