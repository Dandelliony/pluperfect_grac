
2.IV.1902
Хтось комусь щось нового скаже: 1) що хтось когось любить (то 
найновіше!), а 2) що хтось та ще хтось таки зможуть восени на 
море поїхати, бо лікарь комусь казав, що хтось може тілько літом побути дома, а з осени мусить таки знов виїхати десь на 
полуднє, бо хтось не зовсім ще вигоєний і мусить ще два роки 
триматись добре на осторозі, бо хтось таки має щось (так лікарь каже) в правому легкому вгорі і теє щось не може за пів 
року життя в Італії минути, як того хтось надіявся. То нехай 
би хтось чорненький ладився так, щоб серпень побути з кимсь 
на Україні, а вересень в Криму або вересень на Україні, а жовтень у Криму, а потім хтось із кимсь роз’їдуться в різні сторони (хтось не хоче зиму в Криму сидіти, а поїде знов за границю, 
в Криму зимою недобре і нудно). Тілько хтось білий не могтиме з кимсь і з татарчатком довше побути в самому Київі, як 
умовлявся давно, бо як буде літом в Гадячі, то вже йому краще 
їхати звідти просто у Крим, а не томитись переїздами у Київ 
та з Києва, а ще, крім того, лікарь боронить йому мешкати в великому місті, поки праве легке зовсім загоїться.
Хтось тепер не дуже здоров, бо хорував на бронхіт (сам не 
знає, де застудився), а тепер має плевричний біль в грудях і не 
може багато сидіти, тілько трошки (і пише, лежачи на софі, 
як було не раз в Чернівцях), але гарячки не має, тілько кашель 
його знов мучить, найбільше ранком. І ще хтось був нервовий, 
і спати не міг, і напад мав досить прикрий, і схуд на ціле кільо, 
і нечічо було зовсім, тілько остатні три дні вже нічого, вже 
спить і не іритується. Нехай хтось за когось не боїться, бо комусь уже ліпше і когось тут доглядають добре.
Комусь чиясь повість подобається, окрім деяких фраз в розмовах, що здаються комусь трохи не селянськими по стілю. 
Але то хтось потім напише всі свої уваги, бо тепер невигідно 
довго писати лежачи і хтось втомився, бо се не перший лист 
сьогодня.
Хтось хутко пришле татарчаткові картку, але тепер не має, 
як одужає зовсім, то пришле, а тепер дякує так за листа.
Хтось хоч трошки слабий, але не бідний, і хтось нехай не 
буде бідний. Хтось та ще хтось поїдуть собі на море та й не будуть бідні. Хтось вітає Св[яту] Анну і всю родину, а когось дуже 
ніжно цілує.
Хтось
P. S. Тілько що отримала чиюсь картку. Нехай хтось присилає 
нариси — залагоджу радо. Хтось на когось ніколи не гнівається.