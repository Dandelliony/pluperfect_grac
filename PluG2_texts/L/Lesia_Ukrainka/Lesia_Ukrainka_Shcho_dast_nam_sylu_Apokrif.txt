Що дасть нам силу?
Апокріф
Розпечений весняним гострим сонцем
пашить Єрусалим. Проміння біле
від білих стін і вулиць відбиває,
ряхтить вогнем на золотих покрасах
царських палат, ворожі блискавиці
запалює на кожнім римськім списі,
кладе вінці на шоломи спіжеві
центуріонам — блиск, вогонь і пал!
Єрусалим готується до свята.
Жінки начиння миють у потоці,
бряжчать мідяні кухлі, грають искри
від сонця на червоній мокрій глині.
Розбіглись діти по весняні квіти.
Дівчата чешуть коси й заплітають
майстерно у дрібушки з дукачами
та радяться, що їм про свято вбрати.
Багато радощів, але ж бо й праці!
Гаптують, шиють, і печуть, і варять,
купують, продають, про свято дбають.
Лиш той не дбає, хто шага немає,
але й такий волів би заробити
гіркою працею, ніж так «не дбати».
Бо гірші злидні в свято, ніж у будень,
буденна одіж наче смертний гріх
темніє серед ясних шат святкових,
лице не блідне з голоду — шаріє,
і легше мовить «хорий», ніж «голоден».
На розі, проти храма, вбогий тесля
робітню відчинив. Тай відчиняти
не дуже то було-що: три стіни,
четвертої біг-дасть, от і робітня, —
всім перехідним видко всю роботу,
мов на майдані; видко, як працює,
не розгинаючись, убогий тесля,
зв’язавши ремінцем волосся буйне,
щоб не спадало на високе чоло,
укрите потом рясним та краплистим.
А тесля сам не бачить перехідних.
Очима бачить він роботу й знаряд,
а думкою все злидні невсипущі:
були вони учора, є й сьогодня
і завтра будуть, і нема їм краю.
Ох, та який там край! Хіба ще справді
до краю загризуть… Що день, то більше
в Єрусалимі теслів настає,
і з Сірії насунули, мов хмара,
забрали всю роботу коло храму,
в преторії, коло царських палат,
їх всюди повно, спритні та майстерні,
та запопадливі, масні такі…
В ряди-годи єрусалимським теслям
робота дістається і яка?
«Он вчора три хрести зробив, — недобра,
сумна робота, Богові немила…
нераз бо і невинних розпинають…
А що робить? гріха не знає голод.
Марницю заробив за три хрести.
Така й робота: спішна, от аби-то.
Що ж, я невинен — дорого платити
за дерево сухе не маю звідки…
Ет, якось то простоять зо три дні,
поки до свята, шибениці тиї,
а там розп’ятих здіймуть, то хрести
хоч і спалити, невелика шкода!..
Проклята праця!.. А колись було
робив різьбу мистецьку до палат,
до Дому Божого… давно було…
Тепера що? Ціпильна, топорища,
плуги… хрести… таке! А сила йде,
і спина гнеться, репаються руки,
і гине хист… уже б тепер не вдав
різьби такої, хоч би хто й замовив,
минулося… тепер аби хоч як,
хоч без мистецтва хліба заробити…
Так, хліба, хліба і нічого більше…
Ех, клята праця!» Тесля рубонув
так по ціпильну, аж воно зломилось.
Він кинув спересердя, друге взяв,
не встаючи. Піт очі засліпив;
втер рукавом і далі теше. Раптом
сокира пощербилась об сучок.
«А будь ти проклята!» шпурнув сокиру
і долі сів, і голову схилив.
Так ниє спина, руки так горять,
болить все тіло… Аж тепер він тямить,
що він зовсім знебувся, що тепера
вся сила згинула… «Ну що ж, не встану,
сидітиму до ночі так, ще й ляжу,
однаково… І не здійму сокири,
не нагострю й нічого не зроблю
ані сьогодня, ані завтра. Що ж?
Хай з голоду хоч пухнуть жінка й діти.
Не маю сили. Згинула. Пропала.
Що верне силу, як її нема?..»
І похиливсь, мов зломлена билина,
і руки, мов зов’ялі, простяглись
і впали аж додолу.
 Так сидів він
і не вважав на голосну юрбу,
що вулицею, мов поток, котилась
і сміх, і глум, і гомін, і проклони
несла з собою, — так вода весняна
виносить мул і хмиз, і баговіння
зо дна ріки. Юрба текла, текла
і раптом стала, аж в тісну́ робітню
якийсь гурток зненацька заточивсь,
відпертий натовпом, і трутив теслю,
аж той отямивсь. «Гей, куди ви, люде,
женетесь так?» громадці він гукнув.
«Чи ти тут спав, чи очманів зовсім?
Та се ж сьогодня розпинати мають!
Он їх ведуть на страту, а за ними
увесь Єрусалим, старе й мале,
біжить, щоб на видовисько поглянуть,
се тілько ти тут камінем сидиш». — 
«То їх ведуть? А де ж вони? Чому
ви тут спинились, коли їх ведуть?» —
питає тесля, все мов непритомний.
«Дивіться на дурного! — хтось гукнув, —
та ти ж поглянь, он там напроти тебе
впав серед вулиці один із них.
Вже втретє падає, та двічі вояки
підводили бичами й стусанами,
а сей раз довго щось вовтузяться над ним,
упав і не встає. Се, кажуть люде,
важкий занадто хрест йому дістався,
нетесаний, сирий та суковатий —
дешевий, звісно! Правда, шкода й коштів,
та видно й тесля шкодував роботи:
дешева рибка, то погана й юшка…»
Базікають, а тесля вже й не слуха,
він скочив миттю на станок і звідти
поверх голов на вулицю зорить.
А там, посеред сміття та каміння,
впав під хрестом на порох шляховий
син чоловічий. На хресті кора
чорніє пожариною, і тілько
самі кінці ясніють: свіжі рани
завдані вчора дереву сирому
сокирою; як ті блідиї рани,
бліде обличчя в страдника, що впав,
виразно червоніють краплі крові
на тім чолі, — не так рясніє піт
в робітника під час гарячий праці.
Безкраю смутні очі мов питають:
«Навіщо ся даремна, зайва мука?
Таж я прийняв по присуду всі кари
і ще прийму. А се хто присудив?» —
«Гей, уставай лиш! Доки будеш спати?!» —
кричать преторіанці і бичі
звилися, мов гадюки. Крізь одежу
червоні смуги стали пробиватись.
«Не можу… хрест важкий… не маю сили…»
нещасний простогнав і ліг лицем
у порох шляховий. Преторіанець
підвів бича — та не спустив, бо раптом
спинив його за руку хтось: «Пожди!»
«Ти хто? Чого тобі?» вояк вереснув.
«Я тесля. Я зробив сей хрест важким,
то й мушу я нести його. Давайте.
За сюю працю не візьму я плати».
І взяв хреста. Ніхто не боронив.
І випроставсь похилий стан у теслі,
напружились його зів’ялі руки,
погаслий погляд знову загорівся
великим та палким вогнистим смутком,
і твердою, важкою походою
пішов з хрестом робітник на Голготу,
немов не знав ні праці, ані втоми
до сього часу.
13, ХІ 1903
Тіфліс