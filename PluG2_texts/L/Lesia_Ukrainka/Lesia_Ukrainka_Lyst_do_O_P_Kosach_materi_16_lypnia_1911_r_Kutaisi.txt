
3.VII.1911
Люба мамочко!
Що може значити, що ти ні разу до мене не обізвалась? Тілько
друковане від тебе маю, а писаного ні літери! Я знаю, ти занята, але
все ж… «Пиш мені, сонце біле».
Я собі маюся, як і в Києві, потроху «просвічаюся», але без
виразних скутків. Кльоня затягся роботою, і я вже жду не
дождуся того «одпуска» — оце вже 7го мають дати. Я вагаюся, чи їхати й
собі з ним у гори, — мало у нас грошей, а ще ж
і про зиму треба дбати, на всякий случай, крім того, боюся далеко їхати
кіньми (в гори инакше не дістатись), та й зуби можуть задержати — я це
саме заходилась їх пломбувати, бо вже
крайня пора. Все-таки не знаю, може, й поїду.
Чи не можна б тепер звести рахунки з Степ[аненком] за півріччя, може б,
мені там щось капнуло? Я була б тобі дуже
вдячна.
Взялась я до нової уліти — фантастичної на сей раз —
voilà! Кр[имськи]й мого клаптя не присилає — от біда!
Міцно цілую тебе і кланяюся тим, що з тобою.
Кл[ьоня] тобі кланяється.
Твоя Леся
Щось-то мені «Вістника» не шлють (VI кн[иги]), може, ти не
зібралась передплатити його для мене? Так се ж «ласочка»
може.
Через місяців 1 ½–2 знов «перекочуєм» — таки в Хоні («Грузінські
Атени»), бо вже є певна звістка, що Кл[ьоня] туди назначений. Я з того
дуже рада, бо я певна, що тутешня служба
вже незабаром довела б Кльоню до великого і, може, непоправимого лиха,
а так ще, може, якось мине тая чаша. Для Марусі
там нема гімназії (єсть прогімн[азія] на 4 класи, а М[аруся] вже
в 5му), прийдеться її тут десь помістити. А може, Ф[еоктиста]
С[еменівна] і знов до Києва з нею забереться (про се виразно не
говориться, але, здається, «в уме держится»). Ну, се вже як там
прийдеться, а не пропадати ж ради тих гімназій — доволі вже
тих жертов. У хаті лад тепер ліпший, ніж торік, либонь, через
твердіше поводіння з нашого боку. 