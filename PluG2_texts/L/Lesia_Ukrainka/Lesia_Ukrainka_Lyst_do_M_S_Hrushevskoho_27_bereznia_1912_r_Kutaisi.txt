14.ІІІ.1912
Високоповажаний Михайле Сергієвичу!
Пробачте, що клопочу Вас пріватною справою, але я не знаю, 
до кого вдатись треба, бо д[обродій] Сірий, як чую, часто виїздить і, здається, не всі мої листи дістає. Не відмовте помогти, щоб я одержала гонорар за драму і вірші, уміщені в «Л[ітературно]-Н[ауковому] Вістнику» в Х−ХІІ кн[игах] 1911 р[оку] 
і в І 1912, — я, власне, ще нічого за них не одержала. Хоча д[обродій] Сірий перевів мені сього року телеґрафом 100 р[ублів] без 
пояснення рахунку, але він саме стілько був мені винен ще за 
мій збірник, отож, либонь, се й є сплата того довгу, — я принаймі так уважаю. Скілько саме належиться мені з «Вістника», 
не знаю, бо не дістала XI кн[ижку] за 1911 p[ік], де є кінець моєї 
драми; зрештою, я завжді покладаюся цілком на рахунки контори «Вістника». При сій нагоді прошу, нехай удержать з гонорару мого річну передплату за «Л[ітературно]-Н[ауковий] 
Вістник» на 1912 р[ік] і посилають мені його, а то я досі лиш 
І кн[игу] маю, і то від моєї матері. Ще раз прошу пробачити за 
такі misères.
З глибокою і щирою пошаною 
Леся Українка