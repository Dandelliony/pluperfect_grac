
10.II.1903
Лілеєнько моя!
Не хотілось би мені тебе клопотать, та мушу. Тілько що отримала листа від Богдановича з «М[ира] Бож[ьего]», що моя статя «не подходит к типу статей, печатаемых в нашем журнале». 
Ну, се то ще не біда, а шкода, чом вони мені того одразу не сказали, тілько аж через два місяці, коли вже статя, може, втратила свій raison d’être. Та все ж хочеться попробувати пристроїти її, шкода роботи. Так будь ласкава, Лілеєнько, піди 
і забери сама ту статю в редакції, — я писала секретарю «М[ира] Б[ожьего]» Екатерине Николаевне Нелидовой, що ти прийдеш, по моїй просьбі, забрати мою роботу. Потім, якби тобі 
був час, може б, ти могла піти до Пипіна і предложити статю для «В[естника] Евр[опы]» (мотивуючи запізнення «юбілейної» статі моїм нездоров’ям, просторами між С[ан]-Ремо 
і Петербургом і твоєю занятостю, бо казати, що «М[ир] Б[ожий]» забраковав її, то кепська реклама!). На рукописі надпиши мою адресу, імення і призвисько. Попроси його, щоб статю скоріш прочитали і, в разі непридатности, вернули тобі. 
Коли не приймуть і вернуть, попробуй, уже «на авось», послати в «Р[усское] Богатство» або в «Р[усскую] Мысль» (в «Р[усской] М[ысли]», може, скоріш приймуть, бо там польською літературою найбільше інтересуються), а як і там не вдасться, 
ну, то, значить, туди їй і дорога! Я сама тямлю вади сеї статі, та, 
сидячи в С[ан]-Ремо, я не могла їх поправити і не зможу (бо тут 
матерьялів брак), а все ж в ній може знайтись дещо цікаве для 
рос[ійської] публіки, то нехай би була надрукована, коли можливо. Я вже не кажу про те, що се робота ще й для зарібку і мені 
шкода, щоб положені на неї час і сила пропали дарма. Отож 
і хотілось би ще раз «погнатись» на «вловив — не вловив»… 
I Значення, сенс існування (франц.).
Коли «В[естник] Евр[опы]» знайде, що «стихотворных» цітат 
забагато, то їх можна скоротити, даю се право редакції.
А що́, чи ти не допиталась чого у фірми Малих про переклади? Хоч за орігінальні статі платять більше, ніж за переклади, та зате переклади були б легшою і певнішою роботою, 
а то писати «на авось» мені не дуже-то на руку при моїй теперешній робочій енерґії. Хотілось би мати щось певнішого, хоч 
нехай і менше платного. Зарібок мені конечне потрібний, бо 
дедалі мені стає все трудніше жити без власних, безконтрольних фондів, а як скінчиться курортний іскус, то, може, стане 
і зовсім морально неможливо в виду всяких моїх дальших планів, що, може, і не зійдуться з планами тих, від кого я залежу. 
Про самі сі плани нехай згодом або як побачимось, бо то «довгеє слово» та й сьогодня я трохи не в настрою для довгого листа: все-таки «репріманд» з роботою трохи збив мене з пункту, може, головно через те, що я взагалі з нервами не в ладу 
живу остатнього часу. До сього неладу́ ще додала і полеміка 
з Єфремовим, і всякі дрібні прикрости «невесомого» розбору; 
от, як казав Обломов, «жизнь трогает»… а тут лікарь намагається, щоб я, власне, якомога наближалась до ідеала життя обломовського… Ну, та минеться!
A parte нервів, жити, власне, тепер тут дуже добре: погода райська, аж санремезці дивуються, бо для февраля се і тут 
надзвичайне тепло. Ждемо багато гостей: окрім т[ьоті] Єлі 
з Оксаною (що досі вже, либонь, в Мюнхені), ще мають приїхати п[анн]а Гассель з п[анн]ою Клименковою. Якщо вийде 
затісно, то ми з Оксаною перейдемо в отель, — в сей сезон воно 
мало що дорожче вийде. Але, може, і не треба буде.
Приїхав сюди один з молодих Беренштамів, що познайомився в Мюнх[ені] з Тосею і Юрою. Зовсім очарований Тосею, а про Юру всякі курйози розказує, впрочем, в добродушному тоні, як про «славного мальчика».
У мами вже нова забота: Оксана «занадто жизнерадостна, 
а се теж непевно»… от тут і вгоди! Звичайне, в Києві всяка 
«правильность режима» пішла au diable, і з того, натурально, 
виходить винна тілько сама Оксана… Історія навчає, що вона 
нічого не навчає. Ет!
Ну, я сьогодня «незносна» — правда? Хутко, може, напишу щось ліпшого. Ти не бійся, зо мною нічого особливого, так 
тілько настрій неважний.
Цілую тебе міцно, моя золотая, і прости за клопіт.
Твоя Леся