
Київ, Мариинско-Благовещ[енская], 97
30–11/I–II.1900
Високоповажаний добродію!
Вчора я зовсім несподівано, через люде, довідалась, що мій 
«Атта Троль» вже друкується у «Вістнику», але ж ні «Вістника», ні мого перекладу не бачила. Редакція сього шан[овного] журналу, де я маю честь вважатися постійною співробітницею, певне, чекає, аж я пошлю передплату, і через те мені 
книжок не посилає. Через великі клопоти, що були остатніми часами в нашій родині, нам не було часу подумати про 
посилку грошей на журнали, але тепер в[исоко]пов[ажана]
редакція може бути певна, що ми не забаримось вислати передплату, отже, чі не буде ласкава прислати мені негайно хоч 
ті книжки, де уміщений мій переклад, бо якщо він має вийти 
потім окромою відбиткою, то я конечне хтіла би переглянути перший друк, чі нема там чого до поправки. Я вже мала нагоду писати Вам, ласкавий добродію, що право остатньої коректи я хотіла би мати завжді за собою, що ce conditio sine qua 
non видавання моїх праць (надто віршованих) чі по сей, чі по 
той бік кордону. Не знаю, чі відома ся моя умова шан[овній]
редакції, коли ні, то прошу сповістити її про се тепер і передати моє прохання, щоб книжку (перекл[ад] «Атта Троля») не 
випускали в світ, поки я не побачу першого друку (в журналі). 
Може, сей мій прінціп дуже невигідний, але ж я не сперечаюся з прінціпами шан[овної] редакції, що теж, може, не завжді 
вигідні для її співробітників, і приймаю їх такими, як вони є, 
без критики.
Жалую дуже, що не бачила нігде сими часами «Вістника», 
але се було неможливо, бо я тілько вчора вперше могла вийти 
межи люде (ми мусіли 1½ місяці тримати карантін після заразливої хороби) і почути щось з околичного світа. Ну, що робити, прийдеться моїм шановним видавцям помиритися з невеликою стратою часу, що сталася не з моєї вини.
Будьте ласкаві відповісти мені на моє ще зовсім давнє запитання, як же буде з перекладами д. Стависького, що мали видаватися вкупі з моїм «Атта Тролем»? Чі маю послати Вам його 
переклад драми Гейне «Раткліф», що маю у себе? Де і як будуть 
друкуватись його балади (з Гейне теж), що він лишив у Львові, бувши там навесні? Ми з д. Ставиським здавна в літературній спілці по перекладах з Гейне («Атта Троля», «Раткліфа» etc. 
ми редагували спільно), і спілки сеї я не мала на меті розривати, зібравшись видавати далі свої переклади. Зробите мені 
велику приємність, коли відпишете негайно на сі мої питання, бо 4 (16) лютого я виїзжаю до Петербургу, де буду бачити 
д. Ст[ависького], то могла б йому дати якесь пояснення, як стоїть справа з видаванням його праці.
Завтра спробую, може, де дістану «Вістника», то перегляну 
свій переклад і пошлю Вам з своїми увагами, коли вони здадуться мені конечними. Коли ж не дістану, то вже чекатиму, 
поки мені надішлють. Будьте ласкаві, пишіть мені краще не 
на київську адресу (так я собі надумала в сю хвилину), бо лист 
може розминутися зо мною, а вже на петербурзьку, на ймення моєї сестри: С.Петербург, Петербургская сторона, Архиерейская ул., общежитие Женского медицинского института, 
кв. № 40, слушат[ельнице] 1-го курса Ольге Петровне Косач. 
Краще, якби на сю адресу були послані і перші дві книжки 
«Вістника» за сей рік, не відмовте переказати се моє прохання 
шан[овній] адміністрації.
Ще майте ласку послати в г. Юрьев, в университетскую 
библиотеку, 1 прим. «Думи і мрії» (ще, бо давніший отримали, 
спасибі Вам), 1 пр. «На крилах пісень» і 1 пр. «Книга пісень Гейне». Напишіть, скілько Вас коштувала пересилка тих книжок, 
що досі Ви на моє жадання посилали, то я з охотою верну кошти. А за клопіт прошу вибачити і прийняти щиру дяку від поважаючої Вас
Л. Косач