Святий Вечер!
Образочки
1.
Сім’я сидить за столом, вечеряє, — вже й кутя, й узвар на столі. 
В хаті так ясно, світло горить якось надзвичайно весело і разом 
урочисто. Вся сім’я гомонить, кожному хочеться сказати щось 
радісне, кожний почуває себе щасливим і повним надій, хоч 
ніхто не знає, чого, власне, сподівається він і чи справдяться єго надії… Тая радість перелітає з одного обличчя на друге, мигтить, мов зірниця, в очах, бренить чарочками, лунає 
в дзвінкому дитячому сміхові. І гомін, і сміх; але не той-то буйний, непевний гомін, коли люде гомонять і сміються надто голосно, щоб заглушити своє горе й сльози, — ні, се гомін спокійний, хоч і веселий. Як любо, урочисто-спокійно лунає те 
спільне: «Святий Вечер!.. Будьмо здорові з Святим Вечером!»
2.
Пишно убрана кімната; видно, що богаті люде живуть, — а задля свят прибрано той покій ще пишнійше. На столі білий, як 
сніг обрус, добірні страви й напитки. І тут ясно, і тут урочисто, та веселість не така щира, — мов трохи з примусу говоряться ті веселі речі, не зовсім вільно грає усмішка на устах. 
Край стола, на м’ягкому оксамитному фотелю, сидить молодий хлопець; його вродливе обличє бліде, як воскове, брови 
надто виразно чорніють, уста усміхаються, але усміх той мимоволі виходить якійсь журливий, хоч хлопець силкується 
I З сушених овочей.
сховати тую журбу, та й инші удають, мов не бачать її… Часом 
серед розмови хлопець затримається, утопить свої чорні очі 
в просторінь і замислиться. Ох, як весело було торік у сю пору! 
він був повний життя, повний надій — а тепер… Тепер він сидить без сили, слабий… Чи діжде він другого Святого Вечора?.. 
Що ж се? знов тая журба, знов той жаль? Ні, годі! Он усі так 
приязно, весело (занадто весело!) бажають йому щастя-здоров’я!.. Нині ж бо «Святий Вечер»!..
3.
Біле, біле поле. Ледве видніє шлях, що в’ється й зникає у нічному морозному тумані. Швидко біжать легкі саночки, як 
тілько можна швидко, — але якою тихою здається та їзда молоденькому вандрівникові! То їде малий школярь додому 
з далекої школи, — та й спізнилося бідне хлоп’я! Пильно вглядається школярик у тую мглу, — чи не мигтить вже вогник 
де-небудь?.. Ох, як довго їхати! Коли б швидче, коли б ще застати дома вечерю, щоб разом з братами й сестрами їсти кутю 
та кликати мороза! А у полі мороз таки добре діймає, — школярик міцно тре руки, перебирає ногами, — холодно! Та нема 
часу кутатись: он, здається, вже рідне село!.. Так, се оно!.. он 
один за другим виринають з темноти огники, мигтять веселенько, мов очка дитячі, они мов вітають хлопчика: «Святий 
Вечер! Святий Вечер!»
4.
Малесенька тісна кімнатка. Коло стола, при невеличкій лампочці, сидить молода дівчина; вона схилилась над шитєм, над 
пишною білою шовковою сукнею. Пильна робота! Голка жваво поблискує в швидких руках. Остатній вечір перед святами, а сукня балева богатої панни не буде скінчена! У великому 
магазині не були б прийняли тої роботи, — там і без неї стілько шиття, — а коли б і прийняли, то надто дорого прийшлась 
би панні та ласка; ну, а бідна швачка взяла роботу — й перед 
самим святом, та ще мусить і за малу плату бути вдячна! 
Тихо в хаті, тілько чути проникливий шелест шовку та часом зітханє робітниці. Яка она самотня тепер, тая робітниця, 
як тихо в єї хатині! А колись?.. Робота спинилась, голка випала з рук, і шитє посунулось додолу. Що се? Чи тепер потопати 
в мріях? Остатній вечер! До роботи!
От робота вже й скінчена. Швачка встала, випростала свій 
зігнутий стан, підійшла до вікна, притулилась чолом до холодної шибки й дивиться втомленими очима на улицю. В сусідньому будинку видно крізь вікна рух, — маленькі постаті 
в ясних уборах, — либонь, там різдвяне деревце вже засвітили. 
А в другому домочку тепер видно ясне світло, — вечеряють, либонь… Швачка пильно задивилась на те віконце і на те світло 
лагідне, на віях у неї затремтіла сльоза… У людей Святий Вечер!.. А у неї? Ба! у неї теж Святий Вечер!..