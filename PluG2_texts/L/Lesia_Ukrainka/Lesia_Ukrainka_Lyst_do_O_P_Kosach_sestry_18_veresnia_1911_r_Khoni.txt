
м[естечко] Хони
 Кутаисск[ой] губ[ернии], Кутаисск[ого] уезда
5.ІХ.1911
Любая Лілеєнько!
Позавчора ми переїхали жити в Хоні, і через клопіт переїзний
я не встигла тобі написати з Кутаїса. Перед виїздом ми відправили до
тебе товаром дві скрині (велику і малу) книжок і паперів, а при сьому
листі посилаю «накладную». Малу скриньку поки що можна і не
розпаковувати, бо там усе папери наші
(«архів») (хоча секретів там нема і ти можеш їх переглянути)
і колекція книжок, що не можуть даватися до читання (тобі самій,
звісно, їх можна читати, коли схочеш); тілько якщо в Катеринославі є
Тимченко (він, здається, там служить), то треба з малої скрині достати
одну грубу книжку (історічні акти), 
окроме загорнену, з написом на опасці «передать Тимченку», і тоді, коли
се для тебе можливо, прошу саме передати її
йому. Велику скриню розпакуй і там знайдеш різні категорії
книжок і журналів:
1) «Вістника» можна дати читати, але з тим, щоб вертали
назад, ся сама умова обходить і пачки з написом «ум.» (умовлено) —
ліпше, якби ти давала сі книжки в оправу перед позичкою для читання,
але не знаю, чи се для тебе можливо (може,
накласти сю контрібуцію на читачів?); 2) з написом «à disposition» —
розпорядися, як хочеш: випожичай, жертвуй, даруй,
як зважиш ліпше; 3) з написом «нікому не давати» — се авторські
дарунки, Кльонині «награди» і т. и., — їх, коли хочеш,
читай сама, але «по людях» не пускай; 4) ноти (друковані)
приховай поки що; 5) у малій скрині є пачка з написом «покажчик (чи
каталог?) укр[аїнських] перекладів з европейських
літератур» — се ми було почали складати список, де, в яких
періодичних і неперіод[ичних] виданнях друкувалися які переклади (по
змозі, непогані, бо се не бібліогр[афічна] вичерпуюча робота, а скоріш
«каталог для самоосвіти») з світової
літературі (на пачці напис поспішно і погано придуманий)
з тим, щоб улегшити роботу тим, хто хтів би студіювати чужі
літер[атури], знаючи тілько укр[аїнську] мову, або хтів би видати
якогось чужого автора в перекладі, не повторяючи вже
зробленої роботи, а тілько передруковуючи розсипане по всіх
усюдах; «за недосужностью времени и прочими околичностями» ми не можемо
довести до ума сеї роботи, але, може, знайдеться «спасенна душа», то
передай їй сі початки, а головно сю
думку; 6) Кльонин збірничок пісень (друкований), може, даватимеш кому
тямущому для співу (gratis), а може, пожертвуєш куди в Галичину чи в
Америку, тілько, даючи, треба зробити ті поправки, що зазначені
червоним на лежачому зверху
примірнику.
Оце і все. Пересилка ся коштувала 6 р[ублів] — подумати,
скілько ми вже заплатили за сі речі, їздячи по дорогах!.. Велика нам
послуга з твого боку, що ти згожуєшся тримати се,
поки ми станемо «оседлыми»…
Цілую міцно тебе і Михаля. Personalia в другому листі.
Будь здорова, золотесенька.
Твоя Леся
I Се, власне, відноситься до зле зброшюрованих книжок, що розсипаються
в руках. — Л. У.
