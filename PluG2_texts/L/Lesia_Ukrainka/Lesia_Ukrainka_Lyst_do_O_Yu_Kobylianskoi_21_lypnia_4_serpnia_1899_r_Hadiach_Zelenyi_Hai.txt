
Гадяч, хутір Зелений Гай
9–21/VII.1899
Дорога товаришко!
Признаюся по правді, що не писала Вам, відколи з Берліну, бо 
того ж таки вечора, як писала Вам картку, виїхала, а потім — 
рідний край привітав мене так неласкаво, що не хотілось і писати. Їхала я в Київ на день, а пролежала там три дні, бо так 
тяжко впала, що, думала, і костей не зберу. Зібравшись на силі, 
поїхала сюди, полежала ще й тута, а ледве встала, штурхнули 
мені ногу, та й знов боліла. Стан був настілько критичний, що 
я вже думала з журбою про морфій або, ще й гірше, про нову 
хірургічну битву… однак обійшлось без нічого. З ногою скінчилось, нахопилась ангіна, пуста, правда, та все ж три дні 
пролежать довелось, бо в початку можна було думати, що то 
діфтерія. Нарешті все те скінчилось, і я здорова, тож вчора викінчила я свій переклад, оце перепишу і пошлю Вам, а Ви, 
з ласки Вашої, зредагуйте його. Певне, моя німеччина здасться Вам дикою, але в наш вік шабльонів часом цікаво щось орігінального побачити, — певне ж, Ви ще такої німеччини не 
бачили. До всього я ще не маю тут ні словника і нічогісінько. 
Я все-таки переклала сама, бо, як бачите, воно все-таки писання чимало, а я знаю, що Ви дуже зайняті. Може, таки з поправкою менше буде клопоту, ніж було б з перекладом.
Оповідання се (скоріш на́рис) не було ще нігде друковане, 
було тілько подаване на конкурс Київського літературного 
товариства і отримало премію, товариство збіралось видати 
його, та якось досі не зібралось. Врешті, я й радніша, що воно 
вийде по-німецьки, чому се так, розкажу Вам при побаченні, — 
es hat seine Gründe. Я знаю, що для п. Якобовського були б більше пожадані повісти з народнього життя, у мене хоч і є одна 
така повість, та одно, що її ще треба причепурить, а друге — 
вона задовга, а третє (і головне) — я зовсім не в стані віддати 
нашого волинського народного стилю по-німецьки, виходить 
якось смішно, певне, для сього треба знати німецькі діалекти, 
тоді б можна вибрати якийсь відповідний, а літературний не 
вистачає. Врешті, се (перекладене) оповіданнячко тіпічніше 
для мене, бо воно наскрізь лірічне, його б можна поемою в прозі назвати, а я ж, власне, лірік par excellence. Я б радніша навіть 
послати вірші, але мені віршувать по-німецьки — «Du lächelst, 
о mein ewiger Vater Apollo»!
Як будете пересилати переклад п. Якобовському, то, майте велику ласку, перепросіть його від мене за припізнення, 
справді, причини сьому поважні. Я зате досі не послала решти віршів «Видавничій Спілці» до мого збірника. Що ж робити, 
коли Dame Nature не дала мені нічого, окрім пера в руки, а рукам не дала навіть стілько сили, щоб завжді твердо тримали 
перо, та й сказала: «Пиши»… Люде теж кажуть мені: «Пиши», 
але ж се тілько слово, а в діло переводити його маю таки я, ну, 
яка я, таке й моє діло.
Тепер від літератури до життя. Се справжнє щастя, люба 
товаришко, що ми хутко побачимось! Тілько я в Київі не буду, 
бо все одно по з’їздах та виставах мені не ходити, а сидіти 
дома тут ліпше, ніж в Київі. З нашої родини буде там тілько 
мій батько, бо мама, здається, не могтиме бути там на той час. 
Я могла б попросити татка, щоб прийняв Вас, та не знаю, чі то 
Вам приємно буде, бо, звісно, без господині в хаті ладу нема. 
Тим-то, прошу Вас, швиденько огляньте виставу, подивіться 
на людей, рефератів слухайте не дуже багато, бо, entre nous 
soit dit, археологічні реферати — річ нудна, принаймі як на 
мою профанську думку, — та й рушайте до мене сюди якомога раніше. Поки я по шпиталях лежала, мама збудувала тут 
хорошу хату, де могли б мої приятелі з усього світа зміститися. Околиця тут гарна, горізонт широкий (після кам’яного 
Берліна я вмію се шанувати), людей не занадто багато, може, 
Вам здасться й замало. Будемо човном плавати і просто руками, коли вмієте; будемо читати, розмовляти, я буду Вам грати 
Шумана і Шопена, яких Ви, здається, дуже любите, окрім 
того, українських пісень масу у власній транскрипції, вільній від контрапункту і всякої теорії. Мої сестри (їх у мене три) 
покажуть Вам всю околицю, побачите вже таку Україну, що 
«українійшої» й нема. Гойдаючись в гамаках попід дубами, 
прочитаємо Ваші нові твори, а мої хіба старі, бо нових тим часом дасть Біг. Ви, може, що нового тут напишете, лісовий гомін, може, навіє на Вас нові мрії та думки. Наша хата оточена 
лісом, а нижче по річці ліс ще більший, не смерековий, правда, 
а мішаний, але темний і гарний.
Я не буду наганяти на Вас сум, бо я в житті більша оптімістка, ніж в своїй літературі. Се залежить від того, що я пишу 
найбільш тоді, коли в мене в душі йде дощ, а він же таки не 
щодня йде, при Вас, гадаю, він не йтиме зовсім.
Запевне, напишете ще мені до виїзду, а з Київа теж пишіть, 
коли тут будете, щоб наші могли Вас зостріти. Якби на двірці не було нікого (може, вночі приїдете або лист спізниться), 
то кажіть візникові везти себе на Драгоманівську гору, в дім 
Драгоманових (таки в Гадячі), а там уже, певне, хтось з наших 
буде, бо ми все так — одні на хуторі, другі в місті.
Жаль мені, що не буду в Київі та не побачу всіх закордонних гостей, але мені тепер їздити так погано, що й думать не 
хочеться про вагони і т. и., та ще знов катастрофа, яка спіткала б у тому Київі, ні, вже краще мені не рипатись, поки не 
вилюднію.
До побачення, дорога товаришко, та швидче прибувайте. 
Жду Вас. Сестра вітає Вас сердечне.
Ваша Леся Українка
P. S. Мама просить переказати Вам її запросини до її нової хати. 
Буде дуже рада пізнати Вас.
P. P. S. (Через два тижні після самого Scriptum, бо аж 23 липня ст. ст.!) Залежався лист так неможливо довго через те, що я 
хотіла його відправити вкупі з перекладом, а переклад затримався, бо дуже було багато гостей, то якось писання не йшло.
Написала я і п. Якоб[овському] листа, дала відправити, 
і мені його загубили, може, напишу другого, але все ж прошу 
Вашої ласки, перепросіть його від мене за зволікання, Ви краще німецьким стілем владаєте. Хотіла б я ще мамине одно оповідання перекласти і ще одно, та вже не знаю, чі не опізнилась. 
Коли, власне, має вийти збірник?
Ой, спішуся, бо як і сьогодня не одправлю, то вже й не знаю, 
що про себе думати.
До побачення! стискаю Вашу руку.
Л. У.