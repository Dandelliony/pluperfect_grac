
Телав, 27.II.1909
Любиї мої мамочко і Лілеєнько!
Як я рада, що сьогодні отримала твою одкритку, мамочко! А то
такий був настрій, що я вже не знала, що й робити. Саме хотіла сьогодня
телеґраму посилати, щоб довідатись про папіне
здоров’я, як отримала картку. Писати мене вже й охота не
брала, бо поки на листа звідси отримаєш відповідь, то се ж
щонайменше два тижні ждати! якось аж руки опускаються…
Про те, що папі було погіршало, я довідалась не зараз, як прийшов твій,
Ліліє, лист, бо Кльоня не одважився мені зараз про
нього сказати, — я таки, правда, була на той час в такому стані
здоров’я, коли всякі турботи, як завважено, дуже погано на
мені одбиваються, — але мусів таки сказати раніше, ніж хотів,
бо тим часом прийшов лист од т[ьоті] Єлі мені, де вона писала, що папі
дуже погано, навіть, що він «безнадежен». Звичайне, се мене дуже
прибило, я плакала по ночах, не спала, голова
боліла до нестерпимости, я хотіла збіратись їхати і мучилась,
що не можу. Тоді Кл[ьоня] зважив, що ліпше вже мені сказати
про листа твого, бо хоч і там доброго нічого не було, та хоч сказано
було, що́ саме з папою, та й не було хоч такого катеґорічного вироку, як
в листі т[ьоті] Єлі. Сказав і те, що він телеґрафував на відповідь (не
відповідав листом тому, що не міг тоді
писати так, щоб я не бачила, та й взагалі йому трудно писати, крім
того, телеґр[афував] і для скорости), — при тому сказав, що вираз
«здоровье удовлетворительно» ужив тому, що не
зумів коротко сформулювати, яке саме тепер те моє здоров’я.
В ньому, звісно, нема нічого гостро небезпечного, але, щоб
воно справді було «удовлетворительно», того, по щирости, не
можна сказати. Я вже краще просто напишу об’єктивні дані,
то ти, Лілеєнько, сама зважиш, як саме зветься такий стан здоров’я.
Цілий январь у мене, за дуже малими перервами, виділялась кров у м[очі]
(то шматочками «червоної нитки», то так
«окраскою»), потім се стало рідше, але роздражнення у всіх
«путях» стало гірше, і тепер воно чимале, я, власне, за кождим кроком
чую прикрість, а то й просто біль, хоча і не такий
сильний, щоб не могти ходити. Ще новий і прикрий сімптом,
що мене дуже часто нудить, часто по цілих днях (але без рвоти), і се
дуже одбиває апетит. Спина і боки теж часто болять —
одної ночі дійшло вже й до плачу. Увесь февраль у мене t° вечорами (а
часто і вдень) вище 37 (хоч не дуже висока, а так:
37,2–37,6, не вище). М[оча] виділяється 11–12 раз на добу (торік
було 8–9 раз), і через те я хоч не рано встаю, але не завжді добре
висипляюсь, бо вночі що 2–2 ½ години прокидаюсь та й не
завжді хутко засипляю, і се мені робить всю ніч якоюсь шматованою.
Енерґія і здатність до роботи у мене дуже упали, і, як
я вже писала, часто не можу нічим побороти апатії, хоч вона
мене часом до розпачу доводить. Аналіза я не робила, бо тут
нема до кого з тим вдатись, теж і не важилась, бо й сього нема
де зробити. З медициною тут взагалі слабо: у місті всього одна
аптека, дуже дорога і не конечне добра, лікарь один, і той не
має ніякого довір’я в обивателів, бо його спеціальність — судові
«вскрытия», поза якими йому не лишається ні на що часу.
Єсть добрий лікарь тут в одному «удельному» маєтку, але він
в Телаві буває раз на тиждень, а дома його застати дуже трудно, та й
живе він за 8 верстов. Ми раз його запрошували, то він
Кл[ьоні] дещо про горло порадив, а про мене признався, що нічого не
може порадить, бо таких слабих він, за всю свою практику, бачив тілько
двоє і не знає, як їх трактувати.
Я думаю, що в стані мого здоров’я нічого безпосередно небезпечного
нема, тому сподіваюсь, що і вас такі звістки не повинні дуже турбувати.
Для мене все це тілько служить ознакою, що вже на ту зиму, хоч би й як
я поправилась за літо
(певне, поправлюсь, бо й тепер як коли ліпша погода, то й мені
ліпше), то нічого піддаватись оптімізму, а таки треба вибратись у
Єгипет, тоді, може, й гаразд поправлюсь. На ту зиму
вже і Кл[ьоня] могтиме зо мною поїхати, бо як просидить тут
рік, то йому вже можуть дати одпуск. Се не то щоб «для компанії» мені,
а таки й йому треба щось радикальнішого для горла — може, єгипетська
сухість поможе. Той лікарь, що тут його
оглядав, казав, як і тіфліський горловий спеціаліст, що найкорисніше
було б йому змінити професію на якусь таку, де б
не треба було говорити (яка ж може бути така професія, надто для того,
хто не може багато писати?), а коли вже се не можливо, то слід змінити
клімат на сухіший, а поки що старатись
поза службою якнайменше говорити, а то й зовсім не говорити. Казав, що
се не туберкульоз горла (бо нема ні ранок, ні инших ознак), а тілько
катар чи навіть хронічне перетомлення
голосових зв’язок, що ніби часто буває у людей, нахильних
до великого кровохаркання, після таких кріз, як-от Кл[ьоня]
перебув у сентябрі; що се річ уперта і вимагає уваги та обережности,
хоча і вигойна. Радив він Кл[ьоні] вприскувати туберкулін і навіть
предлагав, що спровадить того туберкуліну сюди
з Петербургу, як тілько стане тепло (туберкулін сей не можна
перевозити по холоду, бо псується); він каже, що і горло скоріш
поправилось би, коли б радикально вилічити легкі. Та ми
все-таки трохи опасаємось, бо чували, що ніби се спосіб небезпечний,
власне, для людей з нахилом до «кровоизлияний», —
чи ти, Лілеєнько, не знаєш, як саме з тим справа стоїть? Сей
лікарь думає, що при нормальній t°, як у К[льоні], можна безпечно
вприскувати туберк[улін], але він признається, що сам
його ще не вприскував нікому, а тілько з літератури знає, як се
робиться. Ялтинські лікарі чомусь не пробували того на Кл[ьоні], хоч
взагалі там туберкулін широко вживається і тими самими лікарями. Мені ж
і сей лікарь, видимо, не одважується
сього вприскувати, бо взагалі воліє мене не зачіпати, а Ізраель казав,
що мені можна б се спробувати тілько в клінічних
умовах. Ся тема для нас сьогодня особливо гостра, бо сьогодня Кл[ьоня]
чогось нездужає і навіть лежить — щось у грудях
недобре (болить), хоча поки що нічого особливо лихого нема.
Сьогодні я виразно побачила, що якби я справді поїхала, то
Кл[ьоня] був би зовсім безпомічний в разі чого (а тепер же грізний март
насувається!), і се мене найбільше мучило б. Правда, і сама я могла б
вам привезти в своїй особі тілько клопіт (як
тоді, коли чучвіріла два тижні, приїхавши з Берліну). Адже по
приїзді з Ялти в Тіфліс мені було так, що один лікарь уже казав, що се
«верхушечный процесс» відновився та ще й в обох
легких. Положим, се було вже фальшивою трівогою, як потім
вияснилось, але тоді можна було тому повірити. Що правда, то
правда, а тілько як се прикро почувати себе прикутою до місця!.. Та от
я тепер боюся, що після такого листа ви вже не будете мені писати по
правді, як дома що негаразд буде. Тілько я
вас прошу, любиї мої, не вважати ні на що і таки писати правду. Бо раз,
що її все одно, як бачите, сховати не можна — завжді
може хтось ненароком «видати», — друге, що більше потіхи
з добрих звісток, коли взагалі є певність, що все пишеться по
правді, а третє, що до всякого лиха треба відноситись як до фатума, що
його ніякими «умолчаниями» не поправиш, — я вже
починаю звикати так відноситись, — і, нарешті, мені найприкрішою була б
власне моральна розлука з вами, себто коли б я
не могла вже й на просторах сих ділити з вами добро і лихо. От
тому я сама подаю приклад писання по щирости і на сей раз
пишу все, як єсть, хоча, певне, вас воно може засмутити. Зате,
як тілько мені поліпшає виразно, я вам теж напишу, і можете
тоді впевнятися на таку звістку.
Груш[евському] я вдруге не писала — все через ту мою хоробливу
інертність, та ще й через те, що лист знов міг би заблукатись, ловлячи
сього дуже рухливого адресата. Я в пропавшому
листі писала до його прохання дати роботу у «Вістн[ику]» КозловськійКибальчич в виді якого довгого перекладу з італьянського (може робити і
по вибору редакції, може й сама вибрати щось цікаве з іт[алійської]
белетристики) — се, звісно, коли
«Вістн[ик]» потребує такої роботи. Оце і був зміст мого листа,
що мав значіння більше перед початком року, а не тоді, як уже
назбірано матеріялів. Але, може, й тепер з моєї просьби можлива якась
користь, то прошу її переказати або Груш[евському], або тому, хто тепер
редаґує «Вістника», — се, звісно, якщо
вам є змога піти до «Вістника».
Я мушу просити вас (та перекажіть і иншим, хто схоче писати до мене),
щоб не писали мені «одкриток». а хоч би й які маленькі картки вкладали
таки в конверт, бо тут на почті дуже
паскудні звичаї: і Кльоня, і наша служниця бачили, як почтові чиновники
прилюдно читали «открытую корреспонденцию», розглядали на їй картинки і
вголос подавали всякі коментарії, не раз навіть безсоромні. З уваги на
се мені було б
прикро, щоб вони могли хоч що-небудь прочитати з моєї кореспонденції.
От через се наважилася посилати всі листи заказними, хоч се і дорожче,
і невигідно (тут рекоменд[ована]
почта ходить тілько двічі на тиждень), — инакше листи ріскують
пропасти: у Кльоні вже два пропало (вияснено напевне), посланих звідси.
Журнали приходять сюди розрізаними,
і взагалі безладдя страшенне! Видно, тут почті мало роботи,
і через те розвивається «праздное любопытство». «Рідн[ий]
Край» я отримала № 1.
Клімат телавський було зопсувався, і пів февраля було з туманом і з
усякою капостю — того, певне, і я розкисла сугубо, —
а се остатній тиждень знов порядно і на весну похоже, тілько
все ж вогко, бо по ночах дощ. Сніг уже давно щез, і се добре, бо
з нього тілько болото. Тут уже починають горо́ди копати. З наших мрій
про свій горо́д і т. д., очевидно, нічого не буде, бо не
маємо сили того всього врядити, — обійдеться якось і так! Перший
тиждень посту тут не було ні м’яса, ні риби (риба тут вважається
скоромною!), тілько й виручали кури. Шкода, що ми
вина не п’ємо…
Поцілуйте за мене папу і частіше пишіть за його здоров’я,
а то я дуже журюся. Чом не пишете, який там нащадок у Микося? Обох
Михалів і вас обох цілую. Кльоня кланяється всім.
Як Дорині діла?
Міцно цілую всіх.
Ваша Леся