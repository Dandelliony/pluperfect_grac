
 … А тепер просьба прів[а]тіссіма: напишіть, з ласки Вашої, що
робиться з моєю родиною? З самого від’їзду не маю від мами
ні слова. Ліля раз тілько обізвалась в початку, а тепер мовчить,
і так — я догадуюсь тілько про існування моєї родини з факту 
присилки «Р[ідного] Кр[аю]», але це все ж звістка тілько приблизна і
неповна, бо там же ніякої персоналіа нема. На листи
мої відповіді теж не маю. Знаючи Вашу добрість, а при тім точність, не
сумніваюся, що Ви мені черкнете пару слівець, не
дуже відкладаючи.
А що робиться з Вашим збірником віршів? Чи вже друкується? Я б дуже
хотіла, щоб він вийшов.
Я мало що сього часу робила, бо перше все відпочивала після дороги та
трохи домашніми справами треба було зайнятись, а потім, як полили
чогось великі дощі, то я поганенько
почувалась і була ні до чого. Однак дещо старе підкінчила,
дещо нове почала, як на таку робітницю, то й то добре.
В справі «відкопування» (пам’ятаєте вірші Джона Рафаеля
Россеті?)… хутко Вам напишу, але то чималий клопіт, і тому
не знаю, чи одважусь.
Ще одно, але се вже не для мене тілько: може, Ви могли б
запитати відомих Вам поетів, особливо ж Вороного і Коваленка (не
дивуйтесь!), чи нема у їх друкованих і недрукованих перекладів з
Верлена і Вергарна (я щось бачила в журналах і, здається, незгірше);
коли є, то коли б вони дали точні
назви того, що вже перекладено, і, може б, схотіли зладити
вкупі зо мною (а коли мене не хотять, то можна й без мене)
книжку перекладів з сих двох поетів. Чому я про се так дбаю,
зрозумієте, коли прочитаєте в І кн[ижці] «Русской Мысли» за
сей рік в статті Струве «На разные темы» уступ-відповідь
В. Жаботинському. Ся стаття цікава, між иншим, не тілько
для В. Жаботинського, і з неї випливає конечність такого видання, про
яке оце пишу. Се буде значити більше, ніж усяка
публіцистична полеміка. Велика шкода (чи, може, для Вас велике щастя?),
що Ви не можете перекладати з французького,
а то б не минути Вас сеї роботи, я б Вам жити не дала.
Що значить, що я «Вісника» не маю? Певне, мама не передплатила. Досі ні
VI, ні VII кн[иги] не маю.
Тут я пробуду ще з місяць, напевне. Чоловікові отпуску не
дали, і ми сидимо, де й сиділи.
Будьте здорові і музам милі. Привітайте маму, Михайла
і Дору від мене. Завжди прихильна до Вас
Л. К. 
