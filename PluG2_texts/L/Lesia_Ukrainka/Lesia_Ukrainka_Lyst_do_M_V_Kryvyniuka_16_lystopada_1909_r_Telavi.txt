
Телав, 3.ХІ.1909
Дорогий Михалю!
Не знаю, чи вже Ліля з Вами, але все одно, Ви їй дасте сього листа,
якщо Ви вже вкупі. Хутко по отриманні сього листа маєте
отримати від нас посилку, то се от що є: се — етноґрафічні матеріяли
Кльонині і почасті мої, а посилаємо їх Вам з проханням добре приховати,
поки попросимо вернути їх назад.
Діло в тому, що позавтрому ми обоє виїзжаємо в Єгипет, бо
і Кльоні з осінню стало на здоров’я гірше, та й лікар давно
напосідається, щоб він серйозно поратував своє горло, отже, на
хазяйстві лишаються Ф[еоктиста] С[еменівна] і Маруся; хоча
Кльоня через два місяці вернеться з Єгипту, але можливо, що
за сі два місяці вдасться йому випросити перевод на службу
в якесь сухіше місце Кавказу, ніж Телав (головно, щоб мені весною не
вертатись на дощі), а в тому разі, може, Ф[еоктисті] С[еменівні]
прийдеться без нас пакувати все для переїзду, отож
і боїмось, щоб наші «народні скарби» де-небудь не затратились
в шарварку вибірання, а се буде шкода, бо там є більш пів тисячі
мелодій і їх, може, не всі вдалось би відновити, якби згинули. Крім
пісень нар[одних], в посилці нема нічого, отже, Вам не 
варто її й розпаковувати, бо як попросимо прислати назад, то
не буде клопоту з пакуванням, тілько иншу адресу наклеїти.
Знаючи акуратність Вашу і Ліліну, твердо надіємось, що у Вас
наші «скарби» будуть у певності, тож і просимо прийняти їх
«у гості». Може, я весною й сама по їх приїду! Рукописи я беру
з собою, які не надруковані, а надруковані вже ж не згинуть,
поки в Леті не втопляться… тиї ж, що є у Вас, нехай у Вас і будуть до
слушного часу.
Їхати маємо таки на Трапезунт, і якщо в Тіфлісі не запізнять з
паспортом, то 7го XI вже будемо на морі. Білинський
(родич Горб[ачевського]) вже написав до мене, обіцяючи всяку поміч і
пораду, і се мені дуже мило — тепер вже мені путь
моя ясна. Кльоня, з поради лікаря, накладає на себе на сі два
місяці «обітницю мовчання», щоб по змозі ні слова не говорити (се,
кажуть, найкращий лік на фарінґіт), то, може, при
єгипетському кліматі та при морській подорожі і за два місяці
буде чимала користь. На більше одпуск не можна було взяти
(та й матеріяльно трудно, бо тоді платня не йшла б), хоча, звісно,
варто б. Ну, а мені «одпуск» довгий, надто, коли дома все
гаразд буде. Найраніше вернуся в апрілі, найпізніше в іюні…
Як же Вам ведеться при нових обов’язках? Мама писала,
що Вам ще й в музею місце «накльовується», — се було б добре, бо то
також сімпатичне заняття. За Прагою дуже не жалуйте — хто може не їхати
на чужину, хоч би й прекрасну, той
щасливий, хоч не завжді тямить своє щастя. І для Михалка
важно тепера жити на Україні. А робота при «взаємній запомозі», чей же,
не гірша від роботи на якого фабриканта. Prosit!
Цілую Вас, Лілю і Михаля. З дороги писатиму.
Ваша Леся
