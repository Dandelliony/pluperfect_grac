
3.Х. 1895, Колодяжне
Дорога і шановна Ольго Федоровна!
Сором мені озиватись до Вас «по делу», не писавши до Вас цілий вік, але Ви вже по земляцтву простіть. Діло в тім, що я, їдучи додому з-за границі, одбилась від частини своїх вещей (чі, 
краще сказать, вона від мене одбилась). Вони прийшли у Львів, 
коли мене вже там не було, і їх мав вислати мені П[авли]к через 
кого-небудь їдучого зі Львова в Росію, але, не знайшовши нікого такого, П[авли]к послав їх просто «залізницею», як він мені 
писав остатній раз. На тому діло й стало: нема ні вещей, ні квітанції для отримання їх, ні чутки про них. Я ще раз питала 
П[авли]ка і  просила вислати квітанцію або хоч якесь роз’яснення, що могло статися з моїм кошиком, але ні слиху, ні вісти! Може бути, що мої листи не доходять до нього. Тепер я одважуюсь просити Вас хорошенько довідатись від П[авли]ка, як, 
власне, (через контору, почтою чі товаром?) послав він мої річі, 
чому не посилає квітанції і де я можу хоч довідатись, чі їх не 
продано на якій границі. Там нема нічого особливого, дещо 
з одежі тощо, але є одна річ особисто для мене дуже дорога, хоч 
на неї, певне, ніхто не звернув уваги, — грудка землі, загорнена
вшиту золотом хусточку.  Нехай хто хоче назове це сентіментальністю, але мене болить, що нема при мені сеї річі...
Вибачайте мені, з ласки своєї, що завдаю Вам сей клопіт, я 
Вам, може, колись чим стану в пригоді.
Дуже мені було шкода, що я не застала Вас у Львові. Чі поправилось Ваше здоров’я за літо? Щодо мене, то не такі тепер 
для нас часи, щоб поправлятись, подвійна жалоба видна 
скрізь і у всьому, ну, та що, треба і се нести.
Мама з трьома моїми Geschwister  тепер у Київі, вони там 
ходять до шкіл (може, завтра приїде сюди), а я з Дорою от уже 
1½ місяця тут сижу, господарюю (у нас економки нема тепер), 
вожуся з тіфозними на селі, роблю, що можу, не пишу нічого, 
бо чогось по цілих днях голова морочиться — певно, з анемії, — 
врешті, треба попробувать. Попросіть пана Франка, щоб прислав мені обіцяну livraison de la «Grande Encyclopédie»,  a я, як 
буду в Київі (може, хутко), попробую перекладати «Торквемаду» для нього.
Бажаю Вам з родиною усього найкращого.
Ваша Л. Косач