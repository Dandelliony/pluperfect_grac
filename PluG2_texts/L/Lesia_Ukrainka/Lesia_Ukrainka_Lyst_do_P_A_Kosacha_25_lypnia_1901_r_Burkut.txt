
Буркут, 25–12/VII
Любий папа!
Вчора я доїхала сюди в полудні, але не писала, бо раз, що була 
втомлена, а друге, що все одно лист не пішов би, — тут почта 
йде не щодня, а тричі на тиждень (через се правильности великої в листах від мене не жди і не дивуйся, коли часом лист 
ітиме довгенько). Сьогодня пів дня була я досить втомлена, 
мені здавалось навіть, що гірше, ніж вчора, але от тепер уже 
втома пройшла, а вкупі з нею і кашель минув (рано був збільшився), та й одразу втома все-таки була менша, ніж у мене звичайне буває і ніж можна було сподіватись після такої досить 
довгої дороги кіньми. Правда, що їхала я з великою економією 
сили, години 3–5 на день, не більше, половина дороги була 
дуже добра, половина (вище в гори) не так-то, але зовсім поганої було мало. Все-таки добре, що я рушила в дорогу пізніше, 
бо тепер погода встановилась і нігде дощ не мочив, і холодно 
не було, та й тут тепер найкраща пора. Не холодно і не гаряче, так, як у нас в початку іюня, навіть те нагадує іюнь, що тут 
саме почались позюмки, цвітуть дзвоники і кашка, ледве почалась косовиця. Вдень дуже тепло і ми всі вбіраємось по-літньому, а ввечері, хто гуляє, то вже надіває осіннє, але гулять 
можна, бо туману нема і не мокро. Повітря тут замітно инакше, ніж в долині (я таке тілько раз в Криму на Ерікліку почувала), якесь прозоре і легке, але не різке. Я тут чогось краще 
бачу і дальше. Добре тут те, що куряви зовсім нема, бо нема вулиці, а стежки тілько і всього одна проїзжа дорога, та й по тій 
мало хто їздить, бо тут людей мало, тут всього чотирі домики в лісі, один такий завбільшки, як дім в Зеленому Гаю, а три 
менші. Я живу в меншому, в домі у лісничого, де, крім мене, 
ще є одна пані приїзжа, а то лісничий з жінкою і дитиною, та 
й більш нікого. Всі чотирі домики близько один від одного, так 
що люде всі в п’ять минут збіраються до спільного стола. Їдять 
тут всі вкупі (table d’hôte), хто чотирі, хто п’ять раз на день, я 
буду їсти п’ять раз, бо тут се не трудно, коли бути багато надворі. Тут єсть натуральна залізна шипуча вода, досить добра 
на смак, але я ще не дуже її п’ю, бо не знаю, як і скілько її пити 
(тим часом сьогодня взяла з неї ванну), а завтра піду до доктора, то буду знати. Доктор тут не «казенный», а незалежний, 
сам приїзжий, і се краще, бо такому можна більше вірити, — 
йому нема інтереса в тім, чі хто тут буде жити і пити воду, чі 
ні. Приїзжі тут все більше русини з Галичини і з Буковини, всі 
живуть дуже в згоді один з одним і, як видно, не скучають, обстановка привітна і не больнична, та й не курортна в тім смислі, що тут кожний може одягатись, як хоче, і нема де показувати шик, хоч би хто й хотів, бо нема жадної «музики», «курзала» 
і т. и., хіба що гойдалка та Kegelbahn нагадують якусь дачну 
культуру, більш нічого.
Тепер я пишу в самій «натуральній» обстановці, в лісі (за 
50 шагів від моєї хати), під величезною смерекою, і навколо 
самі тілько дерева та папороть, птиці співають, Черемош шумить, а з ним навперейми шумить отой залізний поток, що то, 
власне, Буркутом зветься. Якби не сей шум, було б зовсім тихо, 
людей не чуть, вітру нема (він тут рідко буває, гори не пускають). Як я тут не поправлюсь, то вже не знаю, якого мені клімату треба. Той доктор, що тепер сюди з сім’єю приїхав, вибрав 
се місце, перебувавши перед тим в різних курортах тутешніх 
і заграничних, і знаходить, що тут клімат рівніше, ніж в більшости швейцарських санаторій, бо високість положення самої колонії така сама (1000 м.), але там близькість снігових 
вершин занадто понижає температуру, а тут снігу нема (хіба 
трохи на Чорній горі, але то ще досить далеко звідси).
Врешті, побачу, як буде мені тут, якби недобре, то втічу, але 
думаю, що буде добре, на те більше похоже.
Тепер годі писати, бо вже темніє. Напишу другий лист до 
мами, а тим часом ти сей перешли, бо не знаю, як довго йтиме 
лист мій до Гадяча, може, з Київа пересланий раніше прийде.
П[ан] Квітка тобі кланяється; ти не бійся, що він тут, він ще 
мені помагав багато в дорозі, не тілько що не заважав; в Швейцарію не поїхав, бо не стало б грошей, — просто.
Бувай здоров, цілую тебе міцно. Пиши частіше, страх давно не маю звісток.
Твоя Леся