
3.II.1902
Люба мамочко!
То таки правда, що замовкли були ви всі, наче змовились. Та 
вже, звісно, було вам «не до солі» за тими концертами та біганиною. Тілько мені дивно, чого то і сей рік, власне, Ліля взяла на себе тую біганину: адже вона вже сеї зими і так досить 
послужила товаришкам по курсу, бувши «депутаткою», та 
й минулий раз вона ж метушилася з концертом, то вже на сей 
раз нехай би ще инші побігали, а то вона, певне, більше втомилась за такі свята в Київі, ніж за всі будні в Петербурзі. Адже 
то відомо, що гіршої каторги нема, як уряджування всяких 
спектаклів etc… Ну, та вже я раз виражала свої думки з поводу 
«київських свят», то що вже повторяти знов? тим більше, що 
і вперше, запевне, мої слова не зробили великого вражіння. На 
таких просторах, як від Київа до Сан-Ремо, всяке слово може 
«витхнутись», поки доїде, а як воно й одразу не дуже у мене 
здатне «жечь сердца людей», то що вже з нього сподіватись 
після тижневої мандрівки!.. У всякім разі приємно, що з тої біганини хоч матеріяльна користь для інстітуту вийшла.
Мені приємно, що вже не треба реферата для галицького 
вечера, бо таки тут було б трудно написати такий реферат, 
все-таки матеріяли було б нелегко зібрати.
Збірник «Левада» єсть і в мене, але з нового року щось уже 
мені ні «Вістника», ні «Левади» не шлють — треба їм про себе 
нагадати. Оце або сього місяця, або в марті буде надрукована 
моя «Одержима» і, здається, вийде окромою відбиткою потім.
Яцков тепер «наймодніший» з молодих белетристів в Галичині, так що Оксаночка трапила в самий курс, почавши 
його перекладати. Він пише досить нерівно, часом дуже гарно, часом тілько чудно, але таки частіше гарно. Він сам про 
себе писав одному своєму біоґрафові (уже й біоґрафів має), що 
він не заміряє триматись ніякої «школи», що навпаки буде якнайчастіше зміняти літературні напрями, витворювати все 
нові genres і сподівається завдати ще не одну несподіванку 
своїм критикам. Пишу ce ad usum перекладача, може, на що 
придасться. Саму сю біоґрафію (чи скоріш критичну замітку) 
Оксаночка, може б, могла прочитати, коли треба, в літніх №№ 
галицького журнала для молодіжі, якщо він є в Київі.
Шкода, що я не знала раніш про юбілей Комарова, напишу хоч тепер йому скілька слів, — vaut mieux tard que jamais,
правда?
Тепер — «нам пишуть з Сан-Ремо»: погода змінилась до гіршого, — після цілого місяця ідеальної ясности й теплости почався вітер, а далі, — як і слід було по такому початку сподіватись, — дощ. Але дощ не безпросвітний. Вчора, напр[иклад], 
зовсім гарний і сухий був день (перед тим два дні мокроваті), 
сьогодня до полудня хмарно, але сухо (можна було гуляти і сидіти надворі), а вже по полудні «заколодило» і оце до самого 
вечера ллє. При тому однак нехолодно: навіть вночі не нижче 
+9°R. Приймаючи на увагу, що вся Франція і північна Італія до 
Рима в снігу, що в Мілані снігу на три метри завтовшки і навіть Генуя біла, то треба признати, що нас іще Бог милує.
Вчора мене вислухував лікарь, знайшов у досить доброму 
стані, тілько завважив маленькі приливи крові до легких (се 
виражається тілько легеньким рипом — часом — та почуттям 
певної завади при диханні, а більш нічим), порадив мені горчишник, і справді те почуття завади зникло. Він уважає, що 
ті приливи були не з простуди і не від погоди (погода не така 
вже була погана), а скоріше з нервових причин. Може бути, — 
я справді щось була «pas dans mon assiette» і спала поганенько 
минулого тижня, але остатні дві ночі виспалась і якось врівноважилась, то се, певне, більше помогло мені, ніж горчишник. 
Взагалі ж почуваюсь нічого собі: жару нема, кашлю теж нема, 
принаймі нападів нема, так часом коли-не-коли кашляну раз 
та на тім і кінець.
Роздражнила я було собі нерви більше всякими думками 
(певне, те й в остатньому моєму листі трохи відбилось), але ти 
не думай, що то з нудоти. Ні, справді, я вже тут значно звикла 
і так розложила час, щоб не нудитись, — мені ж не вперше звикати до курортного життя, а на сей раз воно склалося для мене 
далеко ліпше, ніж звичайно.
Маємо ще одну товаришку, панну Гассель з Орла (вона тут 
у Сад[овських] торік жила), я писала про неї Раді. Всі, і я в тім 
числі, вдоволені з її товариства.
I Не в своїй тарілці (франц.).
Новина на нашій віллі та, що купили недавно корову і маємо своє молоко, се для С[ан-]Ремо новина не пуста, бо тут куповане молоко таки поганеньке.
Ще буде новина — карнавал (завтра починається), — Путя 
страх боїться, щоб дощ не попсував карнавалу. Про се італьянське свято напишу Дорі згодом, коли цікаво.
А тепер треба кінчати, бо приказано мені не писати листів 
увечері.
Цілую міцно мамочку-голубочку і прошу знов писати.
Твоя Леся
Всі тобі кланяються.