
Тіфліс, Тер-Гукасовська, № 2
12.І.1904
Люба моя Лілеєнько!
Пробач, моя злото-рожева, що я тобі не одразу відповіла. В перший-другий день не зібралась за різними дрібницями, а потім 
трохи була простудилась, то «млоїло» і не хотілось писати, — 
хотіла виждати, що з того буде. Але вже не буде нічого, — обмежилося звичайним, тілько «жестоким», нежитом, а сьогодня вже і той сливе минув. Се я було захопилась январською 
«провесною» та й пробігла разів два без калош мостом через 
Куру, та ще там постояла на мості, подивилась на «ледоход». 
Кура під Тіфлісом ніколи не замерзає, тілько трохи коло берегів, а серединою все мчить бистра, немов кипуча течія, так ото 
тая течія десь наламала в горах криги і гнала її через Тіфліс. 
Гарно се було: срібна крига, синьо-зелена вода і зовсім весняне 
синє небо! Я вже давно не бачила зимових ефектів, от і задивилась. А воно над Курою дуже задивлятись не слід. Ну, та вже 
нічого, «покута» минула. Я сеї зими неначе міцніша, ніж торішньої і позаторішньої, менше простужуюсь (всього двічі за 
зиму і то злегка, без переходу в бронхіт), та й під час простуди 
температура до 37° не дотягає, а не то щоб місяцями вище держатись, як перше було. Кашель тілько частенько обзивається, хоч і несильний, та, може, то він так уже й лишиться «на 
пам’ять»? От тілько щодо нервів, то не можу так похвалитись: 
частенько тремтіння пробірає (хоч в напади справжні рідко 
переходить) та ненормальна інертність не раз непереможно 
опановує, хоч скілько я себе за неї лаю, та, певне, тут одної лайки мало. Я сподіваюсь, що на се літо вже й мені можна буде купатись, то, певне, наладяться трохи нерви. Тоді ми, Лільчик, 
з тобою разом будемо мокнути у Пслі. Я думаю не пізніше мая 
приїхати додому, а зрештою, на детальний виклад моїх планів ще є час, бо до канікул я тобі ще не раз напишу, — вже ж я 
«пробила лід» оцим листом. Я тямлю, що я тобі не один лист 
винна, тож тепер писатиму, не претендуючи на иншу відповідь, як «одкритки» від часу до часу. Боюся я, Лілеєнько, що 
ти так томишся, — се ж можна себе навіки виснажити такою 
«подготовкою к будущей деятельности»! А що ти там про 
«шарлятанство» говориш, то се рішучо всі молоді лікарі говорять (окрім справжніх шарлатанів), але, мені здається, тим 
побиватись нема чого. Ніяка школа, властиве, не робить чоловіка справді готовим до якої-небудь діяльности, а дає тілько підготовку до підготовки. Справжня підготовка буде тобі 
по заграничних клініках та по земських больницях, а до того 
часу так і щитай ще 2–3 роки, що ти «ще не скінчила».
Сказати правду, не менше мене зажурило те, що ти пишеш 
про Оксану, як вона себе театрами та концертами затягає. Нехай же ти з конечности губиш своє здоров’я, то на се, властиве, нема що й казати, бо «як мус, то мус», але щоб так «з охоти» 
губити ледве налажене здоров’я, то я вже навіть сього не розумію. А потім, як розклеїться до кінця учебного року, то у всьому вийдуть винні курси і наука, ну, і тиї, хто радив до науки 
братись (перш усього — ти)! Я навіть не сподівалась, що Оксана 
може і другий раз повторити те, що вже раз так їй далося взнаки (я свято переконана, що половина причини її минулої слабости була в тій перевтомі від «Пікової дами» і вечерів)… Ну, 
та що говорить! Все одно вона з сим не згодиться, а може, ще 
й розсердиться (краще і не кажи їй!).
Як ти пишеш, що за гостями на святах двері не зачинялись, 
то навряд, щоб і дома вам щирий відпочинок був. Та вже 
з сього ніхто не винен, не виганяти ж людей. А все-таки краще, якби ти довше в Києві побула, все ж не буде тої «каторги», 
що в Петербурзі. Я сподіваюсь, що мій лист іще застане тебе 
вдома.
Попроси від мене дядину пробачити мені, що я їй досі не 
написала і на одкритку навіть не відповіла. Листовних довгів 
у мене тепер стілько, що я аж за голову беруся, як згадаю про 
них, і думка про се неначе одбірає енерґію замість того, щоб 
її додавати. Я тепер починаю вже трохи виплачувати їх, а то, 
далебі, рука не здіймалась до листів, хоч ти що хоч, — ніяк я 
не могла примусити себе писати! Одкриток же тим часом нікому не послала, бо не зібралась вибрати і купити якихсь порядних раніше своєї простуди, а це вже завтра вийду на місто, то 
куплю. Прошу Микося і Дору вибачити мені за негречність. Та 
то відомо, що я і ніколи не тямила «поздоровного» стілю, а сей 
рік і надто… Але тобі, Лілеєнько, спасибі за поздоровлення 
і бажання, ти ж «Mascotte», і твої слова, певне, не гинуть марне в «книзі долі». Як я читала твого листа, то мені сором стало за себе. Де ж, ти по дві, по три ночі зряду не спала, учебними і неучебними справами до краю томилася, а скілько маєш 
енерґії, охоти і здатности до праці! А я? Вже я собі і репутацію 
таку заслужила, що як тілько візьмусь до якого зарібку, то зараз усі жахаються, що я «перетомлюся», виснажуся, «покладу 
всю силу»… Чи не значить же се, що мене всі мої близькі щиро
вважають за безнадійного інваліда, засуженого на весь вік на 
паразітне життя? То вже б краще вони мені не говорили сього! бо так виходить якесь «внушениє» і я справді можу опуститись та серйозно почати думати, що я «ні до чого». Але з того 
нікому користи не буде, коли я повірю в таке…
Ну, та що се я, неподобний тон який взяла! Нехай там говорять, що хочуть, а я постараюсь доказати, що я таки не до кінця інвалід, і докажу се — без слів! Так, Лілеєнько? Так! Коли 
вже хто живе, то треба жити, а не скніти. «Даждь ми, Господи, 
по слову сему».
А тепер я кінчаю, бо ще сила писання. Хутко (справді!) напишу тобі в Пет[ербург]. Поцілуй всіх наших. Тебе, mio Giglio 
d’oro, міцно-міцно цілую. Кльоня тебе вітає.
Твоя Леся
Кланяйся бідняжці Кокориній, як побачиш, і поздорови від 
мене з «чудесным спасением». Я рада, що п[ані] Вавілова
буде літом у нас, в моїх спогадах доховалась моя велика сімпатія до неї, — кланяйся їй від мене.