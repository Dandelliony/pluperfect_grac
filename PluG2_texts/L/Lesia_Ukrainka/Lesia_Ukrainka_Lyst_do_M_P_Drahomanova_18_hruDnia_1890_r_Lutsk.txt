
6.ХІІ. 1890, Луцьк
Любий дядьку!
Дуже я Вам вдячна за те, що-сьте завдали собі клопоту, розпитуючись по Відні про мої лікарні справи. Сьогодні прийшов 
лист від п[ана] Гриневецького, і хоч він пише, що віденські 
клініки відкриті цілий рік, однак ми все-таки хочемо їхати 
хутко по святах, якнайскоріше. Певно ж, там прийдеться місяців добрих зо три пролежати, то вже краще зимою лежати, ніж 
літом, а то ще слід і через те їхати хутчій, що мені з ногою недобре, дедалі то все, либонь, гірше робиться. Нехай вже німці 
визволяють з біди!... Прикро мені дуже, що прийдеться нидіти 
по тих клініках, — се варто пекла! — але вже нема що робити. 
Зате потішаюся тим, що Европу зобачу; либонь же, і Україну 
можна назвати Halbasien, як Ви прозвали Болгарію. Видно 
по листах, що дядині Болгарія хіба чи не справжньою Азією 
здалася, то воно після Швейцарії і не дивниця. А дуже б я хотіла дістатись до вашої Азії, може, й дісталась би, якби не ті капосні слабості, ну, та чей же, таки добудуся того колись! Багато 
я щодня строю планів про ту болгарську подоріж, але всі вони 
поки що вельми фантастічні. Якби тілько то від мене залежало, то я б уже давно з Одеси стругнула в Болгарію, — по-моєму, 
звідти вже недалеко. Я тепер так розволочилась, їздячи раз 
у раз, що мені нігде не здається далеко. Справді, мені якось аж 
дивно, що я ніяк не можу з Вами побачитись, і чогось мені здається, чі не вдалося би як у Відні зобачитись. Багато хтіла б я 
з Вами поговорити, багато розпитати і для себе, й для других, 
бо якось у листах все не те, — що́ листи! Однак, здається, се нагадує речення: «Письма пишут только аптекаря», і людині 
з літературного роду і не подобало б так говорити. Однак якби 
мені не забутись того, що оце хтіла питати: чі не вкажете мені 
яких творів про методи етно́графі́чні, а власне, про способи записування народних пісень? Ся річ мене дуже займає, мотівів 
народних я знаю силу, пробую записувати, але то мені трудно, 
ще й дуже, може, якраз через те, що не знаю методу такого як 
слід, а літератури про сю річ зовсім не знаю. Дістала я недавно 
брошюрку Мельгунова «О русской народной музыке», але 
там полеміки чимало, а практічної ради жадної, та ще й здається мені, що склад московської пісні одмінний від нашої; записую сама без теорії, та не знаю, чі буде з того пуття. Чі не знаєте часом яких добрих збірників німецьких та французьких 
народніх пісень? Міша просив запитати, чі нема яких творів 
у европейській або рос[ійській] літературі про «народну математіку»? Ще хотів Міша знати вашу думку про те, чі не єсть 
признак монгольського впливу на москалів їхня орнаментіка 
з людськими та звірячими фігурами? Взагалі Міші тепер, здається, далеко цікавіші усякі літературні справи та етнографічні, аніж математіка, до неї ж він, здається, має скоріш якусь 
платонічну любов, а не реальну. Ще мені цікаво, чі не бачили Ви нових етног[рафічних] журналів «Живая старина» та 
«Этнографическое обозрение». Міша збірається виписати «Этн[ографическое] обозр[ение]», може, вже досі і виписав. Та от 
іще напишіть мені, прошу, чі не знаєте, може, який є переклад 
ведічних гімнів на французькій або німецькій мові, може б, 
я його собі купила, бо страшенно мені сподобались тії гімни 
по уривках, які я знайшла в «Історії» Ménard’a.
Однак годі вже мені наприкрятися з тими питаннями, 
може, Вам і часу нема на них одповідати. Але ж мені нема 
в кого поради[ти]сь про сі речі, і коли мама не може дати відповіді на сі питання, то я тілько у Вас її знайду. Тепер хіба написати Вам що про наше життя? З приїздом у Луцьк воно мало 
чим одмінилось, тілько що Ліля почала справніше вчитися, та 
люде частіше заходять до нашої хати. Мені з тих людей мало 
користи, бо мої товариші всі або в Київі, або так по різних містах, а тут з молодих нікого такого не знаю, а старі... Однак 
не скучно мені, маю роботу, тепер більше, ніж коли, чимало 
писати знаходиться, хоч то з тим писанням чисте горе! Одно 
те, що не можу довго над ним сидіти, а друге те, що посилаю, 
посилаю до «Зорі», а мало пуття, от ще тепер цікаво мені, як 
поведеться при новій редакції, — запрошувала нас, — якщо 
буде так, як було раніш, то і цур їй! Запитали ми недавно про 
«Pauvres gens» (от уже справді pauvres gens!), та ще не мали відповіді, а тільки обіцяють «написати докладно». Ви радите передати в «Народ», але то він, здається, віршів не друкує, та 
й взагалі, здається, там белетрістіки нема. Та от мене дехто
з товаришів корить, що нема в моїх віршах міцної тенденції, 
що бракує громадських тем, що в мене тілько образи та форма 
то ще так-сяк, а решта... Себто я мислю, що нікуди моя поезія 
не судна. Ба, що ж робить, хоч і так! десь моя муза вдалась така 
нетенденційна і вбога, або, може, й те, що так я незручно вимовляю свої ідеї, — бо таки, сподіваюсь, єсть і у мене якісь там 
ідеї. Дехто теж нарікав, що я ховаюсь від «народніх» тем і складу мови народньої, лізу в літературщину та «інтелігентствую», 
але тут, певне, вся біда в тому, що я інакше розумію слова «народність», «літературність» та «інтелігенція», ніж як їх розуміють мої крітіки. Ну, та es ist eine alte Geschichte, і, певне, вона 
Вам так вже сприкрилась досі, але мене жаль бере, що у нас 
на Україні ніяк не скінчаться одвічні сії спори, та й як мають 
скінчитись, коли сперечники одно одного не розуміють. Мені 
вже самій страх обридли оці теми: чі треба писать чисто народним, чі не чисто народним складом, тенденційно чі нетенденційно, чі Галичина та Волинь все одно що Україна, чі ні, чі 
треба писать наукові праці по-українськи, чі краще, може, поросійськи і т. и. От так люде, певне, варитимуть сю воду, поки 
вона вже сама не википить до решти. Шкода тілько, що невідь 
над чим скілько часу люде уводять, та видно, що не для всіх 
він такий дорогий, той час. Та от я бачу, що і я не знала ціни 
часові та марнувала його без пуття, а тепер мені все здається, 
що він від мене втікає, і не знаю, як би його затримати. Тепер я 
слухаю Вашої ради і «спасаюсь від українсько-російського невежества»: вивчила недавно італьянську граматіку і тепер для 
вправи читаю книжки, хочу скоріше навчитись добре тямити 
по-італьянськи, аби перекласти «Dialogs» Leopardi, маю се на 
завданок від товариства. Гейне мій завтра поїде вже до друку, — я тому дуже рада! Сим випуском вийдуть: «Lyrisches 
Intermezzo», «Heimkehr» та «Harzreise».  Тепер я на який час 
покинула перекладати, — нехай-но ще дещо своє покінчу, а то 
так, бідне, поневіряється. От не знаю, чі дадуть то мені німці писати в клініці, — певне, не дадуть! буде шкода, бо тоді не 
стане моєї найпершої розваги. Ще теж мені буде жаль немалий, що не чутиму довго ніякої музики і сама не гратиму, се 
для мене покута чиста. Мені часом здається, що з мене вийшов 
би далеко кращий музика, ніж поет, та тілько біда, що «натура утяла мені кепський жарт»... Шкода справді, що я не фаталістка або не «толстовка». Як то тепер Ліда з музикою? Певне, 
частіше співає дуети з Маусіком, ніж виграває твори величних маестро? Чому в Ваших остатніх листах нема жадної відомости ні про Зорю, ні про Маусіка, ні про Раду? Чі то Рада 
вже переучується по-болгарськи? Якби Рада коли до нас написала, — ми дуже втішаємось її листами. Певне, Зоря малює 
що-небудь — наш Микось чистий маляр, — нехай би Зоря прислав нам свої малюнки, цікаво побачити його «стіль». Повітайте від мене і поцілуйте всю любу родину, знайому і незнайому. Прошу, як матимете час, відпишіть мені, не гнівайтеся, що 
так рідко пишу, то не від злої волі. Бувайте здорові та забудьте 
про свої ревматізми навіки.
Цілую Вас.
Ваша Леся