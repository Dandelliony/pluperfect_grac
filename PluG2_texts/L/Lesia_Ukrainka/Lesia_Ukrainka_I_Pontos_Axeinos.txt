I
Pontos Axeinos
При бе́резі гори в жалобі,
снігами лямовані хмари
всі чорні, мов по́крив на гробі,
під ними узгір’я, як мари…
Така тут земля. А на морі…
Чайки якось хижо кигичуть,
злу радість я чую в тім хорі,
мов згубу на нас вони кличуть.
Рипить корабель, стогне тяжко,
здрігається, наче конає,
угору здіймається важко,
ще важче уділ поринає.
Маленький гурток подорожніх
притих, не почуєш і слова,
лише по каютах порожніх
іде якась жаска розмова:
то вітер часами закине
в віконечка снігом-крупою
і в двері покинуті лине,
злий холод несучи з собою.
День, вечер, ніч, ранок — все біле,
все тьмяне, ні темне, ні видне;
за хмарами сонце зомліло,
від місяця мла тілько блідне.
I «Непривітне (негостинне) море» — найдавніша грецька назва нашого 
Чорного Моря. — Л. У.
Поезія поза збірками 415
Мандруємо вогким туманом
назустріч сліпій сніговиці…
Так линуть малим караваном
у вирій запізнені птиці.
16.I. Чорне море, попід Анатолійським берегом