
29.I.1903
Люба мамочко!
Я забула пояснити, що в моїй замітці місця, відчеркнені олівцем, можна виключити, якби замітка була признана занадто 
довгою, але більше я нічого не згожуюсь виключати і прошу 
редакцію не робити ніяких «поправок», бо се не статя звичайна, а «письмо в редакцию». Я цітату з Делле Граціє не приклеїла, бо, може, вона не придасться; коли «довгість» не завадить, то приклей, а коли то не прийдеться, то відішли мені. 
Я буду хутко писати статю до «М[ира] Б[ожьего]» про Делле 
Граціє, то мені придасться.
Я не пам’ятаю, як ти хотіла: чи треба тобі назад прислати 
статю Єфр[емова]? ніяк не можу знайти твого листа, що відноситься до сього. Напиши, коли треба, то відошлю.
У нас за сі два дні нічого нового не сталося, хіба що весна почалася: засівають город і поливають завзято, у нас і в наших 
сусідок, французьких манашок.
Я ще забула тобі написати: я начитала у «Вістнику», що видавцям «Віку» докоряють (між иншим, Славинський у «Мірі 
Бож[ім]») за непоміщення моєї і твоєї біографії і за нерозкриття 
наших псевдонімів. Я не знаю, як ти до того відносишся, але я 
за саму себе (не згадуючи нічого про тебе) послала коротеньку 
заміточку до «Вістника», «Мира Б[ожьего]» і «Киевск[ой] Ст[арины]», що я сама не хотіла уміщення біогр[афії] і розкриття 
псевдоніму, без жадних дальших роз’ясненнів, як і чому то 
сталося, бо думаю, що всю історію виволікати на світ не варто, 
та я й не знаю гаразд її деталів. Зробила я се тим, що мені тепер 
надто не хочеться, аби за мене в чім би то не було відповідали видавці «Віку», — я стою на пункті педантичної коректности щодо них, власне, ще тим більше, що, певне, прийдеться 
прилюдно і виразно ворогувати з ними. Та й справді ж, самий 
факт неуміщення біогр[афії] і т. п. залежав не від їх. Може, 
тобі неприємно, що я се зробила, але я иншого виходу для себе
не бачила, а тебе, я думаю, то нічим не обов’язує, бо я тілько 
про себе в замітці споминала, а про тебе не згадувала нічого. 
Не послала ж раніше замітки тобі через те, що у Львів і Петерб[ург] кружно і довго було б, а вже й так часу багато минуло, 
а в «К[иевской] Ст[арине]» текст замітки той самий, що і в «М[ире] Б[ожьем]», то ти можеш її там побачити і додати що, коли 
схочеш, від себе за своїм підписом. Мені приємніше почувати, що я нічогісенько, навіть формально, не винна видавцям 
«Віку», таким способом я маю цілком вільні руки в разі дальшої «війни».
Не посилаю тепер дальших приміток до ст[атті] Єфр[емова], бо сьогодня не маю часу їх писати, зібралося скілька листів пильних, та й инша робота є. Але хутко надішлю. Обридають уже мені потроху сії звади, та що робити!
Чом то ви всі покинули мені писати, а так тілько самими 
карточками та бандерольками розмовляєте? Я не кажу, мені 
і те мило, а тілько вже хочеться «довшого слова».
Цілую тебе міцно, моя мамочко, пиши мені довше слово.
Твоя Леся
Сад[овські] і М[аланья] Ф[омінішна] кланяються всім вам.