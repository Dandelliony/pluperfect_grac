
Любі мої людкове, Оксаночка, Микось і Дора!
Спасибі вам, що ви мені написали, мені ваші листи були дуже 
цікаві. Дядина і дядько теж їх читали і були ними дуже довольні. Маусікові картинки сподобались, а найбільше біла 
миш. Він казав, щоб написати: «много здраве на лелька Дора» 
(нехай буде здорова тіточка Дора). Маусік був оце недавно 
трошки слабий, але тепер уже здоровий. Він тепер перестав 
ходити в платтячках, а вже носить хлоп’ячі матроські костюми і дуже ними хвастає, Ліда йому привезла костюми з Лондона («лондонски дрешки») і воєнну червону шапку з Паріжа, 
а, окрім того, ще в нього єсть турецька шапка, і коли він її надіває, то називається «турчин палапук», а коли французьку 
військову шапку, то зветься «жабски офіцерин», а коли лондонський костюм, то тоді вже він «лондонско момче́». З нього 
хутко здіймуть портрета, то ви побачите, яке те «лондонско 
момче́». А чому ви не присилаєте тих фотографій, що Міша поздіймав, тут всі дуже хотять їх бачити.
Недавно ми з Лідою і з Радою ходили дивитись, як маленьким школярикам і школярочкам роздавали надгороди за те, 
що вони добре учились. То перше тиї діти співали різних болгарських, французьких і німецьких пісень і танцювали кругом (так похоже, як гречку танцюють), потім представляли 
якусь французьку п’єску, а під конець грали таку музикальну 
п’єсу, де треба було грати на різних забавках, шуміти дзигою, 
свистати водяним соловейком, кукати зозулею, бубоніти на 
дитячому бубні і ще на якихсь дитячих струментах грати, 
а при тому великі люде пригравали на скрипці і на фортеп’яно. 
Чистий був сміх і потіха! Потім, коли все кончили, то почали 
роздавати дітям книжки в надгороду і надівати великі вінки 
на голову, такі великі, що у инших дітей і мордочки не видно 
було з-під них, бо діти були маленькі, деякі менші від Маусіка.
Напишіть мені ще листи, що ви робите і як маєтесь. Напишіть, чі вивчився Микось плавать, чі ще й досі в нього голова 
переважує? Треба непремінно, щоб ви прислали того портрета, де є Микось, Дора, Дмитро і кінь.
Я вам потім іще що-небудь напишу, а то тепер жарко писать. Цілую вас всіх.
Ваша сестра Леся