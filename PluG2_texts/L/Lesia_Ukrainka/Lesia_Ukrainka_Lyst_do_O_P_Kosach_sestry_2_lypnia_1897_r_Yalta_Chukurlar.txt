
20.VI.1897
Дорогий Ліціку!
Ні, таки напишу тепер, хоч небагато, бо се крайнє свинство 
з мого боку і, крім того, лихий приклад для тебе. Бачиш ти, 
коли б листи сами писались, а ми б тілько думали, було б чудово, а то треба сісти в неприємну (саму прикру!) позу і скребти помалу-помалу в той час, коли думка так швидко летить… 
Шкода, що ти не могла поїхати зо мною, якраз от тепер і не гаряче, сливе так, як в  Колодяжному, тілько без вільгости. Чі 
довго ти думаєш пробути в  Київі? Мама пише, що ти їдеш 
туди. Чі єсть яка переміна в справах,  чі все на тому пункті, 
як було при мені? Що каже папа?
Я, — така свиня! — досі не писала Оксані С[тарицькій] і через 
те не маю жадної звістки з Київа,  і досадно се мені, і все-таки 
нічого не можу з собою зробити, — більш одного листа в день 
не сила написати. Сьогодні напишу 1½ і ляжу. Зовсім мене Сап[єжко] зопсував. Прийдеться сказати à la Ніцше: «Mama, ich 
werde dumm!»  Та нехай же він з великого ума зійшов, а я ж 
з якого?.. Не думай, що я тобі не хочу писать, ні, я просто писать
не хочу. «Внешнюю среду» я вже, як могла, описала, а «внутреннюю» краще не чіпати поки що, добре, що вона мене не чіпає. Я тепер просто бачу море і дишу, і поки що з мене досить 
сього. Я все ще втомлена…. Ну, се робиться скучно, сама бачу.
Коли будеш в Київі, кланяйся там à Michael і pour Michael. 
Як то вони там маються?
Через тиждень я буду розумніша (я се вже пречуваю), тоді 
напишу більше і  краще, а  тепер прийми се за добрий замір 
і бери приклад з доброї волі моєї, а не з її наслідків. «Да благословит Бог твои пуговицы, милая».
Твоя Леся
Вєра казала, що за щось сердита на тебе  і збіралася лаять. Чі 
вже вилаяла?