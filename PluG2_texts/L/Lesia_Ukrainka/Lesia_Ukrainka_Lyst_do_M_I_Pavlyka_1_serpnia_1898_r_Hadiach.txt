

20.VII.1898

Шановний друже!

Спасибі за швидку відповідь. Скажіть ще одно: чия має бути
укінчена редакція роботи, Ваша чі моя? 
Збіраю матерьяли, дещо вже маю, але ще треба вдатися до
скількох людей, що живуть в різних містах, не знаю, скілько
часу займе се листування, і через те не можу визначити певного
 терміну своїй роботі. Хотілось би до роковин (до октября)
скінчити, але обіцяти не можу. Тілько що отримала велику
пачку рукописних лекцій учительських М[иколи] В[асильо-
вича], як знайду де підпис, то Вам пришлю, а як ні, то випрошу
 у кого з кореспондентів. Я тілько сьогодні знайшла Вашу
приписку про се, і то зовсім несподівано — така вона маленька
 і незначна.
Я чула, що в Петербурзі збірались матерьяли, не знаю, чі то
для Вас, чі то щось зовсім незалежне?
Тим часом обставини складаються мені до роботи добре:
люди і матерьяли сприяють, а навіть здоров’я мало заважає,
бо значно поправилось проти минулого року; до зими, я знаю,
здоров’я мусить витримать, бо літом я завжді маюся краще,
а там вже все одно робота буде скінчена, так що за мене не бійтесь,
 буду «держатись». Енергія тим часом служить, сподіваюсь,
 так буде до кінця сеї роботи, бо ніхто ж її на мене не накидав
 — сама я обізвалась.
Щодо коштів, то я не допущу, аби Ви брали їх на себе, то
було б не по правді. Обрахуйте, скілько треба буде на видання,
 а решта моє діло.
Спішитись дуже з виданням, на мою думку, не треба, себто
спішитись в ущерб грунтовности, але, звичайне, «монятись»
не треба, я се тямлю.
Скажіть, як справа стоїть з друкуванням дядькової кореспонденції,
 що почалось у «Ж[иті] і С[лові]»? Мені крайня досада,
 що я сі дві остатні зими зовсім не могла збірать по бібліотеках
 тих дрібних статей, про які Вам колись казала. Я була
таки почала ту роботу, але сидіння правцем в публічн[ій] бібліотеці
 показалося вище моїх сил, а помічників не було. Не думаю,
 щоб і сеї зими вийшло краще, бо, може, таки будуть мене
різать, тоді знов полежу трохи, а там побачимо — загадувать
ще рано. Qui vivra verra!
Дрепера хотілось би мати. Попробуйте прислать, а кошти
 я зверну у всякім разі.
Бувайте здорові!

Л. У.