
20.IV. 1892
Високоповажний добродію!
Сьогодні, власне, я збіралася Вам писати, аж прийшов Ваш 
лист. Спасибі Вам за нього! Шкода, що на такий довгий час ми 
перервали розмову, ну, та що ж! ніхто не винен.
З Вашими думками про комітет жіночий я згідна і мама теж 
(я їй передавала про се). Мама хоче писати про се п. Оз[аркевичевій] і п. Фр[анковій], та там вже докладніше виразить наші 
думки. Від матеріяльної помочі, звісно, не ухилимось (хоч то я 
досі нічого не маю, та, може, не завжді так буде). Добре було б, 
коли б та газета вже скоріш виходила, а то таке довге зволікання може розхолодити і тих небагато сімпатізуючих, які в нас є.
Я проситиму прислати мені остатнє число «Нар[оду]», отримавши, проситиму і попередні бракуючі вислати. Адреса моя 
та сама, що й досі була, — в хуткім часі не збіраюсь нікуди їхати, а як, може, й їхатиму, то Вам напишу. Дуже то прикрий 
стан, коли людина не знає, що в світі діється, се щось подібне до полярної ночі, добре ще те, що і такій ночі є свій кінець.
Здоров’я моє тепер краще, — се, певно, для Вас несподівано? Бачите, весна тепер уже справжня настала, і навіть тут 
у нас було нібито гаряче, а мені се найкраще. Я вже давно не 
бачила справжньої весни, і мені здається, що так багато зозуль, як сей рік, ще ніколи не було. Через те я, хоч і дуже не часто, прихожу в оптімістичний настрій, і тоді мені своє і чуже 
життя кращим здається. Се дуже нелогічно, збоку глянувши, 
бо що спільного між оптімізмом а зозулями? Але, певне, в мені 
якийсь атавізм одкликається, спасибі йому! Простіть, що такі 
нісенітниці Вам пишу, Вам, певне, не до того. Що то справді на 
Вас біда за бідою збірається? Коли б Ви вже скоріше з того Львова собі вибрались, — чі се неможливо раніше іюня? Може, Ви 
просто втомились, затяглись і Вам треба на який час спокою. 
От коли б Ви виїхали десь у Бескиди на безлюддя, наскілько 
можна ідеальне, і навіть би своєї адреси нікому не дали (окрім мене, однак), викинули б і перо, й чорнило за вікно, ба навіть і газет не читали б який час, то, може б, на половину, а то 
й зовсім поправили своє здоров’я. Звичайне, се занадто ідеальний проект, але чі не могли б Ви його літом як-небудь спробувати? Та, певне, Ви се й без мене знаєте, тілько не гнівайтесь 
на мою щиру раду. Я так би хотіла Вас ще зовсім здоровим побачити, що не трачу сії надії. Ви, дядько і я — всі неначе в лихий слід уступили від якого часу, — як то ми виступимо з нього? Тим часом я не боюся хоч за свою праву руку, але чі надовго 
та певність? Але я вже зовсім тепер за себе не журюся, а тим 
більший жаль мені за инших. Справді, краще самій бути слабою. Пишіть мені частіше, хоч би й коротко, щоб я відала, де 
Ви і як маєтесь. Постараюся не наприкрятись довгими листами, хоча й і не зарікаюсь. Нехай иншим часом, може, щось цікавішого напишу, а тепер вже так буде. Чекаю скоріше звісток 
від Вас. Будьте справді здорові! лишіть вже мені той монополь 
мій, усякі туберкули та инше лихо, — нащо воно Вам потрібне?
Л. К.
P. S. Чі се те саме віче, що то в Стрию було, чі яке инше? Здумайте собі, я нічого про се не знаю, — який реґрес!