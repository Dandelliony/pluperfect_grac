
17.VIII. 1893, Одеса
Шановний пане!
Хоч Ви мені, здається, казали не писати, поки не буде від Вас 
звістки і нової адреси, але я, не дочекавшись того, пишу сама; 
сподіваюсь, що то не буде Вам надто прикро. Одно те, що я 
взагалі хочу до Вас обізватись і почути яку звістку від Вас самих, а не через люде, а друге знов те, що маю справу. Будьте ласкаві, пришліть мені вирізку з якої часописі або, власне, 
описання про зібрання нового товариства «Народна Воля» 
і про справу видавництва під назвою «Поступ». Про сю річ 
я знаю тілько з російських газет та з переказів деяких людей, 
а хотіла б знати дещо докладніше з місцевих джерел. Сумно, 
що я тілько уривками довідуюсь про ваші справи, — та що ж 
порадиш? Оце остатніми часами я знов втрапила courant ваших справ, але, відай, прийдеться знов відстати, — не хотіла б я сього. Добрі люде казали мені, що в Вашій часописі знов 
прийнята белетрістіка, се мене тішить, і я починаю собі дещо 
думати. Тепер я літую і нічого не роблю, а восени, може, пригадаюся Вам. Що я тепер нічого не роблю, то правда, але зате 
маюся так добре, як і не сподівалась. Зимою я було щось пригасла, але літом я завжді оптімістка, — тепер же більш ніж 
коли. Я очарована звістками з Вашого краю, — ще наша доля 
не загинула, коли у нас такий народ є! І як се так могло скластись, що у такого народа така інтелігенція виросла нецікава 
(щоб не сказати гірше!), як се народовці не бачать і не знають 
свого народу? Що у нас інтелігенція мало знає народ, се ще 
не так дивно, бо у нас прилюдности жадної нема, а в Вас і преса, і віча, і відозви — «хто має вуха слухати, хай слуха». Коли б 
у нас третя частина тієї прилюдности, що у Вас, то я певна, 
що знайшлось би одразу в сто разів більше людей тямущих, 
ніж у вас тепер є. Вам, може, цікаво буде довідатись, що навіть відома Вам статья в енціклопедічному словарі все-таки 
робить велике враження на свіжих безсторонних людей і викликає сімпатію до вашої справи, хоч і як поганенько зложена та статья. Мені здається, що і в вас, і в нас настають якісь 
кращі часи, і, може, нам не сором буде колись згадати той час, 
в який нам судилося жити. Ви знаєте — я не такої натури, щоб 
отак ні з доброго дива веселі речі провадити, а тепер я наче 
трохи натуру відмінила. За се найбільш кажу спасибі одній 
щирій, вічно молодій людині, багато нового вона мені дала.
Чула я, що тепер Ви маєтесь краще, ніж перше у Львові. Хотіла б се почути від Вас самих. Зробите мені велику приємність, коли відпишете зараз на сей лист, щоб я отримала відповідь 
ще тута. Пишіть просто: Одесса, до востребования Л. У. І, на 
ласку Божу, не забудьте прислати те, що прошу. Бувайте здорові, міцно стискаю Вашу руку!
Завжді прихильна до Вас Л. У.