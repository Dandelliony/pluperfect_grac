
3–15/VII.[18]95
Шановний друже!
Не гнівайтесь, що не зараз одписала і що взагалі досі не писала, не було коли, та й тяжка рука до листів тепера, хоч иншого 
всього вона пише багато... Ну, до справ: «Прогресс» — ніхто 
не знає, якої партії, він вже на моїх очах зміняв свій напрямок тричі, наші кажуть, що то не треба доходити, якої партії, 
коли не поставлено в заголовку. Заголовок його: «Пр[огресс], 
литературно-политический вестник», і годі (вих[одить] двічі 
на тиждень). В «Б[олгарськім] Прегледі»,  окрім «Хартий Свободи», нічого не друкувалось, а в «Сборнику» тілько те, що є 
в відбитках. Фр[анкові] матерьяли пішлю сими днями. «Житє 
Христово» я ще не перекладала,  та в мене ще нема його 
по-франц[узьки], як дістану, то постараюсь його перекласти 
на селі, коли буде час, і привезу у Львів сама, я їхатиму додому в кінці іюля (після 20-го), треба поспішити, то, може, застану брата дома, а сього б я хотіла для многих причин. Для 
сього варто б поїхати й раніше, та одно те, що маю тут роботу (для Вас),  а друге, що не можу покинути наших самих на 
той час, поки Іван буде в Австрії (до 20-го іюля ст. ст.), ми з ним
все-таки мовби трохи додаємо куражу иншим, а  як вони остануться сами, то сумно буде, дядина досі в великому смутку, 
зовсім нещасна. Про Ваш проект переселення у Львів ми думали й думаємо, та навряд чі що з того буде, бо для Зорі, певне, 
тяжко буде переходити з французької шкільної сістеми на австрійську (мова, програма і т. и.), а для Ради, як для дівчини, се 
навряд чі ліпше від Болгарії. Я не трачу надії, що могтиму закликати згодом Раду на Україну на рік — на два, се було б для 
неї дуже корисно. Врешті, тут рішати може дядина. Я знаю, що 
дядько відносився крайне скептично до гал[ицького] шкільного виховання. Скоріш, що дядина житиме в Женеві, але се ще, 
звісно, не відомо. Хутко приїде сюди Зоря, ми зважили, що ліпше взяти його на літо, а там далі буде видно, що робити, в Паріжі він, певне, не буде, коли виясниться фінансове питання. 
Я знаю, що поки живі мої батько й мати та A[rbeit]g[eber], то дядина з дітьми не загине, і я робитиму все, що треба, поки голова й рука служать. Папери дядькові дядина повезе з собою 
або дасть на схов у певні руки. Ваша думка про переселення не 
така вже [є]ретича, але це дуже складне питання, а ми всі тепердумаємо тупо.
Щоб не забути: прошу п. Колессу, як буде у нас (коли він ще 
не виїхав), переказати моєму братові, щоб старався достати 
з Петерб[урга] з публ[ічної] бібліотеки статьї дядька в «С[анкт]П[етербургских] Ведомостях»,  «Неделе» (про Шевченка) і 
«Вестн[ике] Евр[опы]» за 70[-ті] роки, нехай би люде, не гаючись, брались до сього. Переказую се через те тепер, що, може, 
не побачусь з братом до зими, коли запізнюсь з виїздом.
Листи я переписую, сподіваюсь, що перепишу всі, вже є 
готові дядьковий до киян і  киян до нього, всі його листи до 
Кон[иського] і частина Кон[иського] до нього. Думаю, що знайдеться час і для «Jésus», I,  коли статкуватиму.
Не дивуйтесь, що мій лист такий діловий, мов протокол, 
се єдиний спосіб тепер писати листи, а то є ріск не дописати 
ніяк.
У п’ятницю (7–19) ми будемо вже на селі, але Ви адресуйте листи в Софію.
Бувайте здорові, друже, вірте, що спільне лихо ще більше 
привернуло мене до Вас, буду старатись доказати се. Рада Вам 
кланяється дуже і всі инші.
Л. К.
P. S. Лист запізнивсь через Івана, що не давав хутко справок 
про «Преглед»  і т. и.
В Sprachenrechte  заложені виписки про віротерпимість, 
дайте Колессі. З «Р[усских] В[едомостей]»  нема у нас нічого.
«Уг[орську] Русь» і  «Зап[иски] о Нигил[изме]» не знайдено ще. 