Мріє, не зрадь! Я так довго до тебе тужила,
стілько безрадісних днів, стілько безсонних ночей…
А тепера я в тебе остатню надію вложила.
О, не згасни, ти, світло безсонних очей!
Мріє, не зрадь! Ти ж так довго лила свої чари
в серце жадібне моє, сповнилось серце ущерть,
вже ж тепера мене не одіб’ють від тебе примари,
не зляка ні страждання, ні горе, ні смерть.
Я вже давно инших мрій відреклася для тебе.
Се ж я зрікаюсь не мрій, я вже зрікаюсь життя
Вдарив час, я душею повстала сама проти себе,
і тепер вже немає мені воріття.
Тілько — життя за життя! Мріє, станься живою!
Слово, коли ти живе, статися тілом пора.
Хто моря переплив і спалив кораблі за собою,
той не вмре, не здобувши нового добра.
Мріє, колись ти літала орлом надо мною, —
дай мені крила свої, хочу їх мати сама,
хочу дихать вогнем, хочу жити твоєю весною,
а як прийдеться згинуть за теє — дарма!
3.VIII.1905