
Шановний друже!
Певне, Ви досі лаєте мене, що я не посилаю фр[анцузького] перекладу,  але се дядько запізнив, конче хтів сам перекласти 
і не дав мені навіть його в руки (лист Ваш до мене він отримав, 
коли мене не було дома). Поки ж він зібрався, то минуло два 
дні. Він тепер погано себе почуває, вдень ще так-сяк, а вночі 
ціле горе. Ще, на лихо, він якось обернув день в ніч, вночі сливе не спить, а вдень увесь час в якомусь напівсонному стані. 
Дядина, звісно, з ніг валиться, я вдень помагаю їй, чим можу, 
помагала б і вночі (я можу страх пізно лягати, коли треба), але 
дядько не дає, — що з ним зробиш? Надолужаю роботою, переписала для друку дядькову брошюру для штундарів («Неволя 
веры в теперешней России» — переробка «Віра а гр[омадські] 
справи»),  написала й сама дещо про штундовий рух,  так 
от дядько ніяк не скінчить переглядати, а то б я послала досі 
Вам сю замітку. Нехай згодом.
Ваші новини про «Гр[омадський] голос» вразили мене. Що 
за безчельність у сього Будз[иновського] і Кº? Можуть бути певні, що від A[rbeit]g[eber’a] вони нічого не дістануть, — дурень 
би він був. Я не маю жадного довір’я до сього співробітника 
«Діла», ci-devant I співробітника москвоф[ільського] журнала. 
Наскілько ж знаю його особисто, то се чоловік безпрінціпний, 
хоч і педант (бувають же й такі!), у мене зосталось по ньому досить прикре вражіння.
Инших не знаю, але такий голова... Все оце погано і сумно. 
Але чого Ви кажете, що без сіх панів Ви згубите грунт в Галичині? я не зовсім се розумію.
Чі мають вони вплив на селян з своїм польським марксізмом?
Врешті скажу знов: que le diable m’emporte, si j’y comprends 
quelque chose!
Ну, та що вже: біс біду перебуде, одна мине, друга буде!
Хутко знов писатиму.
Бувайте здорові. Завжді готова на поміч Вам.
Л. К.
P. S. Твердість слухати все зостається, тілько як би се від дядька приховувати? Дядина дуже зажурена Вашими новинами
