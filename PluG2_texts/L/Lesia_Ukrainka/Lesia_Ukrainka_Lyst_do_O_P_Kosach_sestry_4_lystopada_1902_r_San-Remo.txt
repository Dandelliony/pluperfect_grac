
San Remo, Villa Natalia, Corso Cavallotti
4.XI.1902
Лілеєнько моя!
Обіцяла я тобі одкритки з дороги посилати, але й того не дотримала. З моєю розтріпаностю то не завжді можна пам’ятати, щоб у свій час купити, написати і відправити одкритку. 
Розтріпаности помагало ще й те, що страх я була заклопотана 
увесь час (в дорозі я пробула більш тижня), хотілось як можна 
скоріше покінчити справи, щоб вибратись з австрійської мокрости, снігодощу і туману. У Львові було холодно, та хоч ясно, 
там я пробула всього один цілий день (а то ще вечер по приїзді 
і ранок перед виїздом), там справилась хутко, бо там все близько, при купі. Жила у діда, — він досі не може помиритись, що 
ти не хотіла спинитись у нього, як приїздила. Я надіюсь перетягти знов на його сторону дядину, а то добрі приятелі таки 
чимало попсували їх відносини. Я ж думаю, що нам у львівські сварки нема рації встрявати, бо то здебільшого навіть не 
прінціпіальні, а так собі «бабські» сперечки. Я трималась «межипартійного» становиська, через те всіх бачила і з усіма говорила. Гриць тобі кланявся. Він славний хлопець і з ним 
добре мати до діла. Кланявся теж Богдан, — він ще трошки 
dépaysé у Львові і при його тихости, певне, ще не хутко попаде в триб життя, але так на вид виріс (не стілько виріс, скілько 
обріс), що я його таки зовсім не пізнала, зострівшись. Все-таки 
не жалує, що подався у Львів. Казав він (та й Люб[ов] Бол[еславівна]
 мені до Відня писала), що Маргаріта вже одужала 
(без операції), тілько анемія і нерви дуже її діймають; у Вєри
вже є другий син. Зрештою, ти про них, певне, знаєш.
У Відні я пробула 4 дні (жила у брата Кобилянської), бо мала 
багато справ. Познайомилась де з ким з віденських літератів; 
попала між співробітники газети «Zeit»; була в театрі на новій п’єсі з артистичного життя (гарно грали, а п’єса неважна); 
записалась в бібліотеку, так що мені тепер сюди всякі книжки посилають (тутешні бібліотеки всі дуже нікчемні); купила 
собі дуже порядний костюм для гуляння за 10 гульд[енів]; була, 
нарешті, у Nothнаґеля, і він мені сказав, що я зовсім не даремне їду в Сан-Ремо, бо мені таки ще треба коруватись і до повної 
поправки ще, певне, з рік мине. Стан легких passable («нічого собі»), але вимагає уваги й обережности. Працювати можна, але теж осторожно (я заміряю працювати не більш 6-ти 
год[ин], з великими паузами, і не ввечері, і не в хаті).
Їхала я з Відня з переривами. Спинялась на 5 год[ин] в Мілані (для бібліотечних справ) і на ніч в Ґенуї. 1-го ХІ (н[ового] с[тилю]) була вже в СанРемо. Тут мене прийняли по-рідному, і взагалі після митарств подорожніх мені здалось, що се я «додому» 
приїхала. Я таки дуже рада, що маю тут таке добре пристановисько. Хата у мене торішня (найліпша в домі), надвірніх робочих кабінети аж три (над морем, в саду і на найвищім балконі), 
сього року вони з більшим комфортом уряджені (понапинані брезенти і збудована альтанка, столів у мене три), так що я 
все могтиму робити надворі. Погода тепер чудова (+25° цілий 
день), я хожу в літній хламиді (дуже рада, що її взяла), а на вулиці в літній шляпці і в самій сукні. Вчора був трохи вітер, а то 
всі ці дні не було і сьогодня нема, повітря м’ягке, море ледве-ледве гуляє (в п’яти кроках від мене), — все як не може бути.
Почався лічебний триб. Я зважилась, і вийшло, що на 3 kilo 
менше важу, ніж до виїзду звідси (мама, значить, даремне казала, що я дома більше поправилась, ніж в Італії). Проте, вислухавши мене, лікарь сказав, що в легких нема хрипу, тілько ще 
певна слабкість дихання, взагалі ж не гірше, навіть ліпше, ніж 
було весною. Значить, схудла я так собі, не в залежности від 
легких, та воно, правда, і було таки від чого, помимо легких…
Дорогою від негоди, протягів і найгірше від диму в тунелях напав мене кашель, але тепер вже минає. Зрештою, почуваюся добре і маю енерґію, а се найголовніше. До роботи ще 
навсправжки не бралась, була втомлена з дороги і листів мала 
багато писати (та й тепер ще маю). Оце на перших порах понаписую-таки листи, а потім буду переважно одкритками відбуватись, бо инакше не ставатиме часу на роботу.
Ну, Ліціку, напиши, як маєшся, чи не гірше заморилася 
в Петербурзі, ніж дома. Страх досадно, що таке тобі літо було… 
Хотіла я дуже заїхати в Прагу, та не випало через негоду і через кружність (прийшлось би ще днів зо три в Австрії пробути). Може, вже на поворіт. Та то ще далеко.
Будь здорова!
Пиши одкритки, коли часу мало. Цілую тебе міцно, моя 
рожево-золотая.
Твоя Леся
Тут всі тобі кланяються. Вони всі здорові, садять, і поливають, 
і маються не згірше. Тілько у М[аланьи] Ф[оминичны] Мітька 
знов слабий, і вона журиться.