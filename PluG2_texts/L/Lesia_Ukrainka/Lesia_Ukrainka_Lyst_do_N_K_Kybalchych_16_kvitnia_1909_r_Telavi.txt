
Телав, Тифлисск[ая] губ[ерния], 3я Нагорная ул[ица], № 31
3.IV.1909
Дорога товаришко!
Пробачте мені, що я так дуже давно не писала до Вас. Як виїхала ще
перед Різдвом з Ялти, то все так життя йшло, що я було
і листи одвикла писати. Самий переїзд коштував мені довгої
слабости (якийсь рецідів у легких), потім уряджування аж на
трьох домівках (і се ще, либонь, не кінець!), а найгірше безконечні
хвороби — чоловікові, мої та ще й дівчини, що в нас служить (вже
зібралась нас кумпанія!), просто знеохочували до
життя, не то що до писання. Я й до родини своєї місяцями не
писала, а звідти все були звістки невеселі — батькова хвороба
і т. и. Цур їй, сій зимі, яка була тяжка! Та ще як живеш в Азії,
де кожна звичайна дрібниця культурного життя навдивовижу і коштує силу
клопоту та грошей, то всяка хороба немов ще
тяжче відчувається. Дуже тут занедбана й зруйнована країна,
хоча могла б бути не такою, бо природа тут щедра й багата…
Ще не писала я Вам, бо все хотілось щось доброго довідатись для Вас,
чимсь реально допомогти. Писала я, як обіцяла,
до «Вістника» про Ваші переклади, але, на біду, лист мій пропав і я не
хутко довідалась про те — вже по Новім році, коли
в журналі, либонь, розпочато вже довгі переклади друком, —
написала все-таки вдруге і досі не знаю, що з того вийшло. Тепер же до
мене з Києва листи більш ніж по тижню їдуть. Про
якусь роботу, а надто стале місце для Вашого чоловіка (і для
Вашої знайомої) я теж не могла допитатись, бо не маю ніяких
зв’язків у медичному світі. Хоч сестра в мене є лікарка по освіті,
але вона сама третій рік шукає посади, просто розсилаючи 
«прошенія» по земствах і то без особливих результатів (правда, оце
недавно отримала була посаду в Київщині, та через хоробу тяжку нашого
батька мусіла відмовитись). Тут знайомі запевняють, що в Телаві можна
добре прожити пріватною
практикою, бо лікарь є всього один і той зайнятий переважно судовою
медициною («вскрытия» тощо), другий мешкає
за 8 верстов і приїздить сюди раз на тиждень, а тоді до нього
трудно дотовпитись, такий тиск люду збірається пацієнтів.
Військовий лікарь поза службою не практикує, а ще один тимчасовий
пріватний лікарь хутко виїзжає. Отож, може, й справді тут конкуренція
мала́, а хворих багато, особливо дітей, бо
через лихі гіґієнічні умови часто бувають епідемії та й так
усякі випадкові хвороби. Тілько все ж я боюся напосідатися
на Вас, щоб Ви переїздили сюди, бо й так ремствую на себе,
що, може, то я винна з Вашого бідування в Сан-Ремо, — все ж,
може, то мої листи найбільше навели Вас на рішинець їхати
туди. Клімат тут нічого собі, хоча мокруватий. З 1го марця почалася
справжня весна (хоча скрізь у Росії вона сей рік дуже
запізнилася), стало тепло, зацвіли сади і квітки польові, був
один тиждень перериву з дощем і холодом, але тепер знов тепло і дуже
гарно. Зимою ж, мушу сказати, було таки погано, не
так надворі, як у хаті, бо тут хати будуються ще гірше від
італьянських: маса вікон і дверей, печі абиякі, кухня завжді зовсім
окремо і в неї треба через двір іти (або через одкриту веранду),
подвійних рам зовсім не роблять, фасади будинків
здебільшого на північ, а на південь — глуха стіна, — се звичайний тіп
тутешнього житла, і винятків з сього дуже мало. Тим
часом зимою сніг буває частенько, усе він то падає, то розтає,
і мороз по ночах — звичайна річ, а то і вдень трапляється не
раз –3, –4° R. Зима недовга, так місяців три, вітру сей рік надзвичайно
мало, але люде кажуть, що се вже «наше щастя»,
а що здебільшого буває не так. Якби жити в порядній хаті, то
зіма тут була б не гірша, ніж у Ялті, бо серед дня часто сонце
пригрівало і на балконі можна було довго і з приємностю сидіти. Але ті
довгі вечорі в холодній хаті…
Нас потішали, що можна врядитись краще, а що то тілько ми, серед зими
приїхавши, не застали вже ліпших домівок.
Та от ми вже перебралися на иншу, нібито ліпшу (бо кращу на
погляд), але і тут як трапився холодний тиждень, то одна хата
стала «необитаема», а в другій ледве можна було натопити до
+12° R. І так воно, здається, тут скрізь, що на домівку в 4–5 кімнат
ледве чи 1–2 кімнати можливі для зимового життя. До сього додам, що
життя тут дороге. Кватирі то ще сяк-так (ми платимо 17 р[ублів] за 3
кімнати з кухнею), але вони не мебльовані,
меблі треба купувати, а се тут дуже дороге та ще й поганенького виробу,
спроважувати ж із Тіфлісу чи з якого иншого центру нелегко, бо від
Тіфлісу Телав 100 верстов і їхати треба кіньми, а ближче залізниці
нема. Ціни на все їстовне не дешевші,
а де в чому й дорожчі, ніж, напр[иклад], у Києві, до того ж усе
нижчого розбору, напр[иклад], м’яса і молока путнього неможливо дістати
ні за які гроші. Холодна хата і брак потрібного для мене молока, певне,
найбільше винні в тому, що моє здоров’я так видимо погіршало тута, бо
клімат, як я вже казала,
тут зовсім порядний. Через те я мусітиму-таки вже їхати на сю
зиму в Єгипет, бо инакше може бути зо мною кепсько; сподіваюсь, що й
чоловікові можна буде зо мною поїхати, а якщо ні,
то проситиму кого з родичів приїхати до нього (здається, його
батьки і так переїдуть жити до нас), та й поїду хоч і сама, бо 
з такої, як я була сю зиму, все одно помочі мало, а якби стала
ще слабшою, то вже був би самий тілько клопіт. Тепер мені
ліпше, літом, може, і ще поліпшає, але тепер я вже знаю, що
на літню поправку нема що впевнятись.
Якби я не боялась пошкодити Вам, то дуже б підмовляла
Вас переїздити сюди, бо так було б добре мати в сій чужій стороні своїх
людей близькими сусідами!.. Але нехай вже буде
так, як для Вас ліпше. Пишіть, де будете і як Вам тепер живеться. Не
гнівайтесь на мене — не з добра мовчала. Привіт Вашому
чоловікові.
Ваша Л. К. 