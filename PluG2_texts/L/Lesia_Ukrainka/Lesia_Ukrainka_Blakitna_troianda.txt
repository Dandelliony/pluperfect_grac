Блакітна троянда 
Драма в 5 ти діях
Дієві люде:
Любов Олександровна Гощинська — панна, сирота, 25 літ. 
Олімпіада Івановна Колчевська — її тітка, стара вдова, 
живе при ній. 
Орест Михайлович Груїч — молодий письмовець, 
недавно скінчив універсітет. 
Мар’я Захаровна Груїчева — його мати, не дуже стара, 
енергічна на вид жінка. 
Сергій Петрович Милевський — bonvivant, I середнього віку, 
в часі «других молодощів». 
Олександра Вікторовна (Саня) Крашева — молода панна, 
учениця музикальної школи, товаришка Любові. 
Острожин — літератор, журналіст, старіший по виду, 
ніж по літах. 
Андрій Борисович Крицький — студент кінчаючий, 
товариш Любові. 
Яков Григорович Проценко — старий лікарь, 
приятель Любові і її тітки. 
Псіхіатр — молодий лікарь на водах. 
Надежда Івановна — знайома пані на водах. 
Панночка 1ша
Панночка 2га
Хлопчик
Дівчинка - вуличні діти. 
Діється в самі новітні часи. 
Дія 1ша
Хата Гощинської, салон. Убраний не убого, але й не дуже розкішно, тілько фантастично, без великої сіметрії; двері й вікна з драпіровками. П’яніно, мольберт, картини, бюсти або статуетки, 
консолі, квітки, вазони і букети; багато книжок і чимало дрібниць. Свічадо теж задрапіроване і прикрашене плющем; вишиваних клаптиків і серветочок зовсім нема. Загальний тон убрання хати темно-червоний. Окрім картин, на стіні вісить зброя, 
пістолі, ножі і т.  ин. Посередині шкляні двері на ганок, виход 
в сад, ними входять знадвору в хату, по ліву руку від них при стіні велика шкляна шафа з книжками, по б[ільшій] ч[асти] товстими, в палітурках; по праву — етажерка, теж з книжками, по б[ільшій] ч[асти] в гарних оправах. На лівій стіні двері в столову, на 
правій теж двері — зимовий виход. 
На авансцені, праворуч, — круглий столик перед канапкою, 
на ньому великий букет і журнали та газети. Крісла біля нього; 
віддалік серед сцени крісло-колиска. Ліворуч, теж на авансцені, 
менший столик, на ньому альбом з фотографіями. П’яніно трохи в глибині, ліворуч, не при самій стіні; на ньому зверху лежить 
багато нот в неладі, воно одкрите, і зшиток нот покинутий після грання; біля нього консоль з тропічною ростиною. Праворуч, 
в глибині, камін, заслонений мальованим екраном; на каміні орігінальні кухлі і чималий старосвітський дзигар. 
Вихід І
Олімпіада Івановна і пані Груїчева сидять за більшим столом. 
Олімпіада Івановна щось плете, а Груїчева розкладає пасьянс. 
Олімпіада Івановна (нахмурена, недовольна.  Поглядає на дзигар, сердито здвигає плечима). Сьома година! Так і єсть! 
Ет, Бог зна що!
Груїчева. От журитесь ви, Олімпіадо Івановно, а я вже привикла до тих гулянок. 
Олімпіада Івановна. Та ви думаєте, чого я турбуюсь? Того, 
що, борони Боже, потопляться? Ні, з таким гребцем, як 
ваш Орест, сього не страшно, а тілько, чі ж Любочці при 
її здоров’ї…
Груїчева. А що, хіба вона слаба?
Олімпіада Івановна. Та ні, Богу дякувати; та все-таки лікарі 
лякають — бережіть її, кажуть.  Чі я ж би її не берегла? 
Та коли ж як нахмурить брови, нестотно, як покійна 
мати її, та скаже: «Не мучте ви мене!» — то у мене й руки 
опустяться; ну, що їй скажеш?
Груїчева. Та вже звісно, ви її змалку балуєте. 
Олімпіада Івановна. А що ж з нею робить? Правду кажучи, 
тілько й її, що погуляє, бідна дитина, може, так де й щастя своє знайде, а то що ж сидіти, як замурованій… Товариство тілько у неї таке, не подобається мені. Отой підтоптаний Милевський (крутить головою).  А отого, як 
вона називає, товариша її, знаєте, Крицького, то я просто боюсь: ще яку халепу наведе! І що то тепер повелось: 
товариш, товаришка! По-моєму, жінка жінкою, а мущина мущиною; яке там товаришування! Ну, я не кажу, наприклад, друзі дитячих літ, от як ваш Орест…
Груїчева (холодно). Та що ж Орест?. . (складає карти) се якийсь 
зачарований пасьянс, ніяк не виходить. 
Олімпіада Івановна (поглядає на неї скоса, стискає губи і поводить головою; потім дивиться на дзигар). Ні, далебі, вони міри не знають, се ж просто… (Робить широкий жест 
рукою. )
В одчиненому вікні, ліворуч від ганкових середніх дверей, з’являється Любов — вона лукаво поклала палець на уста, а другою 
рукою робить комусь знака, щоб мовчав.  Їй за букетом не видно 
пані Груїчеву. 
Любов. Тіточко! де ваш ареопаг? перед ким ораторствуєте?
Олімпіада Івановна. Що? Ах, Любочка! нарешті! Ну, як же 
можна?!. 
Любов. Ні, ні, ні, не слухаю! (Махає руками, сміється і відступає од вікна, за сценою чутно її голос. ) Панове, ходімо 
в хату…
Вихід ІІ
Входять в середні двері Любов, Орест, Милевський, Саня
і Острожин. 
Любов (обіймає тітку). Здорові, тіточко! Де ж ваш ареопаг?
Олімпіада Івановна (цілує її, але все хмуриться). Ет, страмилась би!
Товариство вітається з пані Груїчевою тим часом. 
Груїчева (до Ореста, що вітається з нею). Чого се ви так довго 
барились? Олімпіада Івановна тут уже боялась. 
Орест. Та чого ж боятись? се не першина. 
Любов (до пані Груїчевої, поки товариство вітається з Олімпіадою Івановною). А, се ви, дорога Мар’є Захаровно, справляєте роль грізного судьбища! (Вітається з нею. )
Груїчева. Ні, я нікого не сужу, а, певне, якби судила, то не так 
лагідно, як ваша тіточка. 
Любов (до Олімпіади Івановни). Се так якось вийшло, ми сіли на 
мілизну, поздоров Боже, оцих панів. (Показує на Милевського і Острожина. )
Милевський. Мене?
Острожин. А я ж тут причому? 
Любов (кидається в крісло-колиску й приймає втомлену позу). 
Ух, скілько ми гребли! Нам з Орестом належить надгорода за ратунок погибаючих на водах! Правда, Оресте?
Орест. Моя мама і Олімпіада Івановна, здається, зовсім иншої 
думки. 
Груїчева. Про нашу думку не дуже-то хтось дбає. 
Олімпіада Івановна. Авжеж, хтось би пам’ятав про стару 
тітку! 
Саня (до Острожина). Іменно — «причому»? Сказано, як би не 
ми!. . 
Острожин. «Ми»! се мені подобається! 
Острожин (тим часом підходить до стола, переглядає газети 
і журнали, далі ходить по хаті, роздивляється на картини 
і зброю). У вас орігінальна хата, Любов Олександровна, 
в ній є щось…fin de siècle! I, 
Милевський. Страх люблю сей вираз, у ньому все поміщається. 
Любов. Тіточко, дайте нам краще матеріяльної страви замість 
духовної, бо коли всі так голодні, як я… Ах! (Закидає руки 
за голову. )
Олімпіада Івановна (дивиться на неї і хитає головою). От балувана!
Любов. Хто ж винен, тіточко?
Олімпіада Івановна махає рукою і подається до дверей праворуч. 
Груїчева. Пождіть, Олімпіадо Івановно, бувайте здорові, я вже 
йду. А ти, Оресте?
Орест (нерішучо). Та я…
Любов. Ні, Оресте, ви зостаньтесь! Ви ж нічого не маєте проти, Мар’є Захаровно?
Груїчева. Се його діло, я тілько думала, що вже пізно, там 
обід…
Любов. У нас пообідає. Згода?
Орест. Спасибі. Так я зостанусь, мамо. Я хутко прийду. А врешті, як запізнюсь, то ти не жди. 
Груїчева. Як уважаєш. Бувайте здорові. (Вклоняється всім 
взагалі, а Любі подає руку, з Олімпіадою Івановною цілується і вих[одить] в середні дв[ері]. )
Олімпіада Івановна виходить праворуч. 
Вихід ІІІ
Ті ж без Олімпіади Івановни і пані Груїчевої. 
Милевський (спиняється перед завішеним мольбертом). Любов 
Олександровна, можна подивитись на ваш малюнок? 
Острожин (здалека поглядаючи на картину). А ви малюєте? 
Може, нової якої школи тримаєтесь? імпресіоністів? 
прерафаелітів? 
Любов. Куди там «школи»! Я малюю якраз настілько, щоб повіситись. 
Орест. Як се?
Любов. А так — пам’ятаєте, в одному романі Золя маляр вішається з розпачу, бо не може барвами змалювати свій ідеал.  Отож, я знаю, що треба малювати, та не знаю — як, 
хисту бракує!
Орест. Що ж, навчитесь іще. Ви ж не так уже давно почали. 
Любов (махає рукою). Шкода, на се треба хронічної терплячости — не моєї. 
Милевський (дивлячись на картину). Чого ж ви так? се дуже 
мило…
Любов. Именно! (Підходить до п’яніно і бере скілька акордів, не 
сідаючи. ) 
Острожин. Заграйте що-небудь, з ласки вашої. Ви, певно, граєте новітніх композиторів?
Любов. Ні. Просіть краще Саню, вона ж піаністка, а я вже напевне піаністкою не буду, знаю музику настілько, щоб 
се розуміти. 
Орест. Ну, що се у вас такий песімізм сьогодні?
Любов. Зовсім ні, а просто самопізнання.  Краще ж завжді дивитись правді в вічі. 
Милевський. «Тьмы низких истин нам дороже нас возвышающий обман!» 
Любов. Ну, се вже пора покинути. Обман завжді обманом 
і буде. 
Острожин (сів, роздивляється альбом). Любов Олександровна! 
що се за пані в такому чудному убранні? Красива, тілько… якби се було не в вашому альбомі, то сказав би, що 
се якась зірка з demi-monde. I,  Се, певно, актріса в ролі 
божевільної? 
Любов (підходить ближче, глянула в альбом, опустила очі). Се 
моя мама, вона вже була тоді слаба, портрет знятий 
в шпиталі. 
Острожин (збентежено). Ах!. . (Згодом відходить до стола й почина ворушити газети. )
Милевський (впівголоса). Ото вже!
Орест мовчить, нахмурився. Саня теж мовчить, перегортає якусь 
книжку. 
Любов (нервним голосом). Чого ви, панове, так збентежились? 
Се даремне. Ні, справді, чому про душевну слабість не 
можна говорити без того, щоб не вийшло ніяково? Так, 
наче се щось ганебне! (Змінила тон, лагідно, смутно. ) Ні, 
се не ганебно, се тілько дуже, дуже сумно для родини… 
От як мій бідний татко. Коли б ви бачили його в ті дні, як 
він приходив від мами, з больниці.  (Зовсім тихо. ) Я думаю, се його вбило…(Знов голосно. ) О, той, кого загрожує ся страшна хвороба, не повинен би дружитись, се 
просто злочинство!
Орест. Ну, хіба ж хто може се пречувати?
Любов. Чому ж ні? А, напр[иклад], діти таких слабих? Не тілько можуть, а навіть повинні думати про се. 
Орест (палко). Боже мій! Хіба ж се так фатально, що конче 
мусить одбиватись на дітях? Може бути і так, і зовсім 
инакше. 
Любов. Тут досить одної можливости, мій бідний татко, 
з якою трівогою він дивився на мене. (До Острожина. )
Скажіть, правда ж я похожа на мамин портрет?
Острожин. Так, здається. (Дивиться на неї. ) Справді, фамільна 
подібність…
Орест (поспішно). Ні, ні, де ж там, нічого спільного! Ви вилитий батько!
Любов. Оресте! Я ж бачу себе в свічадо!. . Та все одно. Се добре, 
що я все це знаю, бо я знатиму, як направити своє життя. 
Острожин. Любов Олександровна, се надто педантично для 
fin de siècle…
Любов (здержано, але суворо). M-r Острожин, се розмова серйозна, хоч теж fin de siècle, коли хочете. (До инших, напружено всміхнувшись. ) Справді, панове, розмова наша виходить fin de siècle á la Ібсен.  Що ж робити? Наше бідне 
покоління стілько вже ганьби прийняло за необачність, 
бездушність, егоїзм своїх дітей, що, врешті, перед смертю, задумало поправити свою репутацію і поставило 
ребром питання про спадок.  Се, панове, варто давньої 
християнської і філософської моралі. Закон причинности, спадок, вирождення — от наші нові боги. 
Орест. Веселий олімп, нема що казать! 
Любов (не вважаючи на слова Ореста). Спадок — се фатум, се 
мойра, се бог, що мститься до чотирнадцятого коліна. 
На кого він наложить свою важку руку, той мусить пам’ятати, що за одну хвилину його солодкої втіхи ціле безневинне покоління заплатить страшною ціною. Се, панове, така відповідальність…
Орест. Між вашими богами є закон причинности, а він виключає всяку думку про повинність і відповідальність!
Милевський. Qu’ importe des vagues humanites, pourvu que le 
geste soit beau! I, Що нам до невідомих поколіннів, аби 
скрасить своє життя!
Острожин. Ми мусимо дбати тілько про своє власне «я» і прислухатись до його емоцій. 
Саня. Що там думати про тих, кого нема на світі. «Ще нема 
нігде нічого», — як каже моя служниця…
Милевський. Як ви се мило сказали!
Саня. Пам’ятати про різні спадки варто хіба ради себе, щоб 
своє здоров’я берегти, жити гігієнічно… 
Любов (перебиває, наслідуючи Санин тон). І отруїти вкінець 
вже й так отруєне життя. Ні, Саню, ради сього не варт. 
Пам’ятаєш у моєму романсі: чем томится на медленном, 
страшном огне, лучше разом блеснуть и сгореть. 
Орест (дивиться на неї з докором і хитає головою). 
Любов (раптом сміється). Ну от, який ви смішний, Оресте, дивитесь на мене, як тьотя Ліпа!. . Оце, панове, мені згадавсь 
один анекдот, ні, не то що анекдот, а так — у татка був 
один знайомий, старий мізантроп, у нього була одна 
поговорка; я й тепер пам’ятаю той вовкуватий тон, яким 
він говорив: «Всякий має право повіситись!» (Сміється. ) 
Се дуже дотепно, правда? Аби тілько нікого на шибеницю з собою не тяг, а сам, як знаєш.  А от і тьотя Ліпа!
Милевський. Ну, по-моєму, і на шибеницю веселіше лізти 
в компанії!
Орест. А по-моєму, говорить про таке право малодушно!
Вихід IV
Ті ж і Олімпіада Івановна. 
Олімпіада Івановна. Панове, може, ваша ласка закусити! 
Любочко, проси! Воно-то був і обід, та вже тепер, що Бог 
послав. Хто пізно ходить, сам собі шкодить. 
Любов. Прошу, панове!
Любов. Куди ж ви?
Острожин. А треба, знаєте, ще скінчити фейлетон, гулянки 
гулянками, а велике колесо цівілізації потребує своєї 
жертви. Ах, от, Оресте Михайловичу, щоб не забути! 
Наша редакція дуже інтересується мати вас своїм постійним співробітником. Шкода, що тепер уже не час, 
а то б ми умовились, мені доручено…
Орест. Ні, знаєте, я ні в які сталі умови не думаю вступати, не 
вмію ходити у ярмі, хоч би й в літературному, до того ж, 
поки що, слава Богу, мене ніщо й не примушує до самозапряжки. 
Острожин. Як уважаєте, тілько се не сучасно для такої сили, 
як ви. 
Острожин виходить, вклонившись компанії.  Любов іде з тіткою 
і Сашею в столову. 
Вихід V
Ті ж без Острожина. 
Милевський (ідучи до Ореста). Чого ви такий понурий?
Орест. Та досадно, сяя розмова… Чорт приніс язикатого Острожина, — ідіот. 
Ідуть і собі праворуч. Через яку хвилину чути звонок і голос Олімпіади Івановни з столової: «Ні, ні, не турбуйтесь, я сама одчиню!»
Вихід VI
Олімпіада Івановна іде через хату й вихиляється в вікно, стараючись побачить, хто дзвонить знадвору. 
Олімпіада Івановна. Здається, Крицький, от іще мана! (Відступає од вікна і йде одчинять середні двері; потім вертається, за нею Крицький. )
Вихід VII
Олімпіада Івановна і Крицький. 
Крицький. То викличте мені, з ласки вашої, Любов Олександровну на хвилинку, я довго не затримаю. 
Олімпіада Івановна. Та, може б, ви пождали, або потім зайдете, вона обідає з гостями. 
Крицький. Ні, я не можу ждати, ніколи, я хтів би тепер бачити 
Любов Олександровну, у мене до неї діло…
Олімпіада Івановна (недовольно).  Ну, добре, я їй скажу. 
Вихід VIII
Ті ж і Люба, стрівається з тіткою в дверях. 
Любов. Здорові, Андрій Борисович! Що се ви, тіточко, торгуєтесь з ним?
Олімпіада Івановна (тихо до Люби). І що там за діла? (Виходить. )
Люба сміється їй вслід. 
Вихід ІХ 
Ті ж без Олімпіади Івановни. 
Крицький. Не любить мене ваша тітка!
Любов. Е, вона у мене строга… на словах! Ну, чим маю служити?
Крицький. Як офіціально! Бачте, Любов Олександровна, тут 
така справа, що треба врядити вечірку, чі лотерею, тілько якнайскоріше. Наші комітетські дами тілько на вас 
надіються. 
Любов. Ох, які ви швидкі! Так-то вам легко вечірку врядити. 
Крицький. Ну, то лотерею!
Любов. Се пропаще діло! Вже скілько раз так було, що ми сами свої білети купували!
Крицький. Однак треба якось врадити!
Любов. А хіба конче треба?
Крицький. Ви сами знаєте. Та що се у вас такий тон сьогодні?
Любов. Та так, я думаю, що хто його знає, чі варт товар роботи?
Крицький. Себто як?
Любов. А так. З тими вечірками клопоту не оберешся і перше, 
і ще більше потім, а користи по більшій части так мало. 
Вже я про те не кажу, нудота сливе завжді на них! Се 
що ж! 
Крицький. Ех, Любов Олександровна, мені здається, що тут 
не в тім сила, а просто ви охолонули, і причина сьому 
теж проста, хоч і неприємна…
Любов. А власне?
Крицький. А власне, те ж саме, що і в вашої тіточки. 
Любов (сміється). От уже попали, вибачайте, пальцем в небо! На доказ того, що ви помиляєтесь, я вам скажу, що 
«приложу всє старанія», і навіть сама в себе лишні білети куплю. Ну, що? вдовольнились?
Крицький. Не зовсім!
Любов. А чого ж вам треба?
Крицький. У вас не такий тон був перше, Любов Олександровна! 
Любов. Забуваєте, що мені тоді було 18 літ, а тепер вже, слава 
Богу, чверть століття!
Крицький. Що ж з того? Звісно, коли интереси міняються, як 
дамськи моди. 
Любов. Я бачу, ви вже зараз лаятись почнете. Але ж краще 
роз’яснити справу спокійно і щиро, як і слід дорослим 
людям. Невже вам ніколи не спадало на думку, що всі 
оці наші заходи, метушіння, все це робиться, аби тілько 
не сидіти, склавши руки.  Так це все дрібно, мікроскопічно. 
Крицький. А вам хочеться світ здивувати чимсь грандіозним? 
Рідний край вратувати, як Жанна д’Арк? 
Любов (трохи роздражнена). Знаю я дуже добре, що я не Жанна 
д’Арк, готова навіть згодитись, що для героїнь тепер 
місця нема, хоч се ще хто його знає, готова згодитись, 
що краще робити те, що ми робимо, ніж зовсім нічого. 
Але згодьтесь і ви, що горіти і пломеніти від сього — 
просто смішно! От ви тілько що корили мене Жанною 
д’Арк, а сами хочете… 
Олімпіада Івановна заглядає в двері. Крицький се зауважив. 
Крицький (зітхає). Ох, Любов Олександровна, Любов Олександровна… Ну, однак я вас затримую. Який же практичний 
результат мого непрошеного візиту до вас? Може, краще 
мені повернути голоблі куди в инший бік?
Любов. Ну, ну, се вже почались «жалкія слова». Я ж сказала, 
що хазяйська частина справи вся на мені. І взагалі, чим 
можу, готова служити. (Показує на своє горло і на п’яніно. )
Крицький (стискає їй руку). Спасибі, ех, яка ви, справді. До побачення!
Любов. Бувайте здорові, Робесп’єрр! 
Крицький, здвигнувши плечима, виходить в середні двері. Люба 
іде в столову, поспівуючи. 
Вихід X
Якийсь час сцена порожня, далі чутно, як хтось шкрябає в середні двері, потім помалу відхиляє їх, з дверей виставляється голова 
хлопчика в пошарпаній, занадто великій шапці, хлопчик оглядає хату, далі переступає поріг, видко, що він держить когось иншого за руку і втримує, щоб не входив за ним. 
Хлопчик (обідраний, за спиною у нього гармонія). Тсс… не лізь 
за мною, стій там, Люби, здається, нема. (Кличе, голосно 
шепчучи. ) Люба, Люба!
Дівчинка менша теж обшарпана, але в досить строкатому убранні, вскочила раптом і проїхала по підлозі, мов по льоду. 
Вихід XI
Ті ж і Олімпіада Івановна. 
Олімпіада Івановна (входить). Що се тут таке? (Побачивши дітей. ) Ну, скажіть на милість Бога, ви сюди як влізли?
Хлопчик. Там не зачиняно. 
Олімпіада Івановна. Ох, уже мені сі літні виходи! А ви ж 
чого сунетесь сюди, що ж, що не зачиняно, то вам уже 
й треба?
Дівчинка сховалась за хлопчика і дивиться на Олімпіаду Івановну з розкритим ротом. 
Хлопчик (відступаючи до дверей, але досить бадьорно). Нам 
Люба казала прийти, вона нам білі гроші дала, і ще, казала, дасть. 
Олімпіада Івановна. Що се за Люба? Яка вона тобі Люба! 
а панночка, не знаєш? Гетьте, гетьте! (До дівчинки. ) Ну, 
ти, роззяво, чого задивилась? гайда!
Дівчинка (тикаючи на гармонію). Музика, музика. 
Олімпіада Івановна. Не треба, не треба вашої музики, тілько 
сього бракує! Ну, гетьте, кому я кажу?
Діти щезають за двері. 
Вихід XII
Олімпіада Івановна і входять Любов, Орест, Милевський і Саня. 
Любов. Що се ви, тіточко, знов тут воюєте?
Олімпіада Івановна. І нащо ти, Любочко, сих обшарпанців 
принажуєш? Зовсім не до речі, щоб ще обікрали колись. 
Любов. Ну, як вам не сором? Та ви ж зовсім не такі лихі, 
а можна подумати, що ви дракон. (Підходить і бере її за 
руки. ) Ну, нащо ви моїх попелюшок прогнали, невже вам 
жалко якого п’ятака?
Олімпіада Івановна (лагідніше). Та Бог з тобою, який там п’ятак, не в п’ятаку діло, а непорядок. А п’ятак, що ж, я сама 
готова їм дати. (Підходить до вікна. ) Он вони. Ну, ви, ходіть сюди…
Діти входять, грають, танцюють. 
Любов. Тіточко, дайте їм вечеряти; там ще зосталось; вони, 
певне, голодні. 
Олімпіада Івановна. Добре. (Виходить на веранду і звідти говорить до дітей. ) Ідіть за мною. 
Любов (стає на порозі дверей, одчинених на веранду. До хлопчика). Чекай, малий, я ж тобі обіцяла білі гроші, забув?
Хлопчик (з’являється на порозі тих же дверей і простягає руку). 
Ну, давай. (Люба дає. ) Спасибі. (Обіймає її й цілує. )
Милевський. Браво!
Діти і Олімпіада Івановна виходять в столову. 
Вихід XIII
Ті ж без Олімпіади Івановни і дітей. 
Любов. Такі славні діти, зовсім на жебраків не похожі. 
Саня. Та Бог з ними!
Милевський. Та ви, як я бачу, Любов Олександровна, філантропією займаєтесь. 
Любов. Зовсім не філантропією, а мені, власне, сі діти подобаються. Я б навіть готова взяти їх до себе. 
Орест. За чим же діло стало? 
Любов. Та я сама добре не знаю, за чим. А врешті, що б з того 
вийшло? Куди ж мені инших виховувати, коли я сама не 
вихована. Мене ж балували, а не виховували. Як вам здається, хто з нас кого виховав, чі тіточка мене, чі я її?
Саня. Ну, як же, Люба, а твій татко, здається, був такий чоловік…
Любов. Він не виховував мене, він просто любив мене. (Зітхає. )
Він не боронив мені нічого. 
Орест. По-моєму, се найкраще виховання. Так тілько й виховуються орігінальні натури. А то нас уже опановували 
шаблони. Пора проти сього повстати!
Любов. Я сама себе виховала, ну, то можете собі здумати! Читала все, що під руку попаде, було там усякого! 
Орест. Так і слід: літературу, як і життя, треба знати з усіх 
боків. 
Любов. Зате, правда, набила оскому навіки. 
Орест. Однак ви й тепер багато читаєте. 
Любов. О, то зовсім инші книжки!
Милевський. Які ж?
Любов (всміхнулась). Не знаю, чі й казати, сміятись будете, 
а ви, Сергій Петрович, в думці ще й синім чулком назовете, вголос не одважитесь, ви занадто джентльмен 
для сього!
Милевський (вклоняючись). Прикажете дякувати? 
Орест. Що ж то за книжки такі отреченні? 
Любов. А наукові, по філософії, псіхології і… псіхіатрії!
Саня. Бог зна що!
Любов. Не журись, я і «добрих авторів» читаю, он вони, бачиш? (Показує на етажерку з книжками в гарних оправах. ) 
А тут вже наукові авторітети. (Показує на шкляну шафу 
з товстими книжками. )
Милевський. Отож ці авторітети винні, що у вас такий аскетичний погляд на життя. 
Любов. У мене аскетичний погляд? Ну, не знаєте ви мене! Але 
усякий аскетизм, усяке факірство глибоко противне 
мені. 
Саня. Але як же погодити з твоєю «новою мораллю», наприклад, любов?
Любов. А ось як. Єсть же инша любов, ніж та, що веде до вінця. 
Милевський. От се то правда! Перший раз бачу у молодої дівчини таку смілість думки! Вашу ручку. (Любов дає, він цілує. ) Шлюб — се кайдани, хоч і золоті, а кохання не любить кайданів. Хатнє багаття гарне тілько на картинах, 
і то не завжді. По-моєму, Рубенсові картини на тему 
Wein, Weib und Gesang I краще куди, ніж ті всякі медові 
місяці, первенці, молоді матері і т.  и. Любов — се балеріна, одягніть її в візітову призвоїту сукню, або, не дай 
Боже, в домашній капот, і вона стратить всі свої чари!
Любов (до Милевського). Уважайте, що я вам не давала руки. 
Милевський. Шкода. Пізно вже!
Любов. Я от що думаю. Нащо замуровуватись у якийсь могильний склеп? Щастя так мало на світі, його треба ловить, 
а не одпихати.  Бути щасливою самій і дати щастя иншому, що ж тут злого?
Милевський (жартовливим тоном). Стережіться, такий погляд небезпечний, багато драм починається щасливо. 
Любов. Чого ж драм? Коли буде повертати на драму, можна покинути гру. 
Орест. Ну, се не так легко. І не всякий дасть себе викинути, мов 
стару колоду карт. 
Саня. Значить, ти признаєш так звану гру в любов, флірт?
Любов (здрігнулась). Яке се бридке слово!. . Слухайте, Орест, 
ви ж письмовець, поет, роз’ясніть сим людям, яка ще є 
любов, окрім звичайної любові й флірту!
Орест. Єсть іще, — або, краще сказати, була, любов міннезенгерів; се була релігія містична, екзальтована. Культ мадонни і культ дами серця зливались в одно. Се була любов часів «блакітної троянди», се любов не наших часів 
і не нашої вдачі. Хоч коли є що в середніх віках, за чим 
можна пожалкувати, то, власне, за сею «блакітною квіткою». Єсть і в наші часи блакітні троянди, але се ненормальні створіння хворої культури, продукт насильства 
над природою…
Любов. Ви забуваєте другу, напр[иклад], любов Данте до Беатріче, а я, власне, таку мала на думці. 
Милевський. Ну, знаєте, Любов Олександровна, сі приклади 
непевні! У трубадурів часом трудно одрізнити блакітну квітку від адюльтера. А Данте, може, якби мав щастя познайомитися з своєю Беатріче ближче, то, може, 
теж попросив би її ручку, щоб приміряти на неї шлюбний перстень. Тоді б ми мали не «Божественну комедію», 
а просто комедію, під назвою, теж італьянською, cosi fan 
tutti,
 I а в перекладі на наше: «як у людей, так і у нас». 
Саня сміється. 
Любов (дивиться на Милевського й хитає головою). Чого вам 
любов представляється тілько як драма або комедія, 
pardon, ще як балет? Певне, того, що ви присяжний театрал… Любов може бути чудовою поемою, що люде потім 
перечитують у спогадах, без болю, без прикрого почуття. 
Ах, та що я з вами про се говорю, се просто профанація! 
(До Сані. ) Серденько Саню, заграй нам що-небудь, кажуть, 
музика, зміняла і каміння в живі истоти, принаймні 
хоч на хвилину, чі не пройме вона і Сергія Петровича. 
Милевський. Однак, як се розуміти? чі не з кам’яним болваном ви мене порівнюєте?
Любов (сміється). Ну, чого ж, єсть же і статуї на світі!
Орест (тихо їй). Щось-то він мало на статую похожий!
Саня почала грати якусь сальонову п’єсу, Милевський підійшов 
до неї перегортати ноти. Між ними розмова мімічна. 
Орест (до Люби). Люба, для вас я хтів би вірити, що в наші часи 
можлива така любов, як у Данте до Беатріче. 
Любов. А ви не вірите?
Орест. Часом вірю, часом боюсь вірити! Не знаю…
Любов. Чого боїтесь?
Орест. Знаю, що все-таки се непевна, ненормальна любов, 
вона якась безвиходна…
Любов. Зате ж і безконечна. Ненормальна, ви кажете, а що ж 
робити тому, для кого нормальне щастя недоступно, хто 
сам ненормальний?
Орест. Чи дає така любов щастя? Адже Данте не був щасливий. 
Данте написав «Пекло». 
Любов. Беатріче не знала нічого про Данте. Через те і щастя 
не було. 
Орест. Як ви думаєте? Адже приязнь межи мущиною і жінкою 
завжді мусить мати якийсь особливий відтінок? В ній 
нема фамільярности, і разом з тим вона ніжніше, сердечніше. 
Любов. Бачите, от ви вірите в приязнь межи мущиною і жінкою…
Орест. Досі вірив. 
Любов (глянула на нього, мов хтіла ще що спитати, але повернулась і пішла до п’яніно). Саню, ти знаєш сеє «Posa la mano 
sul mio cor»? I, Вибачай, я тебе перебила. 
Саня (недовольно). Ні, я сього не знаю. 
Любов. Ах, се надзвичайно! (Співає. ) Posa la mano sul mio cor, 
mio tener amore! I (На словах: Tu sei la mia speranza! II — уриває та покликує. ) Ах, яка чудова ніч, а ми й не дивимось! 
А місяць, місяць великий та ясний!
Біжить до балконових дверей, одчиняє обидві половинки, стає 
біля одвірка так, що її всю заливає місячне світло, і співає «Ой місяцю, місяченьку!» Орест виходить на балкон, стає проти Люби 
і дивиться на неї, мов очарований. Милевський і Саня зостаються в салоні. 
Любов співає увесь час, поки Милевський і Саня говорять, і потім опускається завіса. 
Дія 2ГА
Та сама хата, що у 1й дії. 
Вихід І
Любов і Орест входять в двері справа; Любов попереду вбігає 
швидко в ротонді і в шапочці; в руках у неї [червоний] абажур, 
вбігаючи, вона шпарко говорить, жвава, весела, очі горять. 
Любов. Що ж з того, що дрібниця? а все-таки виграла, а ви ні 
з чим вертаєтесь. Все-таки, значить, мене щастя не зрадило!
Орест. От велике щастя — абажур! я навіть од вас не сподівався…
Любов (кидає абажур на стіл, починає скидати раптово з себе 
ротонду, не дивлячись, куди вона впала, рукавички і шапочку кидає без ваги на стіл, говорить палким, завзятим 
тоном; ходить раптово по хаті).  Ах, ви знов своє, — 
пустяк, абажур! Та розумійте ж ви, що не в тім сила, що 
виграти! В лотереї, як і в усякій азартній грі, головне — 
ріск і осягнення мети. 
Орест (сів на крісло). Але якої мети?
Любов (ходить раптово по хаті, часом спиняючись). Кажу ж 
вам, се все одно. Та навіть і не се, просто самий ріск — от 
що притягає до гри, от що заставляє саму себе забувати 
в грі. (Спиняється перед ним просто. ) Тілько млява, боязка людина не любить і боїться ріску. 
Орест (похилив голову, потім раптом підняв угору, метнувши 
очима, сам схопився з місця). Правда ваша! правда! Я не 
про лотерею кажу, вона мене мало пориває, сей ріск 
не захоплює мене. Але инший ріск — ріск життя, о, то 
инша річ. Сам я, може, й не піду на ріск, не шукатиму 
його, у мене для сього замало енергії, але коли мене захопить яка стороння стіхійна сила, тоді я трачу розум! 
Знаєте, як часом запливеш ненароком у морі далекодалеко, чуєш, що хвиля тебе тягне, раптом прокинеться 
думка: а що, як не стане сили вернутися до берега? і, замість отого, щоб мерщій вертатись до того берега, пливеш все далі і так якось страшно і любо тоді. Підлітком я 
мав звичай, — та що казати, я й тепер його не покинув, — 
бігати на пожар і там орудувати укупі з пожарними, лізучи у найбільший вогонь. Роблю я се, нігде правди діти, 
не тілько з філантропії. Мені миліше тоді ставити на 
карту своє життя, ніж ратувати чуже. Я сам не знаю, що 
зо мною робиться, коли я бачу огнище пожежі, се щось 
стіхійне, непереможне. Певне, метелик, летючи на вогонь, почуває те саме. 
Любов (п’є його слова, дивиться на нього радісним поглядом, немов у нестямі). Я розумію вас, Оресте. Ріск… та що, без 
нього все життя людське було б одностайне, як осінній 
дощ.  Боятись його — значить боятись життя, бо в житті скрізь ріск, в кожній кар’єрі, в славі, в коханні — скрізь 
ріск. Навіть в приязні буває ріск. Чи ж не ріск бути другом такого непевного, химерного створіння, як, напр[иклад], я? (Сміється нервовим сміхом. )
Орест. При щирости між людьми, при глибокій і міцній сімпатії ніякий ріск не страшний!
Любов подає йому руку, він стискає її, потім цілує. 
Вихід II
Ті ж і Милевський. 
Милевський (тихо). Ого, друзі! (Голосно. ) Здорові, Любов Олександровна! А, і ви тут, Орест Михайлович! (Подає їм руку, 
вони при його вході розступились. ) Я бачив вас на лотереї, 
а потім ви раптом десь зникли. Ну, та й азартна ж ви, Любов Олександровна! А що, хоч виграли що-небудь принаймні?
Любов. Аякже, он мій трофей! Що, гарний? Але що ж це я його 
так кинула без уваги.  Треба ще тіточці похвалитись 
виграною… Ну, однак, я так все порозкидала, тіточка мені задасть! (Бере шапочку і рукавиці, хоче взять ротонду, 
але Орест підіймає сам і несе ліворуч; Любов з шапочкою, 
рукавичками і абажуром виходить у двері праворуч. )
Вихід ІІІ
Ті ж без Любові. 
Милевський (дивиться на Ореста, усміхається і хитає головою). Ох, Орест Михайлович, Орест Михайлович, стережіться!
Орест (з прикрістю). Чого се ви?
Милевський. Дівчина в 25 літ найнебезпечніше створіння 
в світі, може, навіть гірше, ніж та прославлена fêmme de 
trente ans. 
 I Принаймні у нас в Росії се так. 
Орест (тратить терпливість). А се уже против чого? Чі не собі 
самому ви читаєте мораль, вам воно якраз такі афорізми 
тепер потрібні!
Милевський (сміється, нітрохи не збентежений).  От думав 
улучити в саме серце! Помилились, серденько, набій 
дарма пропав. Щоб ви знали, я й кажу се з власного досвіду, я сей афорізм не так давно експеріментально провірив. Але ж мені що? Моє діло просте і залежить тілько від ступня почуття і деяких подібних причин, тоді як 
ваше діло далеко складніше, тут потрібна тонка техніка. 
(Сміється. ) Любов Олександровна…
Орест (здержано і серйозно). Слухайте, Сергій Петрович, я не 
розумію вашої розмови. А ваш тон ображає мене. Ви, 
здається, хочете стати якимсь посредником чі опекуном 
межи мною і Любов’ю Олександровною. Ні я, ні вона не 
давали вам сього права. 
Милевський. Заспокойтесь, я не маю претензії на роль резоньора, се роль скучна і в житті, і на сцені. До того ж, я 
знаю, що ви лицарь без страху і догани. 
Орест (перебиває прикро). У всякім разі не такий лицарь fin de 
siècle, як инші… 
Вихід IV
Ті ж і Любов, входить і надіває абажур на лампу, він там зостається до кінця, через що сцена весь час в червоноватому світлі. При 
вході її Орест хутко бере книжку, що лежить на столі розгорнута, 
і робить вид, що тілько що її читав. 
Любов. Що се ви, панове, тут споритесь?
Орест. Та так собі, літературне змагання. 
Любов. Ви щось читаєте? (Підходить і дивиться. ) А, Надсон! 
Ви, Сергій Петрович, здається, не признаєте сього поета?
Милевський. Ні, дещо мені подобається, от, наприклад… (бере книжку) та, от якраз воно. (Читає. ) «Только утро любви хорошо…» 
Орест (перебиває). Ну, там далі цей вірш зовсім не гарний, не 
варт і читати. Та й взагалі се не з найкращих, мені тут 
инші далеко більше подобаються. (Шукає в книжці. )
Любов (до Милевського). А знаєте, Сергій Петрович, вам червоне світло дуже до лиця, ви навіть на Мефістофеля робитесь похожі. 
Милевський. Ах, Любов Олександровна, завжді у вас компліменти двусічні. 
Любов. Так і треба!
Орест (простягає до Любові книжку). От я знайшов одні вірші. 
Любов (здалека одвертає книжку). Краще вголос прочитайте, я 
люблю, як ви читаєте вірші. 
Орест (читає). «О любви твоей, друг мой, я часто мечтал… не 
мираж ли туманный в дали голубой». 
Люба слухає, опустивши очі, часом підводить їх і з трівогою, 
і майже зо страхом дивиться на Ореста, врешті, лице її приймає 
камінний вираз. 
Вихід V
Ті ж і Саня. 
Саня. Боже, і тут літературний вечір! От моя доля сьогодні! 
(Всі вітаються з нею). 
Милевський. А ви хіба вже були де на літературному вечорі? 
Саня. Ах, була! в гімназії, знаєте, де я вчилась. Так якось 
вийшло, що не можна було не піти, а там така була нудота! сі вечорі тілько й цікаві для самих участників відділу. 
Насилу вирвалась після першого, сказала, що у мене мігрень… ха-ха-ха!
Любов. Шкода, через сей вечор ти пропустила лотерею-алегрі! 
Саня. Ну, об сім я не жалую!
Орест. Ви не любите лотерей?
Саня. Я люблю тілько таку гру, де я певна, що виграю. 
Милевський. Вродлива панночка скрізь може бути певна, що 
виграє. 
Саня (ніби наївно). Невже?
Милевський (прикладає руку до грудей). Вірте мені!
Саня. Вам? (Махає скілька раз рукою. ) Вам я нічого, нічого не 
вірю!
Любов і Орест відходять трохи набік. 
Орест (тихо до Люби). Он ваша товаришка не любить ріску, не 
те що ми з вами! 
Любов. Ба, у всякого свій шлях! (Встає і подається до дверей 
праворуч. )
Милевський і Саня сього не завважають. 
Орест (до Любові). Куди ви, Люба? кидаєте гостей?
Любов. Піду, познахожу увесь прилад до малювання, згадала, 
що маю роботу. Вибачайте, панове. 
Виходить, Орест за нею. 
Вихід VI
Ті ж без Ореста і Любові. 
Милевський (до Сані благаючим тоном). За що така немилость?
Саня. Та не тілько вам самим, взагалі мущинам не варто вірити, а вам і надто, вам он навіть любов представляється 
в постаті якоїсь балеріни. 
Милевський. Олександра Вікторовна! ви жорстокі! Я ж урочисто взяв назад свої слова!
Саня. Ах, та що! От навіть пустяк, обіцяли ви мені достати 
білет на завтра в концерт, і навіть того не дотримали. 
І тілько мене опізнили — я читала, що вже продані всі 
білети… 
Милевський. Не упереджуйте подій, Олександра Вікторовна. 
Я був у вас, не застав вас дома, — за се я образився б, якби 
взагалі смів на вас ображатись, — з горя пішов на лотерею, потім, не зустрівши вас і там, з горя забрів сюди. 
Саня. Невже тілько з горя? 
Милевський (витягає білет і подає їй). Чим маю вмилостивити розгніване божество?
Саня (усміхається, беручи білет).  Приймаю вашу папірову 
жертву, за неї вам належить надгорода! Якої надгороди 
бажаєте?
Милевський. Дозвольте провести вас на концерт і бути там 
вашим сусідом. 
Саня. Се вже по-лицарськи, ви, видно, хочете заставити мене 
змінити думку про вас. Ви ще не осягли мети, але… старайтесь і надалі. А за білет спасибі. (Подає йому руку, він 
цілує. ) А не опізните мене! Глядіть, я не люблю опізнюватись!
Милевський. Олександра Вікторовна! відколи ви дозволили 
мені бути вашим cavalier servente,
 I я ще ні разу не схибив 
своєї служби, отже, хіба б сталось щось надзвичайне…
Саня. Наприклад, екстренний візіт до которої-небудь «дами 
серця»… 
Милевський. Олександра Вікторовна, ви мене ображаєте, ви 
добре знаєте, що у мене тепер одна-єдина дама серця. 
Саня. Чі надовго?
Милевський. Назавжді!
Саня. Дозвольте спитати, скільком дамам і скілько раз ви вже 
казали сеє?
Милевський. Олександра Вікторовна, се безжалісно, я не жартую. Робіть зо мною, що хочете, тілько…
Саня (знизивши голос). Гаразд, гаразд, тут не місце для таких 
розмов… (Голосно. ) Ах, як я, одначе, запізнилась! А де ж 
ти, Любочко!
Любов (за сценою). Я зараз, вибачай, я відшукую свої причандали. 
Вихід VII
Ті ж і Любов з Орестом. Любов несе в руках невелике пуделко і стірочку. Орест — гіпсову голову і дошку для малювання. 
Любов (до Ореста). Поставте, будь ласка, тут, сю ростину можна прийняти. (Показує на консолю з тропічною ростиною 
біля п’яніно. ) 
Орест уміщує бюст під ростиною, а дошку ставить тим часом біля 
стіни. 
 (До Сані. ) Отак за тими театрами та лотереями страх 
скілько часу змарнувалось. Стидно перед учителем. (До 
всіх. ) Вибачайте, панове, що сяду при вас до роботи. 
Сідає проти бюста на певній просторіні на табуретці, що до п’яніно, коло неї другий стілець, на ньому вона становить одкрите 
пуделко, звідки виймає олівця і т. ин. Орест помагає їй врихтуватись, Любов згодом почина малювати. 
Милевський. Ах, будьте ласкаві!
Чутно дзвінок, Любов дивиться на двері. Орест іде одчиняти, 
але стрічається з Олімпіадою Івановною, що входить з лівих 
дверей. 
Вихід VIII
Ті ж і Олімпіада Івановна. 
Олімпіада Івановна (до Ореста). Пождіть, пождіть, я сама, 
а, Боже ж мій! я одчиню! (Зауважає Милевського і Саню. ) А, 
добривечір, я й не бачу! Та куди ж ви, Оресте, я одчиню! 
Е, вже одчинено й без нас! Чі се ви, Яков Григорович!
Вихід ІХ
Ті ж і лікарь. 
Лікарь (входить в двері справа). Він самий, Олімпіада Івановна! Добривечір вам! (Вітається з нею. ) Добривечір, панове товариство! (До Люби, що хоче встати йому назустріч. )
Не турбуйтесь, сидіть, сидіть, а то «пункта» згубите. Малюйте, панночко мила, се похвально, і для панночки 
воно теє… показна річ.  Усякій панночці слід малювати хоч трошки. 
Саня. А що ж, коли хто, як я, не може й лінії просто провести?
Лікарь. Ну, у вас другий талан, музикальний. Хоч, грішний 
чоловік, по-моєму малювати краще: тихенько собі, нікому не заважає. Я, простіть, вашої новітньої музики не розумію: крик, лемент якийсь, стогін, нестотно, як у операціонній салі. 
Любов. От ми з вами не сходимося в сімпатіях, я, власне, найбільше люблю новітню школу. 
Лікарь (до Люби). І погано, дуже погано! От було за наших часів — Верді, Россіні… 
Милевський. Ну, сі вже трохи пристарілись. 
Лікарь. Що ж такого? І ми з вами, Сергій Петрович, не молодшаємо. Вже й нам, як то кажуть, не до Петра, а до Різдва!
Олімпіада Івановна. Ну, Бог з вами, Сергію Петровичу ще до 
Різдва далеко! 
Лікарь. Та я так, до слова прийшлось. Що казати, таки вже Gaudeamus igitur тепер не заспіваємо. А колись співали, ого, 
ще й як! Ще в мене був один товариш, чистий німецький 
бурш, той, було, як гукне (зводить на голос) «Gaudeamus igitur, juvenes dum sumus!» I, А що, Олександра Вікторовна, ви часом не граєте сього? воно й на фортеп’яні 
лепсько виходить, а нуте лиш. 
Саня. Ні, вибачайте, Яков Григорович, не тепер, мені вже додому пора. 
Любов (шпарко). Е, куди ж ти, Санічко, ще рано. Зостанься… 
Я так рада, що ти прийшла… 
Саня (усміхається лукаво). Що я прийшла? Та ми ж так часто 
бачимось. 
Любов. Сьогодні ми всі зібрались, можна було б славно час 
провести, я рощитувала, що ти згодишся мені акомпанірувать! 
Саня. Ні, там уже, певне, мама вернулась і думає, куди се я поділась, та ще й (сміється) з мігренню! Добраніч, Олімпіада Івановна. (Прощається з нею і з лікарем. Подає Орестові 
I Отже, веселімося, / Поки ми молоді (лат. ); із середньовічної студентської пісні. 
руку. ) Бувайте здорові. (Одчиняє середні двері. ) Ух, як темно, я боятимусь! 
Любов. Може б, ви, Оресте, провели Саню?
Орест повагом з видимою неохотою повертається до дверей. 
Милевський. Я вас проведу, Олександра Вікторовна, коли позволите!
Саня. Ах, спасибі! Та нам з вами, здається, по дорозі. Добраніч, панове!
Милевський робить загальний поклон і кидається за Санею помагати їй одягатись. Обоє виходять. Орест зачиняє за ними. 
Вихід Х
Ті ж без Сані і Милевського. 
Орест сидить біля Люби на тому стільці, де стояло пуделко, 
тепер він тримає пуделко в руках. Лікарь з Олімпіадою Івановною 
за столом на противлежному кінці. Обидві пари розмовляють 
кожна окроме, але одночасне. 
Лікарь (вслід). А як же не по дорозі! Тепер скрізь буде по дорозі!
Олімпіада Івановна.  Нащо ви, Якове Григоровичу, дратуєте Милевського старістю, він сього не любить. 
Лікарь. Ба, не любить! А нащо сказано: пізнай самого себе? 
Та се я, не вам кажучи, з заздрощів, бачу, що чоловік отот ожениться, то я йому навздогін: на тобі, коли так! Така 
вже наша старокавалерська натура. 
Олімпіада Івановна. А ви почім знаєте, що він от-от ожениться?
Лікарь. Вже я таку прикмету знаю. Ви зауважили, що він блищить немов насвіжо полакірований? А як тілько людина 
починає вилискуватись, то вже кепська справа. 
Орест. Дивно мені, Люба, як такі по всьому різні люде, як ви 
з Олександрою Вікторовною, можуть товаришувати. Як 
воно у вас вийшло?
Любов. Та я не можу сказати, щоб вона була мені дуже близька. Сю ілюзію робить більше звичай говорити на ти, затриманий з дитячих літ. 
Орест (нахиляється до неї трохи). Люба, чому б не встановити між нами сей звичай? Адже ж ми з вами ближчі друзі, 
ніж ви з Олександрою Вікторовною?
Любов. Се дитячий звичай, а ми з вами вже не діти. (Встає і відходить до вікна. ) Ах, я й забула, що треба віднести Галі її 
концерт, вона просила конечне сьогодні віддати їй. Піду 
лиш, воно ще не пізно. Ви мені вибачайте. 
Орест. Ви мені позволите провести вас?
Любов. Не турбуйтесь, я не боюсь сама йти. 
Орест. Ні, все-таки вже пізно, як же ж так самій?
Любов (не відповідає йому. До тітки). Тіточко, я піду на хвилинку до Галі, я хутко вернусь!
Виходить в праві двері. Орест за нею. 
Вихід ХІ
Олімпіада Івановна і лікарь сами. 
Лікарь. Як вам здається, Олімпіада Івановно, чі не починає 
вже і Орест Михайлович вилискуватись?
Олімпіада Івановна. З якої ж би причини?
Лікарь. Та я не знаю, мені здається, що се вже Любов Олександровна могла б нам краще роз’яснити. Врешті, тепер, 
по-модньому, ніяких роз’ясненнів родичам не полагається, тілько в один прекрасний день прийде панночка 
і скаже: «Подивіться, тіточко, чі гарно на мені шлюбна 
сукня лежить? Мені се треба знати, бо завтра моє вінчання». 
Олімпіада Івановна (усміхається). Так, се на Любу похоже. Та 
тілько я думаю, що сього «прекрасного дня» ніколи не 
буде. Може, я й справді сих новітніх звичаїв не розумію, 
тілько я ніяк не збагну, що собі моя Люба думає. Воно, 
звісно, нехай би вона собі, як хоче, жила, та я ж не можу 
дивитись, як її здоров’я руйнується. Я завжді казала, що 
ті книжки її до добра не доведуть. Якось у неї все разом: 
книжки, романси, гулянки, залицяння, приязнь… нічого не розберу!. . 
Лікарь. Та, вибачайте, і я щось нічого не можу розібрати. Романси, гулянки? що ж тут лихого?
Олімпіада Івановна. Ах, якби тілько се! А то разом з тим 
вона мені казала: «Якби я була релігіозна, я пішла б в монастирь, а то для таких, як я, навіть монастирів нема». 
Про монастирі говорить, а сама… Ну, та що там, перед 
вами я можу говорити щиро, ви все одно що родич. Се ж 
не тілько я, а й чужі люде бачать, що Орест мов прив’язаний до нашого дому. Вона все з ним «друже мій, друже 
мій», а тим часом тепер чогось почала одбивати його від 
себе, а сама журиться, блідне, не спить по ночах. 
Лікарь. Єсть чого журитись, Олімпіада Івановна! Хто не був 
молодим? Молодь без драматургії не може. 
Олімпіада Івановна (хитає головою). Не тішить мене така 
драматургія. (Понижає голос. ) Тут ще, знаєте, біда — вона 
про матір думає, вчора питала, скілько літ було матері, 
як та заслабла? Все читає книжки, он вчора купила оту 
товсту! (показує на шкляну шафу) виписки з неї робить. 
А коли я почну за те свариться, вона каже: «Якби люде 
більше таких книжок читали, менше б було на світі злочинства». Як я казала одразу братові: «Дай мені Любу, я 
її завезу так, щоб вона й не чула про матір», — не послухав, а тепер Бог зна, що з того буде. Занапастить дівчина 
свою долю ні за що ні за про що, просто жаль дивитись 
на неї. (Притуляє хустку до очей. )
Лікарь. Та не журіться, Олімпіада Івановна, побачите, що все 
гаразд буде. 
Олімпіада Івановна. Та звідки має бути гаразд? Хоч би ви поговорили з нею, ви чоловік учений, а я що ж, мене вона 
й слухати не хоче, «вам, — каже, — хочеться пристроїти мене скоріш», а що ж тут лихого, якби й так? Всякий 
своєму рідному добра бажає. 
Лікарь. Я й сам уже про те думав. Правда, до нашої панночки 
не легко приступитись, та я теж не в тім’я битий, либонь, 
і ми в свій час книжки читали, та ще такі, про які панночкам і не снилось. Ех, панночки, панночки! бідовий 
народ! прочитає «остатнє слово науки» і думає, що вже 
всю мудрість проглинула. По-моєму, чим менше панночка книжок читає, тим краще. Їй же Богу!
Олімпіада Івановна (слухала його неуважно). Так ви поговорите з Любочкою?
Лікарь. Та вже ж, та вже ж, побачимо, чий чорт старший…
Олімпіада Івановна. Знаєте, Якове Григоровичу, як дивлюсь я на оті книжки, то, здається, так би їх і шпурнула 
в піч!
Лікарь. А знаєте, Олімпіада Івановна, як дивлюсь я на оті 
книжки, то, здається, вони і без нас у піч полетять, а на 
їх місце стане тоненький збірник творів Ореста Михайловича Груїча, воно і для полиці, і для дівочого серця легше буде.  Ех, то, знаєте, теперішні паничі плохі, 
а за наших часів така панночка не гуляла б на волі до 25 го 
року. Та й то, я думаю, що Любов Олександровні не прийдеться моєї лекції слухати. 
Олімпіада Івановна. Чому так?
Лікарь. Тому, що їй в церкві иншу прочитають: «А жена да 
боится своего мужа».  Найкраща наука для жінки — 
далебі!
Олімпіада Івановна (хитає головою). 
Лікарь. Ну, Олімпіада Івановна, так не можна: «отчаяние есть 
смертный грех».  Я вам скажу, що Орест Михайлович 
і Любов Олександровна недарма вкупі глиняних болванів так пильно малюють, я в сих річах ніколи не помиляюсь. А коли ви такі суворі, то я собі втікаю. (Встає. ) Бувайте здорові!
Олімпіада Івановна. Ні, куди ж ви? от зараз і Любочка прийде!
Лікарь. Тілько Любочці й розмови, що з старим лікарем! Ні, 
Олімпіада Івановна, я люблю бути першою, а не третьою 
особою. (Сміється. ) Моліться Богу та лягайте спать, і все 
гаразд буде. (Подає руку. )
Олімпіада Івановна. Добраніч. Тілько ви й розважаєте мене. 
Лікарь виходить. 
Вихід XII
Олімпіада Івановна сама. Порядкує. Закриває п’яніно, складає 
ноти. Гасить світло біля гіпсової голови, потім хоче взяти її, але лишає, промовивши: «Цур тобі, чиста мара!», виносить в другу хату 
дошку з малюнком, і ящик з олівцями теж виносить, а потім виходить з другої хати з розрахунковою книжкою в руках, сідає в крісло біля великого стола, де горить лампа з червоним абажуром. 
Олімпіада Івановна. Ну, порахую (пише): свічки — 25, сірники — 5, цукор — 60, марка Любочці — 7 (Говорить далі слова невиразно, цифри трохи виразніше; в голосі чутно, що її 
сон клонить. )…12 …15 …8. Що там ще? (Задумується, сонно кивнувши головою, спиняється, далі знов трохи голосніше. ) Кава — 45 і цикорію — 6; ну, тепер порахуємо: 25 та 5 = 
30, та 60 = 90, та 7 = 97, та 12, та 12… (Знов замовкла, кивнула сонно головою вперед і прокинулась. ) Що се я? 97 та 12, то 
буде 1 р. …так, 1 р. та 9 к. ; 1 р. і 9 та 15… 15… ото втомилась 
я, та 16, та 19… (Одкидає голову на спинку крісла і засипає. )
Згодом чутно, як тричі звонять раз по раз, [далі згодом входять]. 
Вихід ХІІІ
Любов і Орест вертаються. Олімпіада Івановна спить у кріслі. 
Любов. Чого ми так хутко вернулись?
Орест. Мені здавалось, що вам холодно, у вас аж руки тремтять. 
Любов. То не від холоду… врешті, не знаю, може. (Завважає 
Олімпіаду Івановну. ) А! тіточка, спить бідна. (Підходить 
дивиться на неї. )
Олімпіада Івановна (прокидається). Га? що тут? Ах, се ти, 
Любочко? Ну, як се я так заснула?
Любов. Ідіть, тіточко, та ляжте, як слід, я тут сама зачиню за 
Орестом. 
Олімпіада Івановна. Добре, я іду. Добраніч, голубочко (цілує 
її), та не сидіть довго, бо знаєш, тобі шкодить. 
Любов. Знаю, знаю, добраніч. 
Олімпіада Івановна (відходячи). Та не забудь же зачинити 
двері. 
Любов. Гаразд, гаразд. 
Олімпіада Івановна виходить. 
Вихід XIV
Любов і Орест сами. 
Любов (подає руку Орестові). Добраніч. 
Орест. Ви проганяєте мене? Але ж я не можу так піти. Мені 
треба поговорити з вами про те, що точить мене увесь 
сей вечор. Тепер, як ми з вами йшли туди й назад, ви до 
мене й десять слів не промовили… Люба, перше такого 
не було між нами. 
Любов. Багато такого, що перше було, тепер мусить бути зовсім, зовсім инакше…
Орест. Люба! Як ви се сказали? Нащо ви се говорите? (Пауза. Люба мовчить. ) Ви якось чудно поводитесь зо мною 
остатнього часу.  Ви немов умисне втікаєте від мене, 
як тілько я прийду, ви зараз знаходите діло на місті або 
посилаєте по Олександру Вікторовну, щоб грати в чотирі руки. І сьогодні ви недарма так гаряче просили її 
зостатись. Часом я цілий день стараюсь почути од вас 
хоч одно ласкаве слово, жду того слова, як старець милостині, і часто даремне… Сьогодні, оце ввечері, здавалось мені, ви повернулись до давнього, дружнього тону, 
а тепер знов… (Любов сидить, опустивши очі, мовчазна, 
нерухома. ) Що з вами? Ви мовчазні, холодні, як лід? 
Господи, що ж се таке? Ви навіть дивитись на мене не 
хочете? Чі я маю йти собі геть від вас?
Любов (глухим голосом, поволі). Як уважаєте. 
Орест. Люба! се для мене просто… (Поривається до неї, але 
спиняється, одвертає лице і одступає. )
Любов (раптово встала, схопила його за руку обома руками). 
Оресте, простіть! Я не знаю… Мені вас так шкода, так 
жаль! (Пускає його руку, падає на коліна, припадає до крісла й ридає. ) 
Орест (кидається до неї). Люба! моя Люба, моя дорога! Чого ти, 
що з тобою?
Любов (встає, говорить межи риданнями). Не зовіть мене своєю, 
я не хочу бути вашим злим духом, вашим вампіром. 
Орест. Доле моя, що ти кажеш? Не злим духом, не вампіром 
будеш ти мені, ти будеш моєю зорею, моєю музою, 
моїм коханням!
Любов (закриває лице руками, немов від жаху). Ох, нащо се слово? Тепер все пропало! Я так хотіла бути вашим другом, тілько другом, вірте мені, більш ніким я не хочу, не 
можу і не повинна бути… (Знов ридає. ) Тепер і се пропало. 
Орест (докірливо). Люба, сором, сором не мати одваги перед 
своєю власною душею. Де ж твої горді речі? Пам’ятаєш, 
як ти казала, що будеш завжді вільна й одважна? Чі се 
та відвага? чі вона в тім, щоб топтати своє і чуже серце, 
щоб губити своє і чуже щастя? Сумна ж твоя одвага!. . 
Любов. Мені страшно за тебе, тілько за тебе! Чі стане у нас 
сили для такого непевного кохання? Що́, коли наша блакітна квітка — мрія? Скілько горя, скілько му́ки тоді!
Орест. Чого жахатись мого слова? Я кохатиму тебе так, як ти 
того схочеш. Наше кохання буде чисте, як та чарівна 
блакітна троянда. Ти можеш мені одібрати моє життя, 
моє щастя, моє світло, але мого кохання не можеш одібрати, його вже ніхто не вирве з мого серця, навіть ти. 
Пізно вже ратувати мене, та й не хочу я такого ратунку. 
Любов (стоїть мовчки, опустивши голову і руки). 
Орест (підходить до неї ближче). Люба, що ти казала: тілько 
млява і полохлива людина не любить і боїться ріску?
Любов (пройшла по хаті разів зо два з раптовими жестами, далі 
спинилась біля консолі проти Ореста). Оресте, ти дорікав 
мені, що в мене бракує одваги, що я боюсь сама собі сказати правду в вічі… я тепер нічого не боюсь, нічого. Слухай! Я люблю тебе, давно люблю, над життя, над щастя, 
над усе на світі. Люби мене, я щастя хочу!
Орест. Люба, кохана! (Обійма її. )
Любов (цілує його, мов у нестямі, потім одхиляється і дивиться 
йому проникливо в вічі). Ти не пожалуєш об сім? Ти не будеш мені дорікати? не злякаєшся мене? 
Орест (не слухає її слів, палко цілує). Нащо слова, нащо присяги? не треба їх! Я тебе люблю і більше нічого не знаю!
Завіса. 
Дія 3тя
Літнє мешкання. Праворуч будинок з верандою і садком. На авансцені, теж праворуч, альтанка, або трельяж, обернутий до публіки виходом. Ліворуч теж будинок, менший. Далі подібні будинки 
і сільські хатки в садах. В глибині сцени річка з пологим пісковатим берегом. 
Ранок. Світло яскраве. Перед здійманням завіси чутно 
pianissimo I гуртовий спів «Пливе човен, води повен», дедалі він 
іде crescendo. II Завіса здіймається, і в глибині сцени на річці показується човен з компанією співців. 
Вихід І
Човен пристає до берега і з нього виходить Орест, Милевський, 
Острожин, Саня і дві панночки. 1ша панночка гарненька, в косах у неї лілії річні. 
1ша панночка. Що ж, панове, будемо кашу варити?
Саня. Та яка там каша? Снідати будемо у нас. (До Милевського. )
Сергію, піди, серце, розпоряди, щоб скоріше давали. 
(Милевський [йде] в будинок ліворуч. ) Потім погуляємо 
в лісі, а вогні палити добре тілько увечері. 
Вихід II
Ті ж без Милевського. 
Острожин (до другої панночки). Добре ваші українські пісні 
придаються до водяного спорту, ніяк я не сподівався! 
2га панночка. Чому не сподівались?
Острожин. Де ж, такий контраст: прімітівний спів полудикого народа і — спорт!
1 ша панночка (до Ореста). Ви, Орест Михайлович, умієте через вогонь стрибати?
Орест. Звичайне, вмію. (До Острожина. ) Чого ви, Острожин, 
знов лаєтесь?
Острожин. Я?
2га панночка. M-eur Острожин був ласкавий обізвати наш народ дикарями. 
Острожин. Вибачайте. Не дикарями, а полудикарями, се ріжниця, і не тілько ваш тутешній народ, а взагалі. Нашому 
народу бракує навіть початкової культури: дресіровки. 
Орест. Спасибі! Залишім собакам цю культуру. 
1ша панночка (Сміється). 
Саня. Помиляєтесь, Орест Михайлович, дресіровка всякому 
потрібна. 
Орест. Позвольте, однак… 
1ша панночка (капризним тоном). Орест Михайлович, не сваріться, я так не люблю, як люди споряться!
Вихід ІІІ
Ті ж і Милевський. 
Милевський (виходить з будинку). Все вже готово, Санічко. 
Саня. Гаразд. Прошу, панове! Тілько треба річі з човна забрати… Ти б, Сергію, пішов. 
Милевський подається до човна, Орест і Острожин собі. 
 (Саня до їх. ) Не турбуйтесь, панове, він може й сам забрати, там небагато!
Паничі все-таки йдуть. 
 (Гукає услід. ) Забери там і весла, Сергію, а то ще хто вкраде. 
Милевський (од берега озивається). Добре!
2га панночка. Яка ж ваша домівка, Саню? Добре ви врядились?
Саня. Так собі, по-літньому. От прийдеш до мене у місті, там 
буде не те, я хочу справжній європейський салон врядити. Знаєш, в Росії по більшій части навіть заможні люде 
не вміють впорядити хати як слід, а от напр[иклад], 
у французів…
Панове вертаються від човнів з дамськими річами і веслами. 
 Ну, просимо, панове. (Подається до будиночку. )
Орест. Та я хтів ще до матері зайти. 
Милевський. Ще зайдете, маєте час, ходіть, ходіть, не зражуйте товариства. 
Ідуть з Орестом вперед; панночки з Острожиним трохи відстали. 
2га панночка (стиха). Хто б міг думати, що з Милевського вийде такий взірцевий чоловік і господарь дому!
Острожин. Ба! все то дресіровка! 
Сміючись, входять на ганок, потім у двері будинку. 
Вихід IV
З будинку ліворуч на веранду виходить Любов. В руках у неї 
складний стілець і скринька з красками. Вона становить стілець, 
сідає боком до публіки, одчиняє скриньку, виймає палітру і кісті, 
набірає красок і починає малювати на дощечці, вправленій в віко 
скриньки, від часу до часу поглядаючи в глибину на річку. 
Вид у неї змарнілий, немов заклопотаний. Згодом зітхає, становить скриньку долі, підпирає голову руками, а лікті впирає 
в коліна й задумується. 
Вихід V
Любов і лікарь; з вудкою і кошиком в руках входить справа. 
Лікарь (гукає). Здорові, панночко!
Любов (кинулась, аж затремтіла). Здорові, ох, злякали ви 
мене!
Лікарь. Чого? ви думали, може, що се не я гукаю, а який перелесник? (Зіходить на веранду і подає Любі руку. ) Ну, здорові ще раз! (Сідає на сходах. ) Ху, спекота! (Обертається 
до неї. ) Що се ви, панночко, такі сьогодні якісь знервовані, може, нездорові?
Любов. Хто його знає, так не по собі, голова болить, і якось серце заходиться… не виспалась, певне. 
Лікарь. Чого ж се так, душно було?
Любов. Може… Ні, окрім того, так мені якось було не то сумно, 
не то страшно, трудно розказати. Сиділа я вчора в своїй хаті, писала листи довго, тіточка вже спала, і чогось 
мене такий острах взяв. От не вірю я в жадні пречуття, 
але так все здавалось, немов щось має статись недобре у нас, чі з тіточкою, чі що… Я пішла собі над річку. 
От сама не боялась іти, бо я не того боялась, що навколо мене, а якось самої себе, того, що в мені. Мені здавалось, що от-от я мушу чогось закричати не своїм голосом і всіх вжахнути. Я довго стояла над річкою, було так 
темно, і в ній немов щось ворушилось, росло… і раптом 
мені подумалось: ах, се ж зо мною самою буде нещастя… 
Я стояла, аж поки став біліти день. Тоді я пішла спати. 
І таке мені снилось недобре, мені снився страх, почуття страху, без причини. Ах, взагалі мені тепер такі сни 
сняться, такі тяжкі сни! І чого се, скажіть? 
Лікарь. Ет, все то, панночко, нерви. От я вам Cali bromati I пропишу, або щось такого. Се нічого, се з панночками часто 
буває. 
Любов (всміхнувшись). Чого ж, власне, з панночками, а з паніями?
Лікарь. Е, з паніями там вже инша річ, там більше так, спересердя, знаєте, часами, ну там істерика, млості… А у панночок воно именно так, пречуття, страхи. Бо що ж, маєте собі, живе панночка на дозвіллі, от собі читає, усяким 
займається, а серця нікому розказати, а воно собі молоде, 
ну, не без того, щоб там якої, як то кажуть, присухи не 
було. Дівоче серце не камінь. 
Любов. Ну, хіба ж у замужніх жінок не буває часом ще більше 
горя?
Лікарь. Е, все то, знаєте, не те. Там уже хіба, борони Боже, якого нещастя.  Людина собі встановилась, вибрала свою 
лінію, має обов’язки, сім’ю, тут уже ніколи настроюватись на романтичний лад. Та вже ж недарма по статістіці так виходить, що між одруженими людьми менше 
буває нервових і душевних хвороб. Спокійне, впорядковане життя — найкраще лікарство проти всяких 
справжніх і можливих хвороб. 
Любов. Так, я про се читала… Ну, а як ви думаєте, наприклад, 
мені недавно одна товаришка писала, — ви її не знаєте, 
вона в Петербурзі. От у неї мати померла з сухот. А тепер 
ся товаришка заміж має виходити. Правда ж, се не гаразд?
Лікарь. Ваша ж товаришка здорова сама?
Любов. Та здорова, до якого часу. 
Лікарь. Ну, то й дай їй Боже в добрий час. Як станемо розбірати, в кого яка мати, та дід, та баба, то половину людей 
прийдеться хіба постригти в манахи. Знаю я таких, що, 
здається, всі воро́ни кракали на їх шлюб, а вони собі живуть любісінько, дарма, що у Краффт-Ебінга та Вейсмана благословенства не просили. Та думаєте, добро 
яке з того бурлакування? де там! Старий кавалєр — то 
так все одно як старий собака, вірте моїй совісти, з власного досвіду кажу.  (Сміється, Люба теж. )
Любов. От так атестат старим кавалерам, чі то й старим паннам такий самий?
Лікарь. Бог з ними, я їх боюся зачіпати, се, знаєте, gens irritable. 
 I (Сміється. ) 
Вихід VI
Саня, Милевський, Орест, Острожин і панночки. 
Саня з робочим кошичком, перша панночка з вудкою, друга 
з сачком. Острожин несе посуду з приманкою для риби, Милевський — плед, килимок і складний стільчик. Милевський направляється до лікаря, переймає стільчик з правої руки в ліву і вітається з лікарем. 
Милевський. Почув я з хати олімпійський сміх і зараз подумав, значить наш ескулап тут. (Завваживши вудку. ) А, і ви 
узброєні? 
Лікарь. Та що ж, думаю собі, чей же і на мене якийсь дурний 
карась набіжить, невже ж я дурніший від усіх карасів, 
щоб таки ні одного не вловити?
Милевський (до лікаря). Ну, то ходім разом, виберем місце. 
Виходять обидва. 
Вихід VII
[Ті ж без лікаря і Милевського. ]
Орест (підходить до Люби). Добридень, Люба! (Тихше. ) Ти підеш з нами?
Любов (холодно). Добридень. Ні, не піду. 
Орест. Чому?
Любов. Так, без мене обійдеться. (Повертається до Сані. ) Здорова. Ви були аж в місті?
1‑ша панночка (оддалік стоїть, з Любою не вітається, бо незнайома). Орест Михайлович, у мене гачка нема! поможіть. 
Орест підходить не хотячи до неї. Люба прикро глянула в той бік. 
Саня (до Любові). Так, от і Ореста Михайловича зостріли там 
на пристані, в чаянії парохода, та й забрали з собою. 
(Виходить, обмахуючись листком пальметто. ) 
Острожин (вітається з Любою). Що се ви, Любов Олександровно, до наших parties de plaisir I не пристаєте? Чі здорові?
Любов (неуважно, все поглядаючи на Ореста і 1шу панну). Ви давно приїхали? я якось не чула!
Острожин. Ні, недавно! (Глянув на посуду з приманкою, що держить в руках, стиха промовив. ) Фу, однак, се досить противна штука! (Нишком одійшов і поставив долі. )
1 ша панночка (говорить з Орестом під час розмови Люби з иншими). Ви, здається, скучаєте сьогодні, Орест Михайлович? 
Орест. Ні, то вам так здається. 
1ша панночка. Ні, у вас чудна натура, ви, наприклад, казали, 
що вам тут не пишеться, а тим часом ви на лоні природи…
Орест. Часом одного лона природи буває мало…
1ша панночка (кокетливо опускає очі). Так, се правда. 
Орест. Недарма люде завжді старались заселити порожні ліси 
і води німфами, русалками, взагалі чимсь живим, хоч 
би й фантастичним, вимареним. Окрім того, для літературної роботи треба певної духовної рівноваги…
Острожин (озивається). Навпаки, літератор наших часів мусить відчувати на собі всі повишення і пониження температури громадського організму. 
Орест (не вважає на нього). От сеї-то рівноваги я не вмію осягти 
самохіть. Я не належу до школи parnassiens. I, 
Любов (озивається різко). Але я не думала досі, що ви до сімволістів належите!
Орест. Я? до сімволістів? 
Любов не відповідає, до неї підходить друга панна, вітається. 
Любов. Давно ми з вами не бачились. 
Острожин (до Сані). А мені подобаються сімволісти!
Саня. Ну, вже!
Острожин. Серйозно! (Таємничим голосом, розводячи руками 
без ладу. ) «Фиолетовые руки на эмалевой стене»… знаєте, щось таке таємниче… «Полусонно чертят звуки»… 
Саня (сміється). Ет!
2га панночка (до Люби). Вас можна повіншувати?
Любов. З чим?
2га панночка. Мені казали, що ви заручені. 
Любов. Спасибі за новину. З ким же се? 
2га панночка (оглядається на Ореста). Ах, вибачайте, се, значить, так собі, чутка. А мені передавали, як щось певного. 
Любов. Цікава б я знати псіхологію спеціалістів по чужих 
справах, певне, се якісь великі альтруїсти, бо вже ж, напевне, їм на свої справи часу не зостається. 
Саня (до товариства). Ходім же, панове! що ми тут печемось? 
Та ходи й ти, Любочко!
Любов. Ні, я не можу. 
Саня. Ну, як уважаєш… Орест Михайлович, а де ж ваша вудка?
Орест. Я, може, згодом прийду, мені справді треба до матері 
зайти на який час. 
1ша панночка. Приходьте ж, ви обіцяли показати мені, як ловити сачком. 
Товариство рушає. 
Вихід VIII
Любов і Орест. 
Любов сидить, опустивши очі. Орест зійшов на веранду і став, 
прислонився до стовпа; дивиться на неї, вона встає, немов хоче 
йти геть. 
Орест. Люба!
Любов (спиняється, але не здіймає очей). Що? Іди до матері, 
ти ж казав, тобі треба. 
Орест. Я сказав для того, щоб тілько не йти з ними. 
Любов. Даремне, можна було піти. 
Орест. Ти чогось чудна сьогодні, якась розстроєна, змарніла, 
чі не слаба ти? я ще вчора помічав… 
Любов (змінює холодний саркастичний тон на палкий). Вчора помічав… а сьогодні цілий ранок тобі було даремнісінько! 
Орест. Люба, Бог з тобою. Я увесь час тілько й думав, як би відчепитись від сього осоружного товариства. 
Любов. Ах, на Бога, осоружного, від якого часу воно тобі осоружним стало?
Орест. Від того, як ти перестала в ньому бувати. 
Любов. Чого ж мені бувати в ньому! Щоб кидати тінь і там? 
Мало тобі й так тієї тіні?
Орест. Сором тобі таке говорити! 
Любов. Не думай, що я нічого не розумію. 
На сі слова входить мати Ореста збоку і спиняється за трельяжем. 
 Що ж, іди, іди від мене на лоно природи, там, може, якраз знайдеш і русалку з ліліями річними в косах!
Орест (ледве стримуючись). Ну, Люба, се вже щось таке, чого я 
зовсім не розумію. Се не похоже на тебе, я навіть не змагаюсь. 
Любов (іронічно). Ах, яка лагідність голубина! (Раптом заходиться істерічним плачем і кидається в хату. )
Орест хоче бігти за Любою. 
Груїчева (гукає). Оресте!
Орест (спиняється). Я зараз, мамо, пожди. (Хоче йти за Любою). 
Вихід ІХ
Орест і пані Груїчева. 
Груїчева (виходить на веранду, бере Ореста за руку). Ні, Оресте, 
пожди, ти мусиш вислухати мене. 
Орест. Мамо, якраз ти вибрала невластивий час для розмов, я 
тепер не в такому настрою. 
Груїчева. Нема часу вибірати настроїв. Прости, я буду без передмов. Слухай, твої відносини до Люби дуже не тішать 
мене. 
Орест. Що ти бачиш лихого в нашій приязні?
Груїчева. Слово приязнь тут не підходить; між друзями не буває таких сцен, як от тілько що була. Що казати, усі вважають вас все одно що зарученими, мені вже не раз натякали на се.  А тим часом ти сам знаєш, що се не до ладу. 
Ти мусиш подумати про се і не заводити справи далеко, 
а розійтись, поки є час. 
Орест. Чого ж розійтись?
Груїчева. А який же, по-твоєму, виход! Хіба ж краще дражнити її і себе? Так же довго тривати не може, се фальшиво 
і тяжко, гра в якусь надземну любов пристала хіба підліткам, і я ніколи не повірю, щоб Люба була справді такою наївною, як вона з себе удає, їй не 16 літ! Вона просто дуже зручно розлічила всі ходи. 
Орест. Мамо, я прошу тебе не говорити так про Любу, инакше 
я не можу розмовляти далі. 
Груїчева. Будь ласка, без цензури, я маю право вимовляти свої думки і не добірати стілю для рідного сина. Ну, 
а чим же ти об’ясняєш те, що вона тримає тебе коло себе, 
мов на ретязі, тримає, як павук. 
Орест. Ну, се ще хто його зна, хто кого більше тримає. 
Груїчева. Звісно, вона тебе. Що з того, що вона не зветься твоєю 
жінкою? Так найкраще, всі права і ні одного обов’язку!
Орест. Мамо, ти сама собі перечиш. Се навіть проти всякої 
логіки!
Груїчева. А де ж у вас логіка? Високі теорії, нова мораль!. . Добра мораль, зав’язати світ людині. Ні, не буде сього, я не 
дам тебе на поталу сій demi-vièrge, I,  сьому вампірові . 
Ти мусиш покинути її. 
Орест. Сього не буде. Ніколи, ніколи, скоріш я життя покину. 
Ти не маєш права вимагати сього. 
Груїчева. Оресте! Я маю право на тебе. Я тебе викохала, виростила, тобі все життя віддала. Нема такої жертви, якої я б 
для тебе не принесла. 
Орест. Я від тебе ніколи ніяких жертв не просив і тепер не прошу, а ти хочеш відібрати від мене життя, моє щастя, се 
просто егоїзм, насильство. 
Груїчева. Оресте, Оресте, дитино моя! Що ти говориш, я ж для 
тебе на все готова! Женись, покинь мене, роби, що хочеш, 
тілько не губи себе. Хіба ж ти не знаєш, що ти утопиш 
себе, коли оженишся з нею? Її ж мати божевільна була…
Орест. Яке мені діло до її матері? 
Груїчева. О нещастя моє, невже ж ти візьмеш за себе сю божевільну!
З вікна чутно розпачливий крик Люби. 
Орест. Так, я візьму її або сам збожеволію, коли ти того хочеш. 
Раптово йде геть, мати хапає його за руку, він вириває і кидається до будинку праворуч. 
Груїчева. Оресте, Оресте!
Орест входить в двері. 
 Боже мій, Боже! (Виходить, схопивши голову руками. )
Вихід X
Орест і Любов. 
Любов (вибігає на веранду, одною рукою тримається за голову, 
другою одвертає од себе Ореста). Лиши мене, лиши мене, 
все скінчено, я виїду, ми більше не побачимось. Твоя 
мати має рацію, ти не повинен брати якоїсь божевільної!
Орест. Люба, прости їй, се просто заздрість материнська, вона 
не звикла ділити мене ні з ким, потім вона побачить, яке 
щастя ти мені даси, і перша попросить у тебе пробачення. 
Любов. Ні, ні, вона правду казала.  Я вампір, я п’ю з тебе 
кров. 
Орест. Доле моя, що ти говориш, ти просто розстроєна сьогодні, заспокойся. Забудь ти сю нещасну розмову, що тобі до 
того! я ж тебе люблю, як і перше, ні, більше, ніж перше!
Любов (плаче, припавши до колони). О наша блакітна квітка, що 
з нею сталось!
Орест. Не жалуй, що сталось, мусіло статись, будем брати те, 
що дає життя. 
Любов. Не можу, не маю права. 
Орест. Право! Я знаю тілько одно право, право на щастя! 
А яке ж ти маєш право віддавати мене в жертву якійсь 
фантазії, якійсь фікції. Ти ж знаєш, що, кидаючи мене, 
ти губиш мене з тілом і з душею, у мене нічого не зостанеться в житті без тебе. 
Любов (пересилює себе, перестає плакати, кладе йому руку на 
плече). Ні, коханий, не кажи сього, у тебе зостанеться 
твій талан. 
Орест. Він загине без тебе, бо ти моя муза, ти моя поезія. Я тепер нічого не пишу, бо я не маю думок в голові, окрім 
одної, що ти не моя і що я не можу так жити… Ти хочеш 
загубити навіки мене мою славу і все, що я міг би створити, бо я чую в собі вогонь, він міг би дива створити, але 
ти хочеш вгасити його.  Що ж, нехай гасне, мені тепер 
нічого не жаль…
Любов. Оресте, — о, як мені тяжко се говорити! — ти молодий, 
ти можеш пережити, забути се все, знайдеш собі кращу. 
Орест (здіймає різко голос). Не ображай мене, я не хочу терпіти сього! Кращої від тебе нема на світі, а хоч би й була, то 
мені її не треба. О, якби ти мене любила так, як я тебе!. . 
Любов. Оресте, ти знаєш, що я люблю тебе, що я тілько тебе 
на світі кохаю. 
Орест. Не вірю, хто любить, той не віддасть любого в жертву 
мертвій теорії, мріям кабінетним. 
Любов (подається до нього, але затримується з жахом). А що, 
коли се не мрії? 
Орест. Дарма! з тобою я на все готовий.  Все, все ділитиму 
з тобою…
Любов. Навіть божевілля…
Орест. Так. Все! Тілько будь моя! скажи? моя? (Обіймає її. ) 
Любов (замираючим голосом). Твоя… (Мліє, опускається і падає 
з його обіймів додолу, як нежива. )
Орест (припадає до неї). Люба, Люба, що з тобою? Ах, вона мов 
нежива. Я її убив. Люба, Люба, прокинься. 
Любов (прокидається після млости). Ах, оце я й лежу? (Схоплюється жваво і легко. До Ореста. ) Ти нащо мене долі кинув, 
бач, який!
Орест. Тобі краще, серденько? Що тобі, Люба?
Любов. Ех, що там! Мені так добре, так добре, ніколи ще не 
було так добре.  Я така щаслива! (Кидається йому [на] 
шию. ) І ти щасливий, правда?
Орест. Правда, моє щастя, моя зоре! Коли ж ми вже будемо 
навіки вкупі? Коли ти назовеш мене дружиною привселюдно?
Любов. Ходім! (Бере його за руку. )
Орест. Куди?
Любов. До церкви. 
Орест (трохи злякано). Чого?
Любов. До вінця. 
Орест. Ні, мила, не жартуй, скажи! Люба, чі до жартів тепер? 
Любов. Які там жарти? нас уже давно ждуть… Ах, стрівай, я ж 
не вбрана, се нічого, я зараз, хвилиночку, хвилиночку… 
(Біжить на веранду, спиняється, обертається і посилає 
Орестові скілька поцілунків рукою. ) Вмить, моє кохання!. . 
Тьотя Ліпа, тьотя Ліпа, де моя біла сукня? (Зникає 
в дверях. )
Орест. Люба, що з тобою? (Біжить до дверей. )
Люба раптово тріснула дверима і замкнула їх. Чутно її голос: 
«Тобі не можна, жених не повинен бути в хаті, поки молода вбірається!» Орест стукається в двері, йому ніхто не одчиняє. Він біжить до будинку ліворуч. 
 Сергій Петрович! Олександра Вікторовна! Хто-небудь, 
на Бога! ратуйте, поможіть! (Вбігає в двері, згодом вибігає 
знов. ) Нігде нікого! О Господи! (Знов кидається до будинку праворуч і стукається, далі забігає за будинок, і звідти 
чутно, як він стукає. )
Вихід ХІ
Любов в білому пеньюарі з розп[ущеним] волоссям, в руках шляпаамазонка з довгим вуалем. Олімпіада Івановна за нею перелякана, сама не своя. 
Олімпіада Івановна. Любочко, годі, годі! Ах, що з тобою?
Любов. Білого не знайшла, все одно, тепер і чорне в моді. 
(Одриває вуаль од шляпи, рве квітки і вкупі з вуалем чепляє 
їх на голову собі. ) З живими орігінальніше буде!
Вихід XII
Саня, Милевський, Орест, [Олімпіада Івановна і Любов]. 
Саня (побачивши Любу, стала здивована). Що се таке?
Орест (до Милевського). Де лікарь, де лікарь, скоріше. 
Саня хапає чоловіка за руку. 
Любов. Я вже готова.  Тілько роль виучу, по весіллі мій дебют. 
(Іде на веранду, звідти деклямує монолог Джульєтти. ) 
Летіте вчвал, ви, румаки огнисті,
До Фебових палат; такий візник,
Як Фаетон, хай вас жене на захід,
Хай миттю вас покриє хмарна ніч. 
Спусти запону щільну, гречна нічко,
Ходи, матроно, в простих чорних шатах. 
Прийди! Прийди, Ромео, ти мій день вночі,
Бо ти лежатимеш на крилах ночі,
Як перший сніг на ворона крилі…
О мій Ромео!
 (Кидається обіймати Ореста, він хапає її за руки. ) Ходім, ходім, пора! Ай, пусти мені руки! Геть, я сама тебе 
не хочу, лютий, бери собі Саню! (Виривається, біжить до 
Сані, бере її за плечі і пхає до Ореста. ) Цілуйтесь!
Саня. Ой, ратуйте! (Біжить у свій дім і з гуком замикає двері. )
Любов (до Милевського). Як се я досі не бачила, що у вас такі гарні вуси? (Бере його за лице й повертає до себе. ) Тілько шкода, що од них чорні метелики на руці зостаються. Часто 
ваша жінка миє рученята? (Сміється. )Як ви казали: «Любов — се балеріна!» Значить, я балеріна. (Зриває з себе вуаль, має ним над головою, кидає і ловить квітки, танцюючи шпарко вколо, немов вальса. Пробігаючи біля Ореста, 
умисне чіпляє його вуалем, Орест хоче затримати її, вона 
зручно ухиляється і збігає на веранду. )
Милевський (до Олімпіади Івановни). Може б, їй дати що для 
заспокоєння нервів? Я принесу капель. (Виходить. )
Вихід ХІІІ
Ті ж без Милевського [і Сані]. Лікарь входить справа. Олімпіада 
Івановна кидається до нього, показує на Любу, мімічна розмова 
між ними. 
Любов. А, Яков Григорович! Ставайте тут! (Показує на місце 
перед сходами на веранду. ) Я з вас намалюю Гіппократа, 
Сократа, а ви, тьотя Ліпа, будете Ксантіппа! Ха-ха-ха, 
не хочете! (Бере велику кість, шпарко маже нею по дощечці, 
потім кидає скриньку на землю, барви і кісті розсипаються. ) Пісок пристане, буде добрий грунт, а то Крицький 
каже, що у мене грунту нема. А я йому казала, що я Жанна 
д’Арк. (З величним жестом. ) «Горітиме святая оріфлама!» 
Лікарь (підходить до неї, бере за руку). Любов Олександровна, 
як ви тепер маєтесь? ви ранком скаржились, що у вас голова болить? — а тепер вам краще?
Любов (весело). О Боже мій! І тут болить, і тут, і тут! (Показує 
на голову, на руки, шпарким і тремтячим рухом пробігає руками по всьому тілі. ) Але се нічого, nur ein kranker 
Mensch ist Mensch! I Ідіть собі спати, я вас не держу. 
Лікарь (до Олімпіади Івановни). Ідіть приготуйте холодну ванну. 
Олімпіада Івановна виходить. 
Любов. Ай, змова! Отруїть мене хотять, кажуть, я божевільна! 
(Кричить і плаче. )
Орест (до Люби). Любочко!
Любов (штовха його). Іди! (Біжить до лікаря і шепче йому на 
вухо. ) Я йому не вірю, у нього mania grandiosa, II він думає, що він Данте, ха-ха-ха… Ах, всі вони! А от я йому на 
злість. Слухайте:
В синім морі тануть золоті хмаринки,
 В небі ні зоринки,
Над водою в’ється ластівочка швидко,
 Вже її не видко. 
Серце кришталеве, золоте кохання,
 Дарма залицяння. 
 (Дивиться зальотно на Ореста, той закриває лице руками. ) Ха-ха-ха! jalousie d’artiste. 
 I (Раптом обіймає й цілує лікаря. ) Чому ви не женитесь, Яків Григорович? вам би треба жіночку молоденьку, гарненьку. (Лічить йому волосся 
на голові. ) Один, два, три, чотирі, є більше, ніж у Бісмарка! Вони думають, що я (торкає себе пальцем по 
лобі), я завжді була така, так веселіше, от я вам розкажу. 
(Говорить жваво з веселим, але напруженим виразом лиця, 
немов згадує чі ловить нитку ідей. Тон рішучий, переконуючий, дедалі все швидше говорить. ) Я була душею товариства, а потім вони всі так співали, співали, ні, правда, 
грали, ні, зовсім не те, я їм розказала одну дуже смішну 
історію, quand on n’a rien, on ne saurait son bien… II а вони 
зажурились. У нас же факірів немає, Джаггернаут 
в Індії, се просто все одно, що пташка, вона і летить, 
вони кажуть — метелик, ну, вогонь же пече, риба може 
мовчати, а любити не всякий уміє… Дивіться, он летюча рибка! Ану, хто швидше! (Біжить швидко до річки. )
Орест переймає і ловить її за талію. Олімпіада Івановна входить 
на половині її монолога. Олімпіада Івановна ридає, лікарь захожується коло неї. 
Любов (плеще в долоні). Я виграла, я виграла! о щастя!
Орест. Люба, Люба! ратуйте, та що ж се таке?
Любов (тихо, понизивши голос, здивовано). Ти не даєш мені зловити щастя?
Завіса. 
Дія 4та
Хата, які звичайне бувають на російських курортах, як, наприклад, в Ялті, окрім звичайної дачної постанови, на авансцені зліва стоїть chaise-longue; I ліжка немає, хата, як видно, не спальня, 
а ніби сальон. Праворуч двері в кімнату Люби, на середній стіні 
двері до виходу, ліворуч теж двері, але вони не одчиняються. 
Вихід І
Олімпіада Івановна сама, стоїть біля правих дверей, притулившись до одвірка, немов прислухається до розмови, що за дверима. Чутно за дверима тургання стільця, чийсь голос: «Моє шанування!» — і Любин теж: «До побачення, доктор!» Олімпіада 
Івановна шпарко відступає від дверей і подається на супротивний кінець хати. 
Вихід ІІ
[Олімпіада Івановна і псіхіатр. ] Виходить молодий доктор, псіхіатр, двері за ним зачиняються. 
Олімпіада Івановна (тихо). Ну, що, доктор?
Псіхіатр (теж тихо, взагалі вся розмова ведеться впівголоса). 
Нічого особливого, тілько все-таки осторога не вадить!
Олімпіада Івановна. Як же се, доктор?
Псіхіатр. Найбільше стерегтися шкодливих впливів, нервних 
роздражнень, прикростів. 
Олімпіада Івановна. Та де ж од них сховаєшся? Любочка така 
чутлива! Правда, тепер вона тихіша, спокійніша стала, 
ніж давніше. Отак тілько часом розплачеться, розсердиться, а потім нічого, знов спокійна. 
Псіхіатр (до себе). Ну, сей спокій…
Олімпіада Івановна. Що ви кажете?
Псіхіатр. Нічого. Я хтів сказати, що невеличкі розривки теж 
були б користні. (Усміхається. ) Ми не коруємо нудотою. 
Олімпіада Івановна. Та аби вона хтіла, я їй не буду перечити. 
Коли вона все каже, що втомлена, нічого не хоче. А сьогодні, — я оце вас попросила прийти, — щось на голову 
скаржилась, так, каже…
Псіхіатр. Знаю, вона мені казала… (Задумавсь. ) Ви кажете, рік 
минув?
Олімпіада Івановна. Так, сливе. 
Псіхіатр. Ви казали, що се у неї недовго було?
Олімпіада Івановна. Так, з місяць, і минуло одразу, як рукою 
зняло. 
Псіхіатр. І більш не було рецідівів? 
Олімпіада Івановна. Як-то?
Псіхіатр. Часом буває… вертається… періодічно…
Олімпіада Івановна. О, що ви, не дай Господи!
Псіхіатр. Що ж, знаєте, обачність ніколи не вадить, ми, лікарі, 
завжді приймаємо на увагу навіть найгірші можливости. 
Олімпіада Івановна. Що ж треба робити?
Псіхіатр. Поки що все те саме, як я сказав. Якщо безсоння 
і біль голови не уступить перед бромом, тоді попробуєм 
морфій…
Вихід III
[Олімпіада Івановна, псіхіатр і Любов. ] На остатні слова входить 
Любов, кидає підозріваючий погляд на тітку і доктора. При її вході вони починають голосно говорити. 
Псіхіатр (до тітки говорить, відступаючи до дверей). Так ви 
наглянете, щоб ваша небога брала купілі регулярно 
і щоб увечері пізно не засижувалась. 
Олімпіада Івановна. Гаразд, я вже догляну, аби тілько слухала. 
Псіхіатр. Головно, не треба читати на ніч. Тоді, сподіваюсь, і безсоння мине. Ну, моє вшанування ще раз. 
(Кланяється обом паням, Люба мовчки відклоняється. Доктор зникає в середніх дверях. )
Олімпіада Івановна (йому вслід). Бувайте здорові! 
Вихід IV
Олімпіада Івановна і Любов. За стіною з-за лівих дверей хтось починає грати гами. 
Любов. Ах, сії гами. Тьотя Ліпа! підіть попросіть тую пані, 
щоб перестала грати, я не можу сього чути. 
Олімпіада Івановна. Але ж, Любочко, вона вже й так скаржиться, що ми не даєм їй займатись музикою. 
Любов. Нехай грає тоді, як мене нема дома. 
Олімпіада Івановна. Ти тепер так рідко виходиш…
Любов. А що ж, я повинна задля неї увесь день на сонці пектись? А врешті, нехай тарабанить, що ж, все одно вже. 
Олімпіада Івановна. Ну, ну, не сердься, я піду, попрошу її. 
Повинна ж вона розуміти, що у людини голова болить. 
(Виходить. )
Любов (услід їй). Приходьте скоріш, я не хочу сама зоставатись. 
Незабаром гами утихають. 
Вихід V
Любов сама, [потім Надежда Петровна біля вікна. ]
Любов (бере книжку зі стола, сідає в chaise-longue, пробує читати, але незабаром безсило опускає руку, і книжка падає додолу. Люба не звертає на те уваги). Ах, нічого не розумію! 
дурна стала!
Од вікна чутно голос: «Любов Олександровна! Ви дома?», і з’являється жіноча фігура. Любов встає і подається до вікна. 
Любов. Дома, зайдіть, будьте ласкаві, Надежда Петровна!
Надежда Петровна. Ні, Любов Олександровна, не можу, оце 
веду своїх малих на пісок. (Гукає, одвернувшись од вікна. )
Маня, Коля, куди ж ви? пождіть! (До Любові. ) Я зайшла, 
думаю, може, ви з нами, підтримаєте мені компанію. 
Любов. Сьогодні ні, Надежда Петровна, ви вже мені вибачте, 
розкисла щось. 
Надежда Петровна. Ет, пусте! се від спеки. От візьміть лишень ваші причандали та, може, якого етюда намалюєте, а я вам почитаю. 
Любов. Не йде у мене тепер малювання. Стратила снагу. Не 
знаю, десь і барви запропастились. 
Надежда Петровна. Ну, се вже вам гріх так нехтувати свої 
таланти. 
Любов. Які там таланти? у мене їх і зроду не було. 
Надежда Петровна. Годі, годі! униженіе паче гордости! я вже 
од вашої тіточки довідалась, що ви співаєте, та тілько 
такі недобрі, що нам не хочете свій хист показати. 
Любов. Тьотя Ліпа згадала торішній сніг. Elles étaient belles les 
neiges d’antan. 
 I, 
Надежда Петровна. Ви сьогодні на ліву ногу встали, Любов 
Олександровна. Ось ходім, справді. 
Любов. Ну, добре, я, може, згодом прийду. Все ж таки переодягтись треба б. 
Надежда Петровна. Так я вас чекатиму біля нашої купальні. 
Діти, а де ви? (Одступає від вікна. )
Вихід VI
Олімпіада Івановна вертається. 
Любов (бере стілець, ставить його біля chaise-longue, а сама сідає в chaise-longue). Сядьте біля мене, тіточко. 
Олімпіада Івановна сідає. 
 Слухайте, нащо ви кликали доктора?
Олімпіада Івановна (збентежено). Я, Любочко, не кликала 
його, він сам прийшов. Ми зострілись…
Любов. Ах, тьотя Ліпа! хоч я й дурна тепер, та ще не до кінця, 
і мене не так легко одурити. 
Олімпіада Івановна (опустивши очі). Та хто ж тебе дурить?
Любов. Не соромтесь, я знаю, у вас добрі заміри: блаженна 
ложь… Тілько шкода́, користи мало. Я знаю, що коли 
діло до морфію доходить, то вже кепська справа. 
Олімпіада Івановна. То тобі причулося!
Любов. Що причулося? Ну, от і проговорились. Ех, конспіратор з вас!. . Та Бог з вами, простіть, нащо я, справді, му́чу 
вас? Я вам уже й так обридла. 
Олімпіада Івановна. Гріх тобі таке казати. (Одвертається. )
Любов (бере її за руку, притягує до себе і цілує). Ні, тіточко, люба, я жартую. 
Олімпіада Івановна. Жарти твої!. . 
Любов. Такі ж, як і я сама, — дурні. Ну, годі, не гнівайтесь, я 
знаю, що ви мене любите. (Цілує її руку, тітка цілує її 
в голову. Потім Любов склоняє голову тітці до плеча, та 
гладить її волосся. ) А тілько краще б ви мене не любили, 
тоді б я могла собі піти…
Олімпіада Івановна. Куди, Любо?
Любов. Та зовсім геть, із світа. 
Олімпіада Івановна. Не кажи сього…
Любов (підводить голову і одкидається на спинку крісла).  Як 
ви думаєте, тьотя Ліпа, для чого люде мусять жити?
Олімпіада Івановна. Як для чого? Ну, просто, для життя. 
Любов. А коли життя нема, тоді як?
Олімпіада Івановна. Як би ж се могло бути? Життя нема тоді, 
коли людина умре, а поки вона живе…
Любов. О, якби завжді було так! А то часто єсть людина на світі 
і можна подумати, що вона живе, а в ній вже давно нема 
життя. 
Олімпіада Івановна. То тілько так здається, Любо. 
Любов. Здається… може, що й здається, але тоді воно, значить, 
так і єсть. 
Олімпіада Івановна. Як се?
Любов. Наприклад, коли кому здається, що він щасливий, то 
він, значить, справді щасливий. І я раз була щаслива, 
така щаслива… Нащо мені перебили се щастя… Ах, що 
я дурниці говорю? Хіба се можна перебити, чі одвернути? Се фатум, се мойра! (Раптово встає і закриває лице 
руками. )
Олімпіада Івановна. Що тобі, Любочко?
Любов. Ах, нічого, я згадала… Коли б ви знали, як мені часом 
буває сором при сих спогадах, просто хоч крізь землю 
провалитись!. . О, невже, невже знов?. . 
Олімпіада Івановна. Не думай про се, ну, що там згадувати. 
Воно собі минуло, ну, й цур йому, тому нещастю. 
Любов. Нещастя… все нещастя… А коли ж буде щастя… Ах, тіточко!. . Ну, годі, я знов вас розстроїла. Не вважайте, се 
так, голова болить, от і видумую… (Мовчить який час. )
Знаєте, що я вас попрошу? Достаньте мені мій альбом, 
з фотографіями. Він там, на дні скрині. 
Олімпіада Івановна. Що се тобі здумалось?
Любов. Ну, так, я вас прошу!
[Олімпіада Іванівна виходить,] Люба сама, співає уривками «Posa 
la mano»… обриває, «Ой місяцю» — обриває, махає рукою, прислоняється до вікна. 
Вихід VII
[Любов і Олімпіада Івановна входить. ] Олімпіада Івановна несе 
альбом. Люба бере його в руки, але не розкриває. 
Любов. Спасибі, тіточко. Ага, я забула вам сказати. Тут ще 
раніше приходила Надежда Петровна, кликала мене 
з собою на берег. Приготуйте, будьте ласкаві, мої річі до 
купілю, то я, може, піду хутко — вже пора. 
Олімпіада Івановна виходить. 
Вихід VIII
Любов сама. Розкриває альбом, знаходить одну карточку, дивиться на неї якусь хвилину, підперши голову руками, потім витягає 
фотографію з альбома і читає з другого боку напис. 
Любов (тихим голосом і тремтячим). «Моїй Беатріче»… (Знов 
припадає до стола головою і тихо плаче, витягнувши руку 
з карточкою вздовж стола. )
За вікном чутно голос Милевського, його самого не видко: «Pardon, madame, дозвольте спитати, чи тут живе m-lle I Гощинська?» 
Жіночий голос відповідає: «Тут, ось її двері». 
Люба встає, швидко втирає очі, поправляє волосся і подається до дверей одчиняти, одчиняє, на порозі з’являється 
Милевський. 
Вихід ІХ
[Любов і Милевський. ]
Милевський. Здоровенькі, Любов Олександровна, ну, насилу 
знайшов вас на сьому олімпі!
Любов. Звідки се ви, Сергій Петрович, наче з неба впали. 
Милевський. Та все одно, що з неба — з моря, а воно тепер зовсім як небо — чудове!
Любов сідає біля стола, Милевський теж. 
Любов. Значить, недавно приїхали?
Милевський. Сьогодні рано. 
Любов. І Саня, звичайне, з вами?
(Милевський киває головою, що так. )
Любов. Чому ж вона сюди не прийшла? Боїться мене?
Милевський. Отакої, Бог з вами! Втомилась, море втомило. До 
того ж, треба було знайти вас. 
Любов. А як же ви знайшли? Звідки ви довідались мого адресу?
Милевський. Зострівся якось із Крицьким, він мені сказав. 
Він, здається, був єдиним щасливим, що отримував листи од вас. 
Любов. Не багато і він отримував… Ну, що ж, довго ви мене 
шукали?
Милевський. Довгенько блукати прийшлось би Сані. Чимало, 
а сьогодні ще така спека, от вона й послала перше мене 
на розвідки, на те й чоловіки, щоб жінки не трудились 
даремне. 
Любов. О, то чоловіча роль невдячна, коли так!
Милевський. Ні, чого ж? сама лицарська роль, обороняти слабіших, служити своїй дамі, зате вона обороняє нас від 
найнебезпечніших ворогів — від нас самих, вона вносить 
в наше життя спокій, рівновагу, сталість, певність. 
Любов. От як? у вас же були теорії не такі старосвітські, більше в стілі fin de siècle. 
Милевський. Що ж, Любов Олександровна, tempora mutantur… I не кінчаю, бо се банально. А щодо теорій взагалі, 
то теорія завжді служить підбрехачем для практики, нічого не доказує і ні до чого не обов’язує. 
Любов. Легко жити таким людям на світі, як ви. 
Милевський. Ба, я й не скаржусь на долю, nous sommes des 
bons amis. 
 II
Любов. Як я бачу, то, властиве, ви дуже мало змінились від тієї 
пори, як ми з вами бачились. 
Милевський. А чого ж би мав так уже в корінь змінитись? Не 
так-то вже й довгий час минув. 
Любов. Так, се правда… мені все здається, що се так давно було… Ну, що ж там нового у нас за сей час?
Милевський. Та дещо єсть: нове товариство заснувалось, клуб 
велосіпедістів. Зимою у нас було маленьке драматичне 
коло склалось, були спектаклі і не без тріумфів… Запрошували ми до себе Ореста Михайловича, та він не схотів. 
Любов. Чому?
Милевський. Не знаю, одмовлявся слабістю, воно правда, що 
він таки нездоровий був уже й тоді…
Любов. А що ж з ним тепер?
Милевський. Невже він вам нічого не писав?
Любов. Ми не переписуємось.  (Глянула на Милевського трівожним, нетерплячим поглядом. ) А що з ним?
Милевський. Та все нерви… Видно, для нього сей рік дорого 
обійшовся. Оце був я у нього перед виїздом, застав його 
зовсім у поганому стані, ходить не може, нейріт, чі 
нервовий параліч, і з серцем нелад. 
Любов (раптово встає, стискає руки, подається на авансцену, так, що стає до Милевського плечима). Що ж кажуть 
лікарі?
Милевський. Як завжді при нервних хворобах, ні те ні се. 
Переутомлення — се тепер модне слово, і скрізь його 
тичуть, — ну, заборонили писати…
Любов. Заборонили писати! Се варварство, а не корування. 
Милевський. Та він, може, й так не писав би, справді, він 
дуже слабий. Та врешті, от, може, хутко сами його побачите, лікарі в Крим посилають. 
Любов. Я не побачу його. 
Милевський. Чому? (Любов мовчить. ) Простіть, Любов Олександровна, я не люблю мішатись у чужі справи, але на 
правах приятеля скажу: мені здається, ви занадто раптово увірвали нитку. 
Любов. Мені нічого більш не зоставалось. 
Милевський. Але слід було подумати про те, як се на инших 
одіб’ється. 
Любов. Мене ніхто не просив зостатись, навпаки, мені 
здавалось…
Милевський. Як бачите, ви помилялись… врешті, простіть 
мене, се все була фатальна помилка, се одразу можна 
було бачити. Коли люде хотять поставити себе поза реальною дійсностю…
Любов. Не трудно бути пророком заднім числом. 
Милевський. Знов помиляєтесь і на сей раз умисне — я не раз 
про́бував остерігати і вас, і Ореста Михайловича, але 
стрівав завжді таку різку одсіч…
Любов. Остерігали! Невже ви думаєте, що можна остерегти 
кого-небудь жартиками та каламбурами? Остерігали! 
Я за все своє життя ні від кого не чула поважної, щирої, 
дружньої остороги. А тепер… о, тепер знайдеться багато друзів, що киватимуть головою та примовлятимуть: 
а ми ж казали!. . 
Милевський. Ви несправедливі до своїх друзів, Любов Олександровна. Врешті, се завжді так буває, що людина старається скласти на кого иншого усю свою вину…
Любов (здержано, ворожо). Вину? Хто ж, по-вашому, винен у сій, 
як ви кажете, фатальній помилці? (Милевський мовчить, тілько дивиться на неї. ) Ви мовчите, але я бачу вашу 
думку. Ми обоє винні, ніхто в світі не винен. О, ви герої! 
раді кидати громи з свого мняхкого кубельця на тих, 
кому доля ніякого притулку не дала! Ви мене остерігали? Чому ж ви не зняли з мене божевілля? Хіба дорікання помагають? (Іронічно. ) О, ви, чулий, гуманний 
приятель! Чому ж ви мене не уб’єте? Боїтесь барви крові? Біле убійство легче, менше одваги потребує! (Гнівно, 
здійнявши голос. ) Ідіть від мене краще, не ставайте між 
нами, нещастя заразливе. Ідіть, ідіть в свій рай, не грайте ролі архангела-карателя, хваліть Бога, що дав вам усі 
земні блага, просіть його ласки й надалі.  Ідіть, ідіть, 
вас дружина чекає, ідіть же!
Милевський (глянувши на неї). Ви проганяєте мене? Простіть, 
я ніяк не сподівався, що ви так приймете…
Любов (різко махнувши рукою). Ах, все одно! Можете вважати 
мене божевільною і на тім заспокоїтись! (Одвертається 
від нього. )
Милевський. Бувайте здорові, до побачення! Може, згодом застану вас в ліпшому настрої. (Швидко виходить. )
Любов. Чого їм треба від мене, чого? (Раптово ридає. ) 
Вихід Х
Любов і Олімпіада Івановна вбігає з бокових дверей, кидається до 
Люби. 
Олімпіада Івановна. Любочко, серце моє, що з тобою, що він 
тобі сказав?
Любов (ридаючи у неї на плечі). Ах, тьотя, які люде подлі, низькі!. . їм же все одно, хоч би я пропала… моралі показують… І ще після такої звістки!. . 
Олімпіада Івановна. Якої, Любочко, якої звістки?
Любов. Він слабий, він гине, через мене. 
Олімпіада Івановна. Хто, хто?
Любов. Ах, він, Орест!
Олімпіада Івановна. Та, може, сьому неправда. 
Любов. Ні, правда. Сей і прийшов умисне, щоб подивитись, як 
видержу роль. (Спазматично ридає. )
За вікном голос: «Вам письмо!» У вікно хтось кидає листа, він падає додолу. 
Олімпіада Івановна. Годі, годі, не плач, ну, не варт сього той 
Милевський, ну, цур йому проклятому. Він завжді бреше. Заспокойся… Он тобі лист. 
Любов. Лист? (Біжить і здіймає лист, дивиться на конверт, потім шпарко розпечатує. )
Олімпіада Івановна. Від кого се? невже?. . 
Любов. Ні, се від Крицького. (Читає. )
Олімпіада Івановна. Що він тобі пише?
Любов. А, як завжді, якісь недомовки. (Читає, раптом сміється полуістерично. ) І сей туди ж, докоряє! зрадили, бачите, 
його надії! хто ж просив надіятись! Я ж йому писала: поставте наді мною хрест! Чого ж йому ще треба? (Рве листа і кидає його додолу. )
Олімпіада Івановна (бере її за талію). Любочко, ти б пішла 
одпочила, у тебе ж голова болить. 
Любов. Ви боїтесь?
Олімпіада Івановна. Бог з тобою, серденько. Я тілько бачу, що 
вони тебе розстроїли, вибили з нервів. Іди, голубочко, 
уже й лікарство пора пить, і купатись пора йти, я вже 
все приготувала. 
Любов (апатично). Ну, гаразд… (Поволі виходить у праві двері 
до своєї хати. )
Олімпіада Івановна зітхає і хитає головою, збірається і собі йти 
з хати, але в цю хвилину одчиняються двері, і входить пані 
Груїч. 
Вихід ХІ
[Олімпіада Івановна, пані Груїчева, потім Любов. ]
Груїчева. Чі тут живе? (Бачить Олімпіаду Івановну і не кінчає 
фрази. )
Якийсь час обидві жінки дивляться одна на одну. 
Олімпіада Івановна. Мар’я Захаровна, ви прийшли…
Груїчева. Мені треба Любов Олександровну бачити. Вона 
дома?
Олімпіада Івановна (тихо). Я вас прошу, не тепер, потім, тепер вона не може вийти до вас. 
Груїчева (голосно). Мені конечне треба її бачити, я не піду звідси, поки не побачу її. 
Олімпіада Івановна. Ради Бога…
На порозі правих дверей з’являється Люба, бліда, очі опущені. 
 Люба, нащо ти? Мар’я Захаровна вибачить, Мар’я Захаровна, я вас…
Любов. Чого ви, тьотя Ліпа! Коли Мар’я Захаровна прийшла до 
нас в гості, то ми повинні…
Груїчева. Я прийшла до вас не в гості, Любов Олександровна!. . 
Любов. Тим більше. Що я повинна зробити для вас?
Олімпіада Івановна. Люба…
Груїчева. Я б хотіла без свідків. 
Любов. Тьотя Ліпа, вийдіть, зробіть се для мене.  (Торкає їй 
плече, немов віддаляє. ) Я мушу, инакше не можна. 
Олімпіада Івановна. Вона її замучить… (Виходить, опустивши голову. ) 
Вихід XII
[Любов і пані Груїчева. ]
Любов підходить до пані Груїчевої близько, але руки вони собі 
не подають. 
Груїчева. Я прийшла, просити вас…
Любов. Щоб я виїхала звідси? Будьте певні, я се зроблю. 
Груїчева. Ні, ви не вгадали. Мій син прислав мене просити вас 
прийти до нього. 
Любов. Прийти до нього? Ні, се неможливо. Я зважила, що ми 
більше не побачимось… (зміненим голосом) ніколи. 
Груїчева. Ви зважили! А подумали ви, чого коштує ваша звага Орестові?
Любов. Я думала, багато думала.  Мені здавалось, що иншого виходу нема, і мені ніхто не вказував на инший виход. 
Мені здавалось, що мій виїзд не дуже зажурив його. 
Груїчева. Звідки ж ви се знали? Хіба він вам про се писав?
Любов. Власне, він мені нічого не писав. Я раніш бачила сама. 
Я зрозуміла, що все скінчено. Чого я маю йти тепер? 
Груїчева. Щоб потішити його, ну, коли хочете, щоб забавити 
його просто. 
Любов. Потішити його я не можу, а служити забавкою не хочу. 
Груїчева. Ах, який холодний, гордий тон. Звести людину 
з розуму, витягти з неї здоров’я, а потім грати ображену 
королеву!. . 
Любов. Мар’я Захаровна, ви не знаєте, чого мені стоїть сей 
тон, ви не маєте права так говорити зі мною!
Груїчева. Права? а яке ви мали право зводити з ума мого сина, 
одбірати у мене мою дитину?
Любов. Я нікого не зводила з ума, сама тілько сходила. 
Груїчева. Я не знаю, хто був гірше божевільний, чі ви, під час 
вашої слабости, чі Орест після вашого виїзду. 
Любов. Що ж я в сьому винна? Я навіть не знала нічого. 
Груїчева. Що ви винні? ви можете ще питати? Ви знали все 
наперед і грали якусь божевільну гру, ставили на карту 
щастя, життя Ореста. Ви труїли його щодня, щогодини, а потім кинули його отруєного на моїх руках, а сами 
пішли собі геть, просто рішили справу! І ви ще смієте 
питаєте, що ви з того винні?
Любов. Чого ж я одна винна? Нащо шукати якоїсь вини? Хіба 
од сього легче? Сам Орест казав… 
Груїчева. Що мені до того, що мені до вашої філософії? Моя 
дитина гине, горить на вогні, я бачу, як він тане день за 
днем! (Плаче. ) О дитино моя, нема ж у мене сина!
Любов. На Бога, скажіть мені, що з ним? Я ж нічого не знаю. 
Я готова збожеволіти од сього всього. Що ж там? На 
Бога!
Груїчева. Ах, що з ним?! Серце йому щохвилини може розірватись, сам він без руху, без влади, він мучиться так тяжко… (Знов ридає. ) О, коли б у вас було серце, якби ви не 
були каменем!. . 
Любов. Але що ж я можу порадити йому, що? Якби можна було його вратувати, я на все готова…
Груїчева. Ідіть до нього. 
Любов. Ви ж сами кажете, що я для нього отрута. 
Груїчева. Так, отрута, отрута! Я знаю се і все-таки требую, 
щоб ви йшли до нього. Адже ж я вприскую йому, коли 
він мучиться, морфій, даю строфант, щоб вратувати 
його серце хоч на хвилину, власними руками даю йому 
отруту, і тепер власними руками, силою готова повести 
вас до нього. У мене вже нема волі, нема сили, я все йому 
роблю, що він хоче, і знаю, що се його згуба. Він казав, 
щоб я без вас не верталась! Ідіть до нього, ідіть, благаю 
вас. 
Любов (хитає головою, що не піде). Я можу вбити сим… я дала 
слово… він сам не хтів… не можу. 
Груїчева (падає перед нею на коліна). Я вас ненавижу, я вас убити хотіла б, але я все зроблю для вас, тілько ідіть! ідіть 
до нього. 
Любов простягає до неї руки, хоче здійняти її, вона ловить руки 
і цілує їх. 
 Ідіть, коли у вас є серце, він умірає. 
Любов. Бог з вами, що ви? Ну, я не знаю, я піду, я не можу, я 
збожеволію, я іду, зараз іду. (Одною рукою береться за голову, другою старається підвести Мар’ю Захаровну. )
Олімпіада Івановна вбігає. 
Вихід XIII
[Ті ж і Олімпіада Івановна. ]
Олімпіада Івановна (до пані Груїчевої). Де у вас совість, де у вас 
серце? Хіба ви не бачите, що ви з нею робите?
Груїчева (встає, трохи опам’яталась). Я хочу тілько, щоб вона 
обіцяла прийти. 
Олімпіада Івановна. Гетьте звідси, а то я закричу на поміч. 
Любов (автоматично). Я прийду, прийду. 
Груїчева. Ми живем в отелі «Россія», пам’ятайте. Ми будемо ждати! (Виходить. )
Вихід XIV
[Ті ж без пані Груїчевої. ]
Олімпіада Івановна з гуком зачиняє двері на гак. 
Люба тим часом опускається додолу, сідає, упірається одною рукою в долівку, другою тре собі лоб і похитується немов 
машинально. 
Олімпіада Івановна. Любо, ти плачеш? що тобі? 
Любов (убитим голосом). Я не плачу, я не можу плакати… Що ж 
мені робити? що робити?. . 
Завіса. 
Дія 5та
Там же, на курорті. Великий балкон, з нього вид на море і на поберіжне узгір’я. На балконі, ближче до стіни дому, сидить Орест на 
великому кріслі з коліщатами, біля нього столик з лікарствами, 
там лежать книжки, газети. 
Вихід І
Орест сам, знебулий, слабий; виражає нетерплячку в лиці і в руках, то бере з столика газету або книжку, то знов кидає, часом 
додолу, пробує здійнятись на локтях над кріслом, щоб глянути 
на дорогу, але не може і в безсиллі опускається. Все оце триває недовго, не більш одної-двох хвилин. 
Орест виражає нетерплячку, перше сам, дуже недовго, потім 
[з’являється] Острожин; ще більше метушиться, ніж раніше, 
рухи ще більш несамовиті.  Орест при його з’явленні робить 
прикрий рух, але Острожин сього не завважає, підбігає і трясе 
Орестові руку. 
Острожин (вбігає раптово на балкон). Ах, Орест Михайлович! 
Здумайте собі, — насилу вас найшов!
Орест. Вибачайте, мені болить…
Острожин. А, я й забув, простіть! Тоді на пристані ми якось 
розрізнились, я навіть не знав, куди ви заїхали, так було 
досадно! Аж ось оце зустрів вашу паніматку і довідався 
од неї…
Орест. Де ви зустріли мою матір?
Острожин. А там, на тій улиці, що йде близько церкви… Вона 
розшукувала якусь свою знайому і натрапила на мою домівку. Щасливий випадок! А то ріскував зостатись тут 
зовсім без товариства, а для нас, людей столичних, се 
просто смерть…
Орест. Хіба у вас не буває потреби утікти від всякого товариства?
Острожин. Буває, буває, але на хвилину, а потім ні, тягне! Ми 
отруєні, ми не можемо жити без гашішу. 
Орест (безуважно). Без гашішу?
Острожин. Так, так, я називаю се гашішем, отой «обмін думок» так званий, отой калейдоскоп вражінь, ідей, змагання розуму і почуття, що ми звемо інтелігентним 
життям. Я приїхав сюди коруватись від нього, і вже мені 
його бракує. 
Орест (так же безучастно). Тоді що ж? вертайтесь…
Острожин. Ні, ні, треба трохи поправити машину. Ми, журналісти, в повному значінні сього слова, машини. Робота нелюдська, рух несамовитий, тим часом одна шруба 
зломиться — і все пропало. 
Орест. Коли пропало, то вже не поправиш…
Острожин. Як ви можете так спокійно? Се ж значить здати 
себе в архів!
Орест. В архів, то й в архів. 
Острожин. Добре вам се говорити, коли ви «именинник сезона»!
Орест. Я?
Острожин. Авжеж, ваша драма…
Орест. Я вже про неї забув…
Острожин. Як? її недавно ставили у нас, і для літнього сезона се нечуваний поспіх. Та що там, ви сами, либонь, 
знаєте…
Орест. Звідки маю знати? Я не був на постановці. 
Острожин. Ну, ну, не вдавайте з себе невинятка. Рецензію 
Літери, не бійсь, читали?
Орест (зовсім безуважно). Якої літери?
Острожин. Ах ти, Господи! Ну, що ви мене морочите? Та в нашій же газеті! Невже не читали?
Орест. Ні, щось не трапилась. 
Острожин. Орест Михайлович, не спокушайте долі, вона не 
любить, коли нею нехтують її фаворіти. 
Орест. Я ніяк не належу до її фаворітів. 
Острожин. Ну, се вже просто гріх так говорити! Такий молодий, в такий короткий час завоювали собі таке становище в літературі…
Орест. А ви думаєте, що сього вже досить для того, щоб уважати себе фаворітом долі?
Острожин. Та змилуйтесь! чі один же цілий вік клацає зубами даремне, а ви одразу такий шматок урвали…
Орест. Не завидуйте, більше не урву. 
Острожин. Я завидую? Ні, серйозно, се ви або жартуєте зо 
мною, або просто переутомлення винне… Вам пророчать блискучу прийдешність. Ось послухайте, — в наші 
часи не часто чуєш такий хвалебний тон. (Виймає з кишені згорнену скілька раз газету і розгортає її. )
Орест тим часом старається здійнятись на поручатах і глянути 
на вулицю. 
Острожин (читає). «На днях наш молодий драматург подарував нам…» 
Орест (сливе непритомно). Вибачайте, приступ невралгії. Не 
можу, простіть. 
Острожин (встає). Що вам? Помогти що-небудь?
Орест. Ні, ні, так пройде. Тілько… я не можу… я мушу зостатись сам… гострий припадок… 
Острожин. Так я пізніше зайду… А газету покинуть вам?
Орест (киває раз головою і простягає йому руку). Вибачайте… До 
побачення. 
Острожин. До побачення. Ех, ми! інваліди цівілізації! (Виходить. )
Вихід II
Орест сам, далі приходить пані Груїчева. 
Орест. Ти сама? (З глухим стогоном закриває лице руками. )
Груїчева. Заспокойся…
Орест (перебиває її з гострим жалем в голосі). Се вічне «заспокойся»! Одберуть щастя, життя, а потім: «заспокойся». 
Хутко заспокоюсь, будь певна!
Груїчева. Ні, Оресте, вона прийде, вона обіцяла прийти. 
Орест. Прийде?! коли? чому не прийшла з тобою? чому ти її 
не привела? Я ж казав: не вертайся без неї! А тепер… ах, 
ні, вона не прийде, не прийде… Ах, чом ти її не привела?
Груїчева. Вона не могла зараз іти, не вбрана була…
Орест. Не вірю! Хіба вона могла б думати про якісь там убрання тепер.  Ні, я знаю, вона не схотіла, і я сього вартий! 
О, та проклята хвилина, коли я згодився, щоб вона їхала 
сама, проклятий той час, коли я послухав тебе! Я не пішов тоді за нею, тепер вона не хоче йти за мною. Що ж, 
мамо, ти повинна радіти сьому! Тепер всьому кінець… 
Вона не хоче мене бачити…
Груїчева. Вона не могла зараз піти. 
Орест. Чому?
Груїчева. Вона не зовсім здорова. 
Орест. Що ти кажеш? Вона знов… (Раптом заходиться риданням. )
Груїчева. Оресте, Бог з тобою, ні, ні, зовсім ні, просто так, трохи голова боліла, трошки нездужає. 
Орест. Вона прийшла б, якби так, ах, не кажи мені! О, нащо я 
тебе послав? Ти їй наговорила, я вже знаю. І як я не подумав, що ти ж її ненавидиш?! Що ти їй казала?
Груїчева. Те, що ти просив, щоб вона прийшла. 
Орест (дивиться на матір проникливо). Те, що я просив? і не дорікала їй, не проклинала?
Мати (спустила очі). 
Орест. Так, так, не говори, я знаю. І звідки у тебе ся дика ненависть, ся нелюдська жорстокість? Все тобі мало! Убити 
хочеться! Що вона тобі зробила?
Груїчева. Що вона мені зробила, Оресте? Вона одібрала 
у мене…
Орест. Годі!. . «одібрала у мене»… «у мене»… от в чім діло… «Мій 
син, мій Орест, моя власність, хто сміє займати його!» Ну 
що ж, от маєш тепер сюю власність, приковану, прибиту 
міцно, [тепер її ніхто не займає, втішайся. 
Груїчева. Оресте, зглянься наді мною! (Закривається руками. )
Орест (здвигає нетерпляче плечима). Ах, ну, годі, ну, прости 
мене, я не знаю, що говорю… Я не можу бачити твоїх 
сліз! (Стогне. )
Груїчева (підходить до нього, обіймає і пригортає його голову). 
Годі, мій синочку, годі, дитино моя, нічого, нічого, може, 
знов усе гаразд буде, заспокойся тілько, біднеє моє, любеє дитя! (Сідає коло нього на стільці. )
Орест (одкидається на спинку крісла). Мамочко, принеси мені 
морфію!. . 
Груїчева. Як можна, дитя моє, так часто?
Орест. Коли ж я так мучуся!
Груїчева. Ну, пожди, от вона зараз прийде. (Відходить до перил 
балкона, дивиться в просторінь. )
Орест. Мамо, підкоти мене до перил, я хочу дивитись на дорогу, звідси нічого не видно. 
Груїчева підкочує його до того місця, де сама тілько що стояла. 
Орест. Де мій бінокль? мамо, дай мені бінокля. 
Груїчева (іде до столика, бере бінокль). Ось він. (Подає Орестові. )
Орест (дивиться). Здається… вона… іде, іде! (Кидає бінокля. )
Мамо, іди звідси, вона зараз буде тут. ] 
Груїчева. Оресте, позволь мені зостатись, я боюсь за тебе, я 
буду тихо стояти, не втручатимусь. 
Орест (рішуче, нервно). Ні, ні, лиши мене…
Груїчева подається до виходу, але спиняється, оглядається. Орест 
схопився за груди. 
Груїчева. Оресте, я тобі приготую строфанту. (Береться за 
пляшечку. )
В сю хвилину на дверях з’являється Любов. Орест глянув на неї, 
робить розпачливо нетерплячий жест матері, та становить строфант знов на столик і подається знов до дверей. 
 (До Люби. ) Пам’ятайте, що він слабий!
Любов нічого не відповідає, робить кроків два вперед, дивиться 
на Ореста, що поривається здійнятись їй назустріч, але не може 
і опускається, закривши очі рукою. Мати виходить. 
Вихід ІІІ
Орест і Любов. 
Під час сеї сцени Люба веде себе наполовину непритомно, то 
з проблисками притомности повної, то з приступами отуманеного настрою. 
Любов (входить, спиняється в дверях, і, глянувши на Ореста, закриває лице руками). Боже мій!
Орест. Люба, ти прийшла… ходи ближче…
Любов (підходить ближче). Що… з вами?
Орест. «З вами»! Люба, я й так покараний, пожалуй мене. Не 
картай…
Любов. Я не картаю… Я не повинна була приходить… Але я не 
могла… Мене картали… (Хитається, на лиці вираз муки, 
але без сліз. )
Орест. Хто? Моя мати вразила тебе? Ти не хотіла йти до мене? 
Що мені зробити, щоб ти простила мене? Люба, єдина 
моя, не плач! Я життям готов спокутувати ту хвилину, 
коли я нібито по волі розстався з тобою. Я ніколи того не 
хотів, Люба, невже ти не віриш?
Любов (одвертається, здавленим голосом). Оресте, як я гляну 
на тебе, такий ти нещасний… О, нащо я прийшла сюди? 
Вона правду казала, я твоя отрута! Але даремне готує 
строфант проти мене, я піду, не буду труїти… (Наміряється відійти, але спиняється, Орест хапає її за руку. )
Орест. Ні, на Бога! Що ж се за фатум? Знов моя мати між нами? 
Люба, забудь про неї, не думай, я тисячу раз зрікаюся її 
і слів її. Ти, ти отрута? Хто може се сказать? Та тілько ж 
ти й поратуєш мене. Моя слабість, моє нещастя мине, 
зникне раптом, тілько скажи мені слово, одно слово!
Любов (під час, як він говорить, старається заспокоїтись, далі 
визволяє свою руку і говорить, стримуючи сльози і нервове 
тремтіння). Оресте, ні, пізно вже, все було скінчено, так 
треба було… Колись ми були друзі, пожалуймо ж тепер… 
(Уриває. ) 
Орест. Так, пожалуймо один одного, пожалуй же ти мене. За 
що ж я гину марне, зовсім марне. Я не взяв нічого від 
життя, я так не дамся. Я хочу щастя!
Любов. Щастя! Ти кажеш, щастя? Де ж воно? Ох, Оресте, Оресте! Як ти не бачиш того, що ми згоріли, обоє згоріли? 
Де ж тут щастя, коли життя вже немає? Нащо сеє все, навіщо? Все одно, вже ніщо, ніщо, ніщо не поможе! (Стає 
на коліна, притуляється до рук Ореста. ) Оресте, Оресте, 
друже мій бідний, друже мій безталанний, за що ми гинемо, за що я тебе згубила? (Ридає. )
Орест. Люба, Люба, ти мене з ума зведеш. 
Любов (встає). Так, правда… Ах! прощай!. . (Поривається йти. 
Орест знов затримує. )
Орест. Ні, ні, я сам не знаю, що кажу, я не можу бачити сліз, я 
тоді сам себе не тямлю. 
Любов (сумно й суворо). Я вже не плачу. 
Орест. Нема чого плакати, доле моя. Ти прийшла, ми знов укупі, і я люблю тебе, як перше, ніщо не загинуло, все вернеться, як було колись…
Любов. Ти все віриш в дива…
Орест. Вір і ти! Люба, молодість робить дива, я видужаю, я се 
чую. І ти не думай про лихе. Тоді було таке щастя, воно 
зрушило тебе, нерви не витримали, я сам теж не тямив 
себе тоді. Більше страх вигадав, ніж справді було хвороби. Подумай тілько, подумай, чі варто ж калічити своє 
життя через якусь легку нервову хворобу…
Любов. Легку, ти кажеш?. . 
Орест. Та не варт про се й говорити, справді. Ми будемо жити 
спокійно, тихо, і все загоїться. Я не допущу нікому турбувати тебе. Я глядітиму тебе так, що і вітрові не дам 
повіяти на тебе.  Ти ж моє щастя єдине, ти моє все. Подумай же, чі я можу без тебе жити? Зваж сама, чі можем 
ми різно розійтись, чі могла б ти сама зректися мене 
і нашого щастя? Нащо ж гинути, коли можна жити, 
і жити щасливо? Я не вірю, що все пропало, і ти не віриш, 
тілько так говориш — правда? Я знаю, так. Ціле життя перед нами… Коли я буду щасливим, я знов оживу 
душею, я знаю, я чую, що мій вогонь прокинеться знову, і ти побачиш, які лаври я складу тобі до ніг, бо все те 
буде твоє, і сам я, і слава моя… Яке се буде життя! Подумай, Люба. 
Любов (жестом наказує, щоб замовк). Годі! Ти отуманюєш 
мене. Жити так трудно і страшно… я не хочу жити. Не 
всякий має право жити… Ти кажеш, думати, ох, думати… (Проводить рукою по чолі. )
Орест. Се ж так просто, ти тілько забудь…
Любов (сідає на кріслі, на бильці, схиляє голову на спинку близько голови Ореста, одною рукою обіймає його. Говорить 
тихим упалим голосом, немов у полусні). Чекай, Оресте, 
пожди, любий, поможи мені думати, у мене думок нема… мені здається, що се вже раз було… мені снилось, 
що я була щаслива, дуже щаслива, я була з тобою і розказувала тобі своє життя, а потім прокинулась і бачу… 
ні, я не знаю, може, се тепер сон, скажи? ах, се так тяжко… Я хочу добре пригадати, як се було… Я думаю, що се 
знов буде так. (Трівожно. ) Що тоді, Оресте? (Щільніш обіймає його, здрігнулась. )
Орест (тихо, але з жагою).  Все одно, що б не сталось, ми не 
розлучимось. Не думай нічого…
Любов. Так, не треба, я потім буду думати, тепер втомилась… 
Тихо, зовсім тихо, так… (Закриває очі і затихає. )
Орест (цілує їй руки, потім груди, плечи, обличчя, не зважаючи, 
що вона сливе без пам’яти). Не думай нічого, не треба, я 
люблю тебе і любитиму завжді. Нехай загину, все одно, 
хай серце розірветься — од щастя, не од горя. З тобою на 
все готов… Ти будеш моєю дружиною і будеш жити, 
як инші, краще, краще, ніж инші.  Ти будеш щаслива, 
щаслива, щаслива…
Любов (раптом підводить голову). Щаслива, а… а божевілля?
Орест (жахнувсь, але зараз оправивсь і ще палкіше заговорив). 
Дарма, я перейму його від тебе і все-таки буду щасливий, бо я так хочу. 
Любов (в екстазі).  І я так хочу. Досить уже горя. Навіщо жертви? Я рада, що ми загинем! Тепер не треба думати, не 
треба зрікатись? Я жити хочу востаннє, ми ще не жили, 
ще не жили! Ох, як я тебе кохаю! (Пригортається міцно. )
Бери мене, я твоя, тілько тебе кохаю і не боюсь нічого. 
Про все дарма! Ах!. . Я так тебе люблю, тілько тебе! (Цілує в нестямі. ) Більше нікого (починає говорити між поцілунками, мов непритомна), більше нікого нема на світі; 
ми сами, удвох, і я твоя, уся твоя, уся…(Притулилася 
міцно і мов заніміла. ) Ти мало любиш, ти мусиш, мусиш… 
умерти і я мушу тебе любити, бо я твоя, твоя! (Змінивши 
тон шпарко, гостро. ) Вставай, Оресте! (Сама встає. )
Орест (пробує встати, але скрикує від болю і опускається). Ой!
Любов (сміється раптом). Ха-ха-ха. Хороша пара до вінця!. . 
(Уриває сміх, підходить до Ореста, нахиляється над ним. 
Трівожно. ) Оресте, глянь мені в очі!
Орест (глянув, жахнувся, закрив собі очі руками). 
Любов (стрепенула його за руку). Тобі страшно? Не бійся! 
Я знаю, я страшна, але нічого… а що зо мною було? я 
про все забула, а тепер я все пригадала… Тілько не треба жахатись, не треба плакати, я все поправлю, поки ще 
можу. (Іде до столика, бере строфант у пляшечці і наливає в чарку. ) 
Орест. Що ти робиш! (Силкується встати. )
Любов. Так треба! (Випиває. ) Тепер уже не бійся, нічого не буде. 
Орест (робить зусилля, встає і нерівним, ненатурально швидким кроком біжить до Люби, та заточується). Що ти зробила? ратуйте! хто там? Мамо! ратуйте!
Любов (падає). Мовчи… і ти мусиш за мною… Беатріче твоя… 
квітка… троянда блакітна… так треба… (Вмірає. )
Вихід IV
Ті ж і Мати. 
Груїчева (вбігає). Оресте, дитино моя, що з тобою?
Орест (припадає до Люби). Нежива? Ратуйте, ратуйте! Мамо, 
мамо, дивись, вона жива? Ні, ні, не дише…
Груїчева. Що се сталось. 
Орест. Отруїлась. Ти поставила отруту. 
Груїчева. Оресте, Оресте, що ти говориш, встань, заспокойся. 
Може, вона зомліла? (Бере Любину руку. )
Орест (одпихає матір від Люби). Не чіпай, ти її ненавидиш. 
(Припадає до Люби, плаче. )
Груїчева. Дитино моя, пожалуй себе, зглянься надо мною!
Орест. Покинь мене, мені нікого не жаль, я піду за нею. Нащо 
мені жити?
Затихає в німому жалю. Мати заломлює над ним руки. 
Завіса. 
31 августа 1896 року. Колодяжне
