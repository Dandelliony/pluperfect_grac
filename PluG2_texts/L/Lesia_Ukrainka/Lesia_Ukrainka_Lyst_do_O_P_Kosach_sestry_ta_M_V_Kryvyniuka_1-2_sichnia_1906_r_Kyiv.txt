
Любі мої!
Не писала я вам, бо страх як не було часу сії дні. У мене вийшла 
якась імпровізована редакція всяких чужих публіцистичних, 
популярно-наукових і белетристичних творів, то я все читала 
та з авторами балачки вела, а тут ще й читати всякого іншого 
багато треба, бо я порядилась провадити огляд заграничної 
соц[іалістичної] літератури для «Праці». Хоч тої «Праці» ще 
нема (все з «явочним порядком» заморока), проте треба ж щось 
підготувати, щоб не уподобитись євангельським «спящим девам». Крім того, маю лекцію укр[аїнської] мови (досі була 
одна учениця, а від завтра ходитиме ще й друга), та й з «Рівноправністю» є дещо роботи. Вчора зібралися «рівноправниці» (18 душ), то пів дня і пройшло у всяких дебатах. Збіраємось 
«леґалізуватись», а тим часом закладаємо бібліотеку і розпочинаємо, що можемо при нашому ще зовсім малому числі (32 члени). Не можна сказати, щоб ми занадто «живо» жили, але потішаємось тим, що, либонь, і ніхто в Києві не живе живіше. 
Страх яке се нещасне і неживе місто… Он у Харкові Общество 
грамотности (леґальне) постановило більшістю голосів 
(з 400 присутних) видавати газету соц[іал]-дем[ократичного]
напряму, а що ся газета має видаватись по-українськи, то се 
було постановлено одноголосно. А київське Общ[ество] грамотности ледве скніє, та й то на нього піхністи зуби 
точать, щоб із’їсти, і легко може статись, що з’їдять. Військовий стан держить, як у лещатах, громадські інстинкти киян… 
Здається, всім газетам прийдеться винестись десь в інші місця. «Громадське слово» вже отримало від губернатора заборону, але збірається податися під іншою фірмою. В Полтаві 
вже розрішена тижнева часопись «Рідний край» (безпартійна), я вже дала туди одну драм[атичну] поему і збіраюсь 
писати взагалі. «Культурно-освітне» товариство щось ніяк 
з місця рушити не може, мов замерзло… Ет, в тому Києві нічого ніколи не виходить!
[20.ХІІ]. Твого листа, Лілеєнько, ми не отримали, тільки приписки на карточках були. Не диво, що пошта неакуратно ходить, бо страйки і всякі нелади на дорогах ще куди не скінчились, і хто зна, як довго се буде. Тепер ще й замети почались, то 
поїзди стали ще гірше ходить.
І[ван] М[атвійович] казав, щоб «поему» придержати,
може, згодом спровадить сюди, щоб тут надрукувати.
Чи Ліцік уже дома? Чи не знаєте адреси Оксаниної? Що то 
за притичина була їй на границі? Адже вона з Радз[ивилова]
прислала нам телеграму: «Не переезжаю», а потім ні слова 
в пояснення — чи не казала вам, на що то так?
Ну, як же там маленьке поживає і поводиться, чи все таке 
ґречненьке?
Бувайте здорові. Цілую вас всіх трьох.
Ваша Леся