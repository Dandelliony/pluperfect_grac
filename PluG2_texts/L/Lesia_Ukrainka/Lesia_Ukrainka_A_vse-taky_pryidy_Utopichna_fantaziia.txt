«А все-таки прийди!»
Утопічна фантазія
Якось в Італії, блукаючи без мети по тісних стародавніх вулицях «препишної» Ґенуї, натрапила я на маґазін антікварський. Була то, правду кажучи, звичайна крамарська буда, 
яких безліч в Італії. При ярому італьянському сонці її крам 
здавався чистою мізерією. Обтріпані, вилинялі церковні орнати, покривлений бронзовий дзиґар в стілі рококо, порцелянові аморетки з одбитими носами, по-дикарськи розмальовані алебастрові мадонни, недотепні імітації класічних 
моделів, добре відомі в Італії під іронічною назвою antiquità 
moderne (новітні стародавнощі), — все те мало якийсь немов засоромлений, жебрацький вигляд. Знічев’я спинилась 
я перед вікном тії крамниці і так само знічев’я хтіла вже відійти далі, коли раптом впала мені в очі невелика пожовкла 
і пошарпана книжечка, не то друкована, не то писана, якимись чудними ламаними та кучерявими літерами. На окладинці стояв довжезний заголовок — я вже не можу пригадати 
його тепер дословно, — либонь, якась «правдива історія життя, мандрівок, вражінь, спостережень» і т. п., і т. п. «славного 
мореходця» — здається, Черкаторе, — «а списав її, для забави 
благородним дукам преславної, сильне-дужої, гордо-пишної 
республіки Ґенуезької смиренний слуга Господа нашого Ісуса 
Христа брат Веріфікус» — чи, може, Верідікус, — вже не можу 
гаразд пригадати імення чи, певніше, псевдоніма автора дивної книжки. Але більше, ніж сей заголовок, спинив мою увагу девіз, виставлений вгорі картки: там було намальовано бич 
і світач, навхрест зв’язані терниною і наївно зображеною 
I Сучасний антикваріат (італ.). 
блискавицею, а під сею емблемою підписано слова: «Е pure 
venga!» (А все-таки прийди!).
Тим часом меткий крамарь-антікварій завважив мене і вибіг на поріг свого «маґазіну» та й почав гречно-настирливо закликати до себе, «як не купити, то хоч подивитись — вже ж 
се нічого не коштує!» Я добре знала, чим кінчається звичайне такий «некоштовний» спосіб розглядання в антікварських 
крамницях, але книжка так заінтересувала мене, що я ріскнула зайти в крамницю, попросивши крамаря дістати мені 
з вітрини твір «брата Верідікуса» (буду його вже так називати). Крамарь проникливо подивився на мене, трохи прижмуривши круглі, як у хижого птаха, темно-карі очі, далі кинувся 
до вітріни виймати книжку. Обережно здмухнувши з книжки порох, він розсипався в компліментах то книжці, то мені, 
зручно єднаючи ті компліменти докупи.
Я тим часом розглядала книжку і дедалі все менше могла 
скрити від круглих очей антікварія, що справді «оцінила» її. 
Я не могла одірвати очей від тих сторінок з тонко розмальованими заставками, з кучерявим візерунком кучеряво стілізованих фраз. Все було таке середньовічне в тій книжці, і разом 
з тим було в ній щось глибоко рідне моїй душі. Я перегортала картки, часом поривалась читанням, аж мусіла силоміць 
одривати очі від них, тямлячи на собі скрито-нетерплячий 
погляд антікварія. Уривок за уривком укладався в моїй думці в чудну фраґментарну картину, з остатньої картки забренів 
траґічний аккорд, і знов я одірвала свої очі, бо антікварій промовив аж до нещирости лагідним голосом:
 — Гадаю, що сіньйорі дуже невигідно читати в моїй крамниці — у мене, на жаль, ніякого комфорту! — що иншого було б 
у себе дома, в затишному кабінетику…
Сей тонкий натяк примусив мене почервоніти, але як я вже 
стуляла книжку, мій непокірний погляд таки забіг на остатні стрічки і там прочитав: «…так смутно говорив мені Черкаторе, але я звернув здивовані очі моєї думки до Нового світу і, 
простягаючи руки моєї нетерпеливости до нього, серцем покликнув: “А все-таки прийди!” (Е pure venga!)». Остатня картка 
була надірвана внизу, тілько з шматочків фраз та слів можна 
було догадатись, що автор просить «вибачности» (indulgenza) 
у своїх «високородних» читачів за свій «скілько недосконалий, 
стілько ж і скромний» твір. А наостанку велика, майстерно 
виведена літера F давала наздогад, що, либонь, то був кінець 
книжці, бо, певне, там стояло слово Finis, а може, й ціле речення «Finis coronat opus», як то було в звичаю у давніх письменників. Я запитала антікварія про ціну книжки. Він заломив 
таку суму, що вся моя подорожня каса зникала в ній незначною часткою. З одвагою розпачу я попробувала визначити 
можливу для мене (хоч і то тяжку) ціну. Антікварій усміхнувся так, як дорослі усміхаються дитячій наївности.
 — Як то панство подорожні люблять жартувати! Ось, напр[иклад], вже третій день ходить до мене один лорд і все дає 
мені за сю книжку ціну — ну, правда, тричі більшу від тільки 
що призначеної мені, — але ж я, натурально, розумію жарти 
і жду терпляче того часу, коли моїм покупцям схочеться говорити серйозно.
Надія на владання книжкою зникла без вороття… Щоб 
вийти з ніяковости, купила я щось з antiquità moderne, свідомо переплативши, і вийшла з крамниці, проведена іронічним 
поглядом круглих очей.
Не знаю, яка доля спостигла ту, втрачену для мене, книжку, 
може, купив її той «лорд» або який инший бібліоман і поховав 
од світа у своїй аристократичній колекції «уніків», а може, антікварій, передороживши занадто, мусів потім продешевити 
і продати за безцінь якому невігласові, що досі, може, й з світа її звів… Не знаю. Видимий її слід загубився для мене, але 
в думці лишився і досі від неї слід невидимий, і тепер спогад 
про неї виступає дедалі все виразніше, як літери на давніх потайних манускріптах — «палімпсестах», — писаних таким 
атраментом, що, невидний одразу, потім виявляється і вже від 
часу не блекне, а все виразніє. І тепер мені ясно стоять ті фраґменти і зложена з них картина, я згадую хоч не самі слова, то 
I Кінець вінчає справу (лат.).
«А все-таки прийди!» 393
барву їх, і так би хтілося мені списати їх тією самою барвою, 
чи не обізвуться на їх инші душі так, як обізвалась моя на стогін тії середньовічної туги, а як обізвуться, то, може, не промовчать і на стогін моєї новітньої туги, новітньої, та рідної тій 
давній… Ось яка та картина, що відбилася в пам’яті моїй наперекір течії вічно біжучого часу.
Фраґмент перший
Одважний мореходець Черкаторе і смиренний брат Верідікус 
провадять мирну розмову в тихому, білому рефекторії закинутого в далекі гори монастиря. Обидва розмовники були колись нерозлучними друзями в світі, тепер монастирські мури 
порізнили їх, та все ж не порвали між ними тії таємної нитки духовної кревности, що, з ласки Божої, певне, єднатиме ті 
душі і на небі, коли Спаситель нашого грішного світу сподобить їх зострітись там після мук очищення.
Черкаторе оповідає, а Верідікус нанизує слова його на міцну нитку своєї уваги і часом подає своє слово, — так побожна 
людина, слухаючи в церкві слова Божого, дійшовши остатнього зерна своїх чоток, тихо промовить «амінь» або Kyrie eleison 
і далі почина послухання від першого зерна…
Морські дива і чуда суходолу швидко пролітають у тій розмові, швидше, ніж летить корабель білокрилий під вітром 
погожим…
Не так швидко списує потім брат Верідікус тії дива і розмову, зоставшись без друга в самотній своїй, суворій келії. Він 
спиняється над кожним реченням і думає, — так задумується 
журлива мати над колискою своєї дитини: яку долю викує собі 
той, що от-от вийде з тієї колиски в широкий світ?
Фраґмент другий
Брат Верідікус пише:
 …«І я спитав його:
 — Як же зветься ота найдивніша сторона, про яку ти мені 
тепер оповідаєш?
А він мені на те:
 — Я не можу сказати тобі її ймення, бо не живуть гуки його 
в моїх устах, тілько серце моє знає його і чує. Дозволь мені називати її в мовчанні.
Я схилив голову, а друг мій провадив далі:
 — Те ймення будуть знати всі люде колись, бо тая сторона — 
плавуча виспа серед вічного океану, і хто не шукає її, того 
вона знайде сама колись, і по волі чи по неволі, а буде жити той 
нецікавий чоловік в чуді та в диві межи синами предивної країни. Тілько горе тому, хто не загартував духа свого для тої зустрічі, як не він, то нащадки його спокутують за неміч його 
духа.
Я зітхнув і промовив:
 — Ох, брате-друже, немічний дух мій зроду, і тілько сила 
Святого Духа не дає йому погаснути у тьмі безпрозірній. Не 
крию, стілько ж лякає мене та плавуча виспа, скілько і вабить, — хто ж я такий, що мав би дивитись на великі незбагнуті дива Господні без жаху? Але заодно я спокійний: ніхто, крім 
мене самого, не буде покутувати гріха немочі моєї, бо для слави Божої зрікся я земних нащадків по собі, — адже чернець не 
має спадкоємців від плоті своєї.
 — Але він має, — сказав Черкаторе, — спадкоємців від духа 
свого, і за тих він більше відповідає перед Вічним Судиєю, ніж 
необачний батько за свого недолугого сина. Плоть винна проти смертної плоті, Дух може завинити тілько проти Безсмертного Духа, а се ж і є та вина, що не проститься вовіки…»
Фраґмент третій