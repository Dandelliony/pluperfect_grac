
31.Х. 1893, Київ
Високоповажаний пане!
Думала я над вашею заміткою в «Зорі» і прийшла, врешті, до 
того, що єдина рада в біді гал[ицьких] газет — стрейк! Не знаю, 
чі таку раду у вас можна подавати публічно, а то я б подала. 
Справді, єдиний виход такий, щоб усі газети застрейкували 
до того часу, поки всі псевдопередплатники не стануть передплатниками à la lettre. Чі стане ж у гал[ицьких] журналістів 
солідарности та витривалости для сього, се вже я не знаю. Иншого виходу я не бачу, бо видно, що ваші передплатники дуже 
деморалізовані довголітним досвідом, що можна читати газету і не платити за неї, отже, треба взятись до якого надзвичайного способу, щоб навчити їх звичаю. Щодо з’їзду літ[ераторів], то я тут де з ким говорила про нього; звичайне, ми б 
раді прибути на нього, але тепер ніхто з нас ще не може сказати напевне, чі приїде. Я думаю, що нам не можна було б виступити публічно, хоч би й за кордоном, з тими думками про 
укр[аїнську] літературу, її завдання і т. и., а теж і про деякі технічні справи, щодо розширення наших книжок і т. и., бо після сього можна було б вернутись не до своєї хати, а може, до 
якої зовсім иншої і не з великим комфортом уряженої. Хотілось би знати, де і в який спосіб буде уряжений сей з’їзд. Врешті, сподіваюсь, що ми могтимем прибути, хоч і не в великому 
числі.
Я не зовсім розумію, що Ви хотіли сказати в своїй замітці, 
пишучи, що нам би треба порадитись про те, «абисьмо вже 
раз всі однаково писали». Яка то може бути таки література, де б усі письмовці писали однаково? Чі не краще тоді було б, 
якби вже був один великий письмовець, з одним великим пером, з одним великим шматком паперу... Вибачайте, коли се 
вийшло неначе яка присмішка, — се тілько у мене такий façon 
de parler.
Я б могла більше образитись за Вашу філіппіку  проти українців взагалі і укр[аїнських] письмовців зосібна, однак сього 
не зроблю, а тілько виражу Вам дещо з поводу сього. Не знаю, 
чим се об’яснити, тілько галичане краще говорять, ніж пишуть, а українці краще пишуть, ніж говорять. Що ж до того, 
що часто українські сім’ї говорять по-російськи, то, здається, не так давно було, що галицькі русинські сім’ї говорили 
по-польськи, — якби у нашої мови були такі права в Росії, які 
є в Галичині, то я твердо вірю, що й ми не зосталися б позаду, 
а тепер нехай хто хоче кидає камінь на українців, пригнічених 
школою, урядом, громадськими інстітуціями, тілько я сього 
каміня не зважуся здійняти. Щоб Ви вірили в мою безсторонність, я мушу сказати, що вихована я в українській мові і щодо 
нашої сім’ї той камінь патріотичний все одно не долетить, хоч 
і буде кинутий. Жаль мені, що межи Галичиною і Україною 
в остатні часи частіше перелітають такі камінці, ніж слова 
щирої поради. Ви у Вашому листі неначе зрікаєтесь українців 
і вважаєте їх мало не за шарлатанів, що дурять чесну громаду, виставляючи себе знавцями мови і чесними робітниками. 
Як хочте, а се мене прикро вразило, хоч і не особисто (в сьому 
прошу мені вірити). Запевне, Ви маєте право, і навіть повинні, критично дивитись на укр[аїнців], їх мову і працю, але ж 
через те, що якийсь недотепа всадив у свою писанину якусь 
«ґанджу» (не знаю, впрочім, чі не була там річ про Ґанджу Андибера, лицаря запорозького), нема ще рації вимітати геть 
з Галичини усі українські писання вкупі з письмовцями. Ми 
не винні в тому, що галичане нас так ідеалізували досі і що тепер в них наступила реакція. Однак годі про се, бо, може, Ви 
й сами не хотіли того сказати, до чого дійшла моя логіка, ставши на шлях, показаний Вами.
Ви запрошуєте мене до «Нар[одної] Часописі». Що Вам на се 
скажу? З Ваших слів про неї я не набралася великого довір’я 
до сього офіціального органу. Бувши у Відні, я бачила перші 
числа сієї часописі — вони мені не сподобались, мені здалось, 
що редакція грає в ляльки з народом... Врешті, я б просила 
прислати мені одно з остатніх чисел, щоб я знала, яка вона 
тепер, ся часопись, — може ж, покращала? Не бачивши, обіцяти нічого не можу, тим більше, що я тепер дуже зайнята. Коли 
«Нар[одна] Час[опись]» видається зовсім в напрямку «Правди», 
то вона, значить, не зійдеться з моїм напрямком, бо я, напр[иклад], не бачила досі можливости писати в «Правді».
Спасибі, що Ви казали мені вислати «На крилах пісень», але 
я їх ще не отримала. Будьте ласкаві, кажіть вислати один примірник наших перекладів з Гейне («Книга пісень») (під опаскою) на таку адресу: France. Paris. Rue Corneille 5. A monsieur 
Alexandre Pokrovsky. Дуже буду Вам вдячна за се.
Про фольклорістичне видання п. Франка я вже знаю 
з його листу і дуже рада, що у нас буде видаватись такий журнал. Постараюся запомогти йому, чим можу. Чі вийшов уже 
збірник пані Кобринської? Я не знаю теперешньої адреси 
п[ан]і Кобр[инської], хоч і хотіла б довідатись до неї. Хотіла б я 
бачити її видання та не знаю, як його спровадити собі.
Бувайте здорові! Та не гордуйте так дуже українцями, бо, 
справді, не все те лихе, що йде від них. Вітаю Вас щиро.
Л. Косач
P. S. Моя адреса зостається та, що й перше: Ковель, Вол[инська] губ.