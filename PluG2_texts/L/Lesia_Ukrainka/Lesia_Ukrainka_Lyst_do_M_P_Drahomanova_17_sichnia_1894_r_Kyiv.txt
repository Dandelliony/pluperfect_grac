
Киев, Стрелецк[ий переул.], № 9
5.І. 1894
Любий дядьку!
Поздоровляю Вас і всіх наших з Новим роком, сказала б з новим щастям, та я щось не вірю в щастя, отже, бажаю здоров’я 
та трошки більше спокою і радощів. Не гнівайтесь на мене, 
що я не одписала досі на Ваш лист, я тілько недавно отримала 
його, бо мама не дуже-то хутко передала мені його (28 дек[абря] ст. ст.). Encyclopédie я теж отримала і два шматки її 
віддала для перекладу, буду шукати ще помічників, коли поз’їздяться наші люде, а решту перекладу сама, нічого мені не 
зробиться. Роблю я тепер, властиве, от що: вчуся по-англійськи вкупі з Людею С[тарицькою], помагаю Лілі (Олегові) вчитись по-німецьки та історії. Помагаю складати «Дзвінок», щоб 
не був він сей рік таким поганим, як торік, читаю книжки, 
пишу свою повість та вірші в прозі і вірші в віршах, врешті, переписую власноручне власні і не власні писання. Окрім того, 
хожу по світі, а се в Київі нелегка робота, хоч я до неї вже трохи звикла. Святками я собі трохи балувалась, ходила з «своїми 
дітьми» Лілею та Тосею (син тьоті Саші, в гостях у нас тепер) 
в театр тощо, а то був у нас Міша днів три проїздом до Шури. 
Наші таки все навідують нас один по одному, так що ми й не 
скучаємо тут.
Я передала Ваш привіт Вашим старим приятелям, небагато їх єсть, та все ж трохи єсть, я їх бачу частенько і дуже рада, 
що можу назвати їх і своїми приятелями. Инші Ваші колишні 
приятелі вже не варті тепер сього ймення, — та Ви се знаєте, — 
у нас з ними гречні відносини, але мені тяжко з ними говорити. Ну, та що там, мені з ними хліба не їсти!
Часом бачу того правдивого псевдоніма, що так проклинає всіх єліка суть од Драгоманова, під се прокляття і я підійшла, — з тремтінням в голосі було об’явлено усім головам 
слухащим, що я проважу самий шкодливий космополітизм... 
Es ist eine alte Geschichte, але я сьому дуже рада.
Я б не хотіла стріватися з сим псевдонімом, бо я ще не знаю, 
чим можуть скінчитись наші розмови, добре, коли не яким 
скандалом. А нехай йому цур врешті! «Плеяда» наша готує 
збірник свій і, окрім того, брошюрки для народа по історії 
укр[аїнській], я б хотіла, щоб вони друкувались при «Поступі», 
але, здається, се не вийде, бо у нас не всі однієї мислі, є в нас ще 
й такі голови, що їх треба немало освічувати, поки вони зовсім 
світлими стануть, — се прикро, але се так, і я мушу Вам се сказати. Я буду прикладати всеї сили і снаги, щоб добитися того 
ладу і толку в товаристві, який би я хотіла там бачити. Запевне, що сії сили багато пропаде марне, але що ж тут зробиш. Від 
ціклопічної будови падає все-таки досить велика і темна 
тінь, і вона покриває частину нашої «Плеяди», проти сеї тіні 
треба боротись тим з нас, що не покриті нею. Та не тілько ся 
тінь, і багато иншого не дає нам стати такими, якими ми повинні бути...
Господи, як мені самій тяжкий сей мій тон римського авгура! Але що ж зроблю, коли я, як і всі ми, живу під павутиною. 
Я думаю, під дамокловим мечем краще, ніж під павутиною, бо 
там людина себе величніше почуває, а тут часом сам собі злиденною мухою здаєшся... Ну, вже се, правда, новорічний лист 
вийде, коли я буду далі в такому тоні писати. Врешті, для мене, 
власне, новий рік почався не так-то погано, я отримала такі 
новорічні дарунки, що можу співати від втіхи... Як же там Ви 
і Ліда святкували? Чі не було знов яких концертів? Тут до нас 
приходив Кліс[урський], обіцяв принести мені болг[арських] 
книжок. Він дуже здивувався, що я можу вимовить болгарський «ъ» зовсім так, як він! Ми з ним будемо один одного вчити, він мене поболг[арськи], а я його поукр[аїнськи]. От він 
цікаво говорить поруськи! я, певне, так поболгарськи говоритиму, якщо буду в Болгарії.
Як хутко треба, щоб був скінчений переклад Ency[clopèdie]? 
Мальованців я Вам пошлю 7-го, бо сьогодні вже спізнилась 
на почту, а завтра свято. Погані брошюри сього Сікорського, 
цур їм! Безсоромний він чоловік.
На свята ми додому не їздили, бо ми собі не робили різдвяних вакацій, а вчились, тілько три дні святкували. Мій Олег 
статкує! Ваші приятелі кланяються Вам. Бувайте здорові, 
цілую Вас і вітаю всю дорогу родину.
Ваша Леся
Шура Ваші листи останні отримала.
Чі вийшов уже І-й випуск «Житя і Слова», чі ще тілько має 
вийти? Я його тут не бачу.