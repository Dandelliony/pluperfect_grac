
14.V
Люба Лідочко!
Се я вже збіраюсь виїздити з Сан-Ремо. Думаю виїхати 20.V 
(значить, поки сей лист до тебе дійде, я вже виїду). Не можу сказати, щоб я радікально вигоїлась, — доктор каже, прийдеться 
ще зими зо дві по курортах поблукати, поки здобуду гарантію 
від слабости легких. Не дуже приємна перспектива, але бувають гірші. Все-таки я звідси ще не зараз додому, а перше буду 
в Швейцарії, попитаю у тамошніх професорів (Eichhorst і др.) 
провірки діаґноза, може, й перспектива проясниться. Пробуду в Швейц[арії] тижнів два, заїду по дорозі в Женеву (значить,
там буду 21), а потім скілька днів буду в Берні, потім в Цюріху, 
потім вернусь в Геную і поїду морем в Одесу, се довгий шлях 
(17 днів на пароході), але мені його порадив доктор «для укрепления нервов», та мені се радили ще давно всі лікарі, до яких 
я вдавалась, коли істерія обридала мені. Та се й правда, що подоріж морем завжді була добрим способом на мої нерви; mal 
de mer мене ніколи не бере, а їм і сплю я на морі за двох, отже, 
мушу вдвоє і поправитись проти сухопутного. Воно, властиве, я собі тепер не здаюся хворою: часом кашляну, часом в грудях трошки порипить, томлюся скоріш, ніж би слід, а болить 
в грудях — рідко і то не сильно, нічогісінько надзвичайного не 
робиться, так що я таки думаю, чи не помиляється мій доктор, 
знаходячи у мене щось таке, від чого варто два роки лічитися. 
Восени в Київі я було справді розкисла (і то не до краю), а тут 
за зиму дуже поправилась, з марта, правда, ото було і бронхіт напав, і плеврічні болі, та й так деякі моральні прикрости 
були, то я з місяць знов було кисла, а тепер нічого, знов поправилась — людина як людина. От тілько нерви треба поправити, а то від кожної дурниці безсоння нападає і так різні прикрости.
Дехто з родичів нападається на мене, чого я додому їду, 
але ж доктор не боронить мені поїхати на літо. У мене ж mal 
de pays почався і просто-таки mal d’ennui, як не як, а я ж пів 
року просидила на курорті, се хоч кому обридне. Природа тут 
гарна, а життя все-таки нудне і дуже чуже… Хоч я і в сім’ї, та 
все-таки не в своїй. Відносяться тут до мене прекрасно, але 
«в гостях добре»..? А зрештою, я, може, взагалі нігде довго сидіти не можу, от мене й тягне геть.
В Рим і в Флоренцію не поїду, доктор не пускає, що втомлюсь і розкисну, се, може, й правда, бо я на втому тепер скора. 
В Швейцарію я теж не поїхала б навіть ради її краси, настілько мені тепер орґанічно противні залізниці і втома, зв’язана
з ними, але вже мушу, щоб узброїтись діаґнозами віри достойних спеціалістів для моїх спорів з мамою: вона все доказує, 
що в мене «просто» чахотка, а я їй доказую, що ні, так от хочу 
мати більше авторітетів за собою. Слабогруда я, то правда, але 
з такою «чахоткою», як у мене, можна сто літ жити, то напевне. І взагалі ich habe zähes Leben, як всі Косачі, і хоч би й зовсім не лічилась, то таки б не хутко пропала, а буду лічитися 
не для того, аби не згинути (того я так хутко не боюся), а для 
того, щоб жити людиною, а не «скрипучим деревом, що два 
віки живе», та обидва без користі.
Може, тобі чи кому в твоїм домі треба що залагодити 
в Швейц[арії], так я з охотою готова, поки там буду (до 1-го іюня 
нов. ст.). Пиши мені хоч на адресу Кузьми (Rue Caroline 11), або 
в Берн (W. Schitlowski, Zieglerstrasse, 35), або в Цюрих poste 
restante.
Окрім сих «скучних матерій» про мене, що тобі написати?
Пол[ина] Ник[олаевна] вже поїхала в Київ, вирвавшись від 
лікарів і від дочки (Ліди), що старались її за поли вдержати 
в Мерані; не знаю, як їй там тепер в Київі, а тут було досить 
добре на здоров’я. В Київі ж остатнього часу було холодно і погано, то коли б їй і не заваділо часом. У нас тут мовби тепло, 
але вітер безконечний, часто в якийсь ураган переходить, обрид до краю і нагнав кашель на таких, як я і Cº, се якийсь N[ord]
O[st], Містраль, чи що… Ну, та перевіє, поки мені на море.
Я мушу кінчати, Лідочко, бо, як завжді перед виїздом, всякий клопіт і листів чимало. Кланяйся приятелю-гостю, нехай вибачить, що не пишу йому окреме, та життя моє монотонне, такі ж і теми для листів — отже, нехай ся «скучная 
материя» служить для всіх, хто інтересується мною в вашім 
домі. Цілую міцно тебе і мечок. Бувай здорова, моя бідненька 
і [нрзб.]
 Лідочка!
En toute étérnitéV твоя Леся