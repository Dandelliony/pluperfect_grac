
29–17.V.1899
Люба мамочко!
Сьогодня я вже хотіла писать тобі листа з «жалкими словами», 
та ось якраз, ще ми не вставали з ліжка, як отримали твого листа. Спасибі, дуже спасибі за нього, багато в ньому цікавого і, 
наперекір Якимовій поговірці, багато нового і доброго вкупі. 
Сьогодня ж получилась од Міші одкритка із Пскова. Оце ж він 
вчора вже мав бути в Київі. Як же там вам усім Євця показалася? Шкода, що я її не бачила.
Приємно, що вже кінець тій канітелі з Ярчевським. Але 
все ж «иноплеменники» деякі будуть в Колодяжному — чі се 
тобі нічого? Положим, се навіть добре, бо инакше могло б уже 
за сей рік «воцариться запустение».
Літер[атурне] общ[ество] щось завело рісковану гру, ще потім почнуть літераторів та поетів за довг продавати! А з святом 
Пушкіна, то мені, при всій моїй націон[альній] толерантности, робиться нарешті досадно, що хахла хоч «в церковь» і не 
пущають, а проте як до чого запрягти треба, то і він годиться. 
Я розумію «принять благосклонное участие», але всяку чорну 
роботу повинні б взяти на себе Соловцов і С°, а то се вже справді 
занадто благонравно. Ще ж потім того ж Стар[ицького] й лаятимуть, що, мовляв, своєї хахлаччини напустив до юбілею.
Яворська, справді, «женщина руча», як я бачу… Ото, 
якби…
За дом у гаю я дуже радуюся, тілько чі не дуже ти вже 
собі клопоту завдаєш з такою нагальною роботою. Впрочім, 
і для тебе ж краще, як те будування скінчиться. Коня нового 
я, признаться, трохи боюсь. От до чого дійшло — я вже коней 
боюся!.. Але то все нічого, я таки довольна, що житиму «в земному раю», — адже ж сього від часу прабабуні Єви ні одна жінка не зазнала! Надто звідси, з кам’яного і тепер дуже, занадто 
шумного Берліна, то наші українські зелені простори здаються навіть краще раю.
Ходить я, певне, могтиму і пішки до річки, бо вже ж коли 
хожу на 3-й етаж по сходах, то воно, може, по землі й легче. 
А може, в апараті й зовсім хороше ходитиму. Апарат ще не готовий, німецькі зелені свята, певне, перебили роботу бандажістові, але завтра обіцяв принести міряти, після примірки, 
кажуть, уже хутенько докінчить. Проте Емма, у котрої скоріш 
можна «правдоньки» допитатись, ніж у лютр, каже, що я ще 
пробуду тут zwei Wochen ganz bestimmt. Ta нехай уже й zwei 
Wochen, сиділа більше!
Може бути, що з апаратом я і Мішіного коханого Bote побачу, а тепер ще боюсь ходить по галереям. Єсть можливість побачити й мені Rochegrosse’а, бо він тепер виставлений на великій берлінській Jahrausstellung (відповідає 
паріжському Salon), там же єсть і та картина, що розказувала лютеранка: Abschiedsgedanken,  постаті, що привижуються в клубках диму з локомотіва. Вистава ся уряжена в саду 
Lehrter [B]a[h]nhof, в окромій будові, au rez de chaus[s]ée.
Може, й побачу. Ліля була на сій виставі і каже, що хоч дуже 
надзвичайних картин нема, але гарних багато. Була Ліля і на 
виставі «Secession» («Modernisten», отих, що «Jugend», 
видають), вона їй страшно не сподобалась. Купила мені на показ ілюстрований каталог, то справді якесь страхіття. Емма 
і Марі, роздивляючись той каталог, раз у раз скрикували: 
«Hässlich, grässlich sche[u]sslich, gre[u]elhaft! Na! ist es möglich? 
ich bin sprachlos!» Я на сюю «Secession» не хочу дивитись, хоч 
би й могла!
Еге, признаться сказать, я ледве «скрыла свое изумление», 
коли лютра сказала мені, що Geheimrat бажає собі тілько drei 
Hundert Mark, бо ніхто б йому не заперечив, якби він двічі 
стілько сказав. Я думаю, що й наші добродії людськости, оті, 
що пінцети в животах «забувають», беруть навряд чі менш 
150 р. за свої добродійства.
Я вже дещо купила собі: дві спідниці нижні, накидку, літню довгу блузу, одну блузку, а то ще куплю скілька блузок 
і, може, ціле літнє плаття. Шляпу тим часом маю простішу, 
а гарну куплю тоді, як буду вільніша в рухах, бо шляпу завжді 
треба куповать в присутности того, хто має її носить.
Твоя сенсаціонна новина про Мумму справді сенсаціонна. 
Хто ж би се? Чі не Пашкевич? Вони ж давно «друг к другу возвышенные чувства питали».
Ну, буду хутко ще писать, після полученія апарата, то понаписую ще дещо, а тепер не хочу дуже утовщать листа, бо ще 
пропаде.
Міцно цілую тебе і всіх! До побачення, дорога мамочко.
Твоя Леся