
17.III.1903
Шановний друже!
Пишу нашвидку, бо страшно занята: скілька конечних листів 
та ще візіта в санаторіум по ділу одної хворої знайомої. Іванові напишу сьогодня, думаю, що зробить хутко. Вісті про 
межинародні гречности у Львові дуже мені прикрі і з прінціпіального, і з усякого боку.
Я не думаю, щоб факт переписки Л[юдмили] М[ихайлівни]
з Вами мав у собі щось справді небезпечне, та надто беручи 
ті давні часи, ну, та, може, вона думає инакше.
Статя Ваша в «Reform[ator’i]» і в «Русл[ані]» дуже мене 
інтересує. Пришліть.
Про архів і т. д. подумаю, то, може, якось вдасться врядити безпечно.
Антітеза між Львовом і Києвом, пам’ятайте, не від мене 
походить, а від Л[юдмили] М[ихайлівни]. Зрештою, і мій замір 
був не той, щоб «угасити духа» молодіжи, а тілько, щоб поставити ясно можливі перспективи, хоч наскілько я сама їх бачу: 
дядько завжді любив дивитись правді просто в вічі і мене так 
учив.
Се, що Ви пишете про Мордовця, щось дуже чудне: одсмілився дід на старість літ! Барвінський теж мене дивує.
«Чудны дела твои, Господи!» Я вже щось і не розберу…
Єфр[емова] я знаю, хоч не близько. Людина особисто порядна, переконання, скілько мені відомо, національно-демократичні, впрочім, детально його profession de foi не знаю, бо ми 
належим до цілком різних гуртів. Єфр[емов] і його товариші 
виховані під еґідою пок[ійного] Кониськ[ого], хоч потім трохи 
відкинулись, однак з тої «закваски» все дещо від часу до часу 
обзивається. Про справу, дотичну спадку дядькового, з ним не 
говоріть. В літературі вони свого політичного prof[ession] de foi 
виразно ніде не означили. Статя Єфр[емова]
 мені цілком не 
подобається, вона повна літературного верхоглядства і усердія не по розуму, сліпої певности в сумнівних авторітетах (напр[иклад], Нордау!) і трактовання про те, в чому Єфр[емов] нічогісінько не тямить, а власне, про франц[узьку] літературу 
і історію новітніх напрямів; тон її і стіль до краю неприємні 
і часто двозначні в дотепах. Я з Єфр[емовим] полемізувала, 
тілько моїй полеміці не довелось побачити світа завдяки арґусам з «Киевск[ой] Старины». Єфр[емов] мою думку про його 
статю знає, тілько Ви йому сих моїх виразів не передавайте, бо 
я з ним не так знайома і тому вживаю тон і вирази делікатніші в присутности його. Впрочім, особисто я вже погодилась 
з ним після певного конфлікту і вважаю за потрібне де в чому 
помагати йому і товаришам, бо вважаю їх людьми працьовитими, чесними і з добрими замірами, а що Бог їм талану і великого розуму не дав, то вони з того не винні. Зробите мені ласку, 
передавши йому мого листа, бо я щось сумніваюсь, чи добре 
то на отель адресувати «по нонешним временам», — лист діловий і спішний.
Будьте здорові. Ex, коли б Ви не слабували.
Л. У.