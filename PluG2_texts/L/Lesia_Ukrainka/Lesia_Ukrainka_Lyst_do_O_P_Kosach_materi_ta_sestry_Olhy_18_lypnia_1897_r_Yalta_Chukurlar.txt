
Ялта, Чукурлар, 6.VII.1897
Любі мої мамочко і Ліля!
Пишу вам обом разом, думаючи, що ви вже обидві в  Гадячі. 
Мій лист мусить прийти якраз на ваші іменіни,  отже, вкупі з  ним прийміть мої поздоровлення і  бажання всього найкращого, а яке воно, власне, оте «найкраще», се вже віддаю на 
вашу волю.
Либонь, досі вже всі прелімінарії з’їзду скінчились і життя увійшло «в свою колею», — ви купаєтесь, їсте голубів і т. и., 
як того вимагають гадяцькі традіції. Шкода, що ти, мамочко, 
так боїшся того Псла, се тобі мусить дуже затроювати спокій, 
але ж, здається, ті нещасні випадки, про які ти пишеш, були ще 
весною, коли розлив не ущух, а тепер навряд, щоб так було небезпечно. Я більше думаю про те, як ви там з їдою та з тіснотою 
вправитесь, та й то, врешті, річ, при добрій волі, не страшна.
Не вспіла я похвалити вам олімпійське повітря Чукурлара, як тут почалася спекота — евпаторійська! 27°  в  затінку! 
в  морі  20°! Для «саламандри»  воно якраз температура, ну, 
а  для сибірсько-ріжських звичайок не дуже-то …. Сьогодні 
вже трохи вітер, море дуже грає, так що ввійти в нього і не думай, а можна тілько лягти з самого берега і ждати, щоб хвиля лизнула, а підлізь трохи далі, то так телепне, що й не стямишся, як уже повен рот води. Зато не так гаряче, і в тьоті Єлі 
вже голова перестала боліти. Я її запевняла, що в неї просто 
від жари болить голова, але вона все сторонніх причин шукала і, за не знаю чиї гріхи, напилася касторки і саліцілового 
натру, тепер приписує сьому своє виздоровлення — soit!  Я — 
в своїй стіхії і почуваю себе добре, тілько все-таки ще способна від пустяків втомлятись до плачу, через те за границі нашої 
«колонії» не вилажу. Але вже тепер я не лежу 20 годин на сутки і сплю нормально, тілько 8 г[один] (а не 16, як перше). Писати довго не можу, але написати листа для мене вже не подвіг, 
а зовсім звичайна річ. Тепер пишу двом одного листа більш 
для скорочення часу, а не роботи, бо инакше не встигну сьогодні відправити. Була у мене Пашкевичівна з своєю товаришкою, то не випадало при них засісти писати, а тепер мушу спішитись. Пашк[евичівна]  писала тобі, Лілічко, і  заходила 
в Київі на нашу квартіру в надії застати тебе, щоб в компанії 
з  тобою податись у  Крим. Теперешня її товаришка якась не 
вдала, ходити не може багато і  від шуму морського у  неї робиться «качка сердца», як вона виражається… Мені дивно, як 
тут у мене не робиться «качка сердца» від сих різних персіків, 
абрикосів, динь etc. etc. Я думаю, що тілько «турско кафе» підтримує рівновагу в моєму організмі. А propos, чі будете ви нашим болгарам «турско кафе» варити? їм його дуже бракуватиме! Скажіть їм, що вони конче мусять побути тут у мене, аже 
з Севастополя до Ялти путь невелика, а їхати via  Бахмач — Севастополь — Константинополь — Софія все одно вийде, що via 
Волочиськ — Пешт — Бєлград — Софія.
Бувайте здорові! Цілую міцно вас обох і «всіх родичів гарбузових». Сподіваюсь, що Ліда і Рада, опинившись серед свого роду, згадають і мене, «отсутствующую», і — хоч напишуть 
мені. Ще раз бувайте здорові!
Ваша Леся
P. S. Мамочко, не турбуйся за мене, грошей у  мене ще 67  р. 
Я з сим проживу ще з місяць, так я думаю, а 3 тижні вже напевне.
Як там Оксана С[тарицька] з своїм весіллям? невже «все має 
свій кінець»? 