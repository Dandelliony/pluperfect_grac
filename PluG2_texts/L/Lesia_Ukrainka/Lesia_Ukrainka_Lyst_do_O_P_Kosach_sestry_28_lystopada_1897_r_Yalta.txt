
Екатер[ининская ул.],
д[ача] Лищинск[ого], кв. № 12. Ялта
16.ХІ.1897
Милая моя Лілія!
Спасибі тобі, велике спасибі за твого великого листа. Мало 
в ньому веселого, та все ж він розважив мене, він був живим 
голосом серед пустки… Значить, як я думала, так і було, Микола Васильєвич не міг далі жити без Галі, а склероз і т. и. тілько вираз сього в видимій формі. Мені здається, що його трудне 
життя привело його до тії границі, коли умерти, навіть самовільно, вже не егоїзм, а право, і зректись сього права міг тілько такий герой, як він. Мені не трудно дати тобі слово помагати тобі осягти тої мети, яку ти собі положила, бо я давно дала 
велике слово за себе і за товаришів (отже, й за тебе) в иншій 
стороні, на иншій могилі.  Для того, щоб дотримати слова 
і помогти його тримати иншим, я пропадала цілу зиму в Київі і тепер пропадатиму в Ялті в надії, що, може, з сього «пропадання» вийде життя. Не скрию від тебе, що бувають у мене 
хвилини розпачі, коли мені здається, що все даремне, що 
я от-от упаду на дорозі і важкий хрест задавить мене, але се 
хвилини тілько, взагалі ж я думаю, що хоч сама не житиму, 
та завжді буду в силі помагати жити иншим, хто тілько схоче 
моєї помочі. З твого листа глянула на мене така жива, молода, 
гаряча душа, що, далебі, яснішим здався світ навколо і не такою страшною прийдешність. Я думаю, що ми ніколи не розійдемось різно, завжді будемо рідними не тілько по крові, але 
й по духу, — а чі кожна людина має таких рідних? Коли б ми тепер були вкупі, багато з того, що я тепер кажу, не треба було б 
казати, воно було  б видно так, само. Я  помогла  б тобі плакати, як торік, не допитуючись, не вимовляючи зайвих слів. 
Не дарма я часом порівнюю себе з плющем, єсть в мені щось 
смуткове, через те, може, люде в журбі горнуться до мене, через те, може, й чуже горе ніколи не здається мені пустим, не 
вартим уваги.
У нас з тобою є спільна риса: почуття товариства і братерства не тілько до своїх, але й до чужих, не знаю, що заложило 
його в нас, виховання чі природа, тілько в нас воно дуже розвите, у Комарових, як видно, його нема, коли вони його так 
грубо не розуміють в инших. Признаться, я навіть не сподівалась від них сього, надто в такій формі і розмірі.
Здається, Маргаріта розвитіше своїх сестер в  сьому напрямку, але у неї якось все инше грає тепер під глухою сурдіною, дуже вже захопила її сім’я, чисто хатні інтереси. Яко́сь 
я писала мамі, що Марг[арита] запрошувала мене до себе на 
зиму. Я не могла прийняти сього запрошення, найперше через 
те, що Одеса все-таки не Крим, а друге, признаюсь, я боялась, 
що, живучи довго вкупі, ми могли б дійти до якого конфлікту не так з самою Марг[аритою], як з її чоловіком,  а се мені 
було б неприємно, бо Марг[ариту] я дуже люблю «раз назавжді». Чоловік її при мені (літом) яко́сь виразився дуже скептично про Миколу Васильєвича, і тілько якась чисто механічна 
причина не дала йому вислухати до кінця моєї різкої відповіді. 
Якби ми довго жили вкупі, то, певне, такі причини не завжді б 
ратували нас від різких розмов, надто коли б розмова пішла 
на вищезгадану тему. Ще при житті Мик[оли] Вас[ильовича]
кожний посміх, кожне легковажне слово по його адресу дуже 
вражали мене, гірше, ніж коли б вони були направлені просто 
проти мене, тепер же, я думаю, се було б мені просто нестерпимо. Спогад про дядька зливається у мене в одно з спогадом 
про його найкращого, найвірнішого, найблагороднішого друга, отже, нехай ніхто не важиться при мені зачіпати їх пам’ять 
зневажливим словом!
Добре се, що дядина з Радою і Зорею врешті вибереться з Софії. Шкода, що Зорі прийдеться ще одно переучування витримать, але він хлопець дотепний, дасть Біг, справиться і акліматизується. Рада писала мені просто проймаючі листи про свої 
українські вражіння, їй просто конечне слід переселитись до 
нас, тим більше, що і дядько сього хотів, не раз казав: «Візьміть 
мою Раду до себе, як мене не буде, не дайте їй пропасти в сій 
дичині»… Їй в Софії жити зовсім погано, я се знаю, — в сьому, 
нігде правди діти, не мало винна Ліда. Впрочем, Ліду мені тепер шкода, тепер вона справді буде там, як Маруся Богуславка, 
одірвана од роду-племені, невесело се! Мені здається, що Рада 
ще й  через те здалась тобі «меншою», що їй трудно виражати свої думки на слав’янських мовах і приходиться вдаватись 
до простіших, немов дитячих виразів, хоч, безперечно, в ній 
таки єсть трохи сього. Вона нагадує мені молоде деревце, що 
розцвіло на невластивому грунті, в невластиву пору, — elle se 
sent partout dépaysée,
 I се її власний вираз. Коли Рада і Зоря житимуть при нас, ми з тобою мусимо їм помагати всім, чим можем, я певна, що ти думаєш про се так, як і я.
Що се з нашим Микосем? Чі се «молодий шум», чі що таке? 
Не подобається мені той «гандель», сі «продажі» та «лотереї» 
властиве завжді зводяться на експлуатацію менших і  дурніших товаришів; Микось міг би розуміти, що подібний trafique II зовсім не в  традіціях нашої сім’ї. Написала  б я йому 
свою думку про його «триб життя», та він прийме се за звичайну, банальну «нотацію» і не зверне уваги, зостається сподіватись, що хутко сам до розуму прийде. Попроси тілько його від 
мене, щоб він віднісся по-товариськи до Зорі і не показував би 
йому (одразу принаймні) найгірших сторін життя і розвитку 
рос[ійських] гімназістів, бо се може злякати або збити з пантелику бідного collégien de Génève. I Треба, щоб дядина не жалкувалась на товариство Зоріного кузена. Микось уже досить великий, щоб розуміти такі речі і відноситись до них серйозно. 
Не вадить теж подумати про те, що Зоря (ровесник Микосевий) був далеко не з остатніх учеників і в Паріжі, і в Женеві, 
а там не думаю, щоб було легче вчитись, ніж в Київі.
Оксаночці, слава Богу, ніяких «внушеній» не треба, от тілько нащо-то бути зеленою? може, для того, що се барва французької академії? Так до академії ще не зараз вступати, можна 
ще не зеленіти! Але без жартів, що се з нею? Чі й досі не вдавались ні до якого лікаря чі лікарки? Коли так буде далі, то, 
пом’яни моє слово, я не пущу Оксану в гімназію на той рік, так 
і скажи їй, а як я се зроблю, то вже моє діло.
Од т[ьоті] Єлі остатніми часами я часто отримую листи. Не 
тішить мене, що в неї права рука «мліє», — що се таке? Чі не дідівська спадщина? П[етро] Вас[ильович] збірається ніби одвідати мене тут  — от би славно було! Т[ьотя] Саша і  мені не 
пише.
Мих[айла] Вас[ильовича] мені безконечно шкода,  а товаришам його коли б хто плюнув межи очі, то заробив би спасеніє душі, бо не можна  ж так надуживати «правом кожної 
людини бути свинею». Жаль, що я не побачу його перед висилкою і не поможу тобі в виряжанні. На днях маю надію знов 
трохи розжитись на гроші, тоді пошлю їх тобі в щот торішнього довгу, ти маєш добрість не нагадувати, а тобі, либонь, тепер 
потрібні гроші.
Я дуже рада за Хом’ячка. От уже хто заслужив свою удачу, так се вона. Елементарна справедливість вимагала, щоб її 
прийняли в інстітут. Як будеш їй писати, то привітай від мене 
і подякуй за пам’ять, своїми ж бажаннями я не хочу псувати їй 
кар’єри, тим-то й мовчу, «щоб не підслухали заздрі боги».
Скажи Нестору Георгієвичу, як побачиш, що, й не бачивши, 
мені легко його простить,  бо я, властиве, ніколи й  не сердилась на нього. Якщо він справді хоче написать до мене та 
не зважається, то нехай зважиться і конечне напише, инакше я ображусь, — я не привикла, щоб мене боялись, і не хочу 
привикать. Взагалі я чим була, тим зосталась, не змінилась ні 
в гірший, ні в кращий бік, отже, хто не боявся мене перше, той 
може й тепер не боятись.
Трагічна річ сі «молоді подружжя»: les deux forçats unis par 
la même cha[î]ne…  Холод проймає, як подумаю про те… Краще вже бути вічно одинокою, та тішитись хоч тією думкою, що 
нікому світ не зав’язаний моїми руками. Тілько я скажу тобі, 
що каяття не єсть fatalité  кожного подружжя. Попроси коли-небудь у Ради той лист, що дядько писав їй з Паріжа в 30-літні 
роковини його шлюбу з Л[юдмилою] М[ихайлівною]; спитай 
теж коли-небудь Л[юдмилу] М[ихайлівну], як би вона розпорядила своїм життям, коли б їй його вернули назад, вона, певне, 
скаже тобі те, що казала мені, і ти побачиш, що можна носити 
спільні кайдани, і важкі кайдани, і все-таки бути не двома каторжниками, а двома друзьями.
Буде славно, якщо Лев[ицький] буде в Гадячі, я була б рада 
бачити його там!
Граф Паскевич ne fera jamais sa carrière avec ses scrupules 
arrièrés. 
Кланяйся Полонському і подякуй від мене за його приписку до листа Стешенків. Я б йому самому написала, та він тепер 
носиться «върху бездны»,  де його й ловити з листом? Скажи 
йому на потіху, що я «подаю надежды» колись зайнятись юріспруденцією і, може, як той Солон  (чі то Лікург?), писатиму віршовані закони.
Поклонись і подякуй за пам’ять пані Борецькій.  Я дуже 
рада за Сашу — має щастя хлопець!  Приємно теж, що Сікорському «косвенным образом» носа втерли віденські лікарі. 
Льоня Бор[ецький],
 далебі, мені подобається, з нього вийде 
якийсь реформатор!
Чі вчиться Афеньєва  малювання? конечне слід би, скажи 
їй се від мене.
Щодо того, де ти будеш на той рік, то ще побачимо; може, 
я тебе ще й не пущу в Колодяжне, як дам волю свому егоїзму, 
а може, й сама проживу в якій-небудь норці. Vedremo. Одно 
безперечно, що тобі поправитись треба, і поправитись не абияк, а щоб на весь курс стало заряду. Медицина тебе не ззість, 
скоріш подавиться, занадто жирно для неї буде, коли така 
страва лізтиме їй в рот сама. Не знаю, звідки ти взяла, ніби 
в тебе нерви «канатячі», — се для мене новина!
У мене до тебе просьба: певне, Афанасьєв видасть свій курс 
публ[ічних] лекцій, тоді, будь ласка, пришли мені їх сюди. 
Чі записують у  вас в  класі уроки історії? вони згодились би для Оксаночки, коли справді дотепно зложені, — вона 
могла  б прочитати їх і  раніше VIII-го класу, а  то засохне на 
«Іловайці». 
Чі ти читала нове видання Сеньобо[с] «Іст[орія] цівілізації 
Евр[опи] ХІХ в.»? Конечне прочитай. Чі бачиш ти «Новое Слово»? Я його тут раз у раз читаю: партійне воно, та все-таки цікаве. Взагалі на періодичну літературу я тут не голодна, тут 
городська читальня нічого собі і (що дуже важно) дуже близько ходити до неї.
Що се бреше Бердяєв? кого се я з його знайомих бачила і кому читала вірші? се або qui pro quo,  або містіфікація. Пишу я тепер взагалі мало, так деякі дрібниці, хотіла тобі дещо прислати 
тепер, та нехай вже иншим разом, а то вже починає шия і голова боліть від власної «графії». Чудовий вираз — «графія»! Не 
знаю, чі хвалилась я вам, який столик мені Міша прислав, дякуючи йому, я можу тепер писати з комфортом, одкинувшись 
на креслі, инакше подібні колосальні листи були б не можливі. Аже ж се справжня «статья». Я почала писати в 6-й год[ині], 
а тепер вже, слава Богу, 10-та, пора і честь знать. Я, здається, нічого не написала про моє «zdrowie і powodzenie»,  та з листів до 
мами і папи ти се знаєш. Zdrowie остатніми часами «неважно», 
впрочем, нога тримається в нормі, і то добре, а так щодо нервів, 
то не можу похвалитись. Powodzenie jak przy obowiązku…  Погода тут добра, спасибі їй, я щодня швендяю над морем, «словно овца безпредельная», і се немало розважає мене. Врешті, нічого цікавого зокола, приходиться, отже, більше: «себя собою 
наполняя и из себя собой сияя» ….
Ти, певне, зостанешся незадоволена моїм листом, хоч він 
і довгий, але така вже доля моїх листів, що ними ніколи ніхто 
незадоволений, а менше всього сам автор.
Забула одну річ: напиши Шурі, чі можна брати участь стороннім людям, не членам, в конкурсі Київськ[ого] літерат[урного] общ[ества]. Вона мене про се питала, а я не знаю. Відповідай просто їй, скоріш буде. І срок конкурса напиши, коли 
знаєш.
Бувай здорова, моя Лілія, моя люба, дорога сестро і  товаришко! Цілую тебе міцно і щиро багато раз.
Твоя Леся