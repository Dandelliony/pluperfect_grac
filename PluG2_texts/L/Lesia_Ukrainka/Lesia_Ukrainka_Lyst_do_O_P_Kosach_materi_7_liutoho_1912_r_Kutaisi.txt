
Кутаис, Джаяновский пер[еулок], д[ом] Чхеидзе
25.І.1912
Люба мамочко!
Ми вже перебрались у Кутаїс і сяк-так урядились. Не можу сказати, щоб я
втомилась перебіранням, бо нічого не робила і навіть своїх речей не
вкладала, — саме була слаба. На Водохрища
випав невеликий сніг, похолодніло, хоч і не дуже, а сього вже
було досить, щоб розкиснути. Жару великого не було (37,7), але
загальне почуття погане, живіт болів, і боки, і спина, найгірше те, що
їсти нічого не могла і не хотіла, через те схудла і ослабла. Ще й тепер
далеко не все їм і якось не можу ще прийти
до норми. Так і їхати мусіла нездоровою, бо суд не дав Кльоні
ніякого «срока на переезд» і ми вже скілько можна зволікали
та й приїхали майже на саме засідання, де він мав уже «доклади» читать.
Але сей переїзд мені, видимо, не пошкодів, бо все-таки мені, хоч і
помалу, та кращає. Квартіра тут суха і тепла,
вся обернена до полудня, і дім стоїть на горі, далеко від річки.
Погода вже зовсім весняна, ми часто в самих сукнях без пальто сидимо на
балконі. Тепер вже, може, буде мені добре.
Бувай здорова, люба мамочко, цілую тебе міцно.
А, правда, маю просити, щоб ти передала Сірому мою адресу і нагадала б
йому, що пора вже вислати мені належні гроші, як від себе, так і від
«Л[ітературно]-Н[аукового] В[істника]».
Я не одержала тої книжки, де кінець «Руфіна» (XI), а XII одержала з
великим опізненням, бо вона блукала через неточно написану адресу.
Нехай Сірий удержить з моїх грошей, скілько
треба на річну передплату, загублену книжку я прошу вислати вдруге на
нову адресу, і взагалі, чи не можна б надалі посилати без великого
опізнення?
«Р[ідний] Кр[ай]» і «М[олоду] У[країну]» я одержала перед самим
виїздом.
Ще раз цілую міцно. Кльоня вітає. Мій привіт Мих[айлові]
Вас[ильовичу] і Ласочці.
Твоя Леся