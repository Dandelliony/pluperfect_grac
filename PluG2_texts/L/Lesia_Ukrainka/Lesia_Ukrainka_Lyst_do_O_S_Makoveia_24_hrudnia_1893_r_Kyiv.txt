
Київ, 12.ХІІ. 1893
Шановний пане!
Хоч не маю ще відповіді на свій остатній лист до Вас, проте 
вдаюся знову та ще й з просьбою. Оце виготовила я до друку 
свій переклад «Атта Троля», що має становити половину другого випуску Гейне, та й маю друкувати його, як і перші свої 
книжки, у Львові. Не одважуюсь більш турбувати п. Франка 
просьбою помогти мені в сім ділі, бо знаю, що він і так має досить клопоту. Більше маю одваги вдатись до Вас, хоч знаю, що 
і Ви не багато маєте вільного часу, — Ви були такі гречні, що 
дали мені дозвіл вдаватись до Вас із своїми орудками, а я осміляюсь скористати з сього дозволу. Я прошу Вас, будьте ласкаві наглянути над друком і коректою мого видання, се така 
страшна річ для поета — друкарські помилки! а поратувати 
від них хто може краще, як не поет? Від того часу, як Ви стали 
корегувати «Зорю», в ній стало дуже мало помилок, або, краще сказати, їх зовсім не стало. Могла б я тримати сама коректу, але через кордони та пересилки ся справа затягнулась би 
не менше як на цілий рік, а се час довгий. Якщо не відмовите 
мені помогти в сій справі, то я не знатиму, як і дякувати Вам, 
але, сподіваюсь, знайду спосіб бути вдячною.
Бачила тут одного вашого краяна і чула від нього цікаві 
для всіх нас вісті про редакції «Зорі» і «Дзвінка». Тепер буде 
більш ніж коли залежати від нас, щоб поставити вище сі часописі, і якщо ся справа не вийде (принаймі з «Дзвінком»), то тут 
уже буде й нам сором. Про деталі справи Ви довідаєтесь у Львові так саме, як я тут. Багато є у нас тут літературних бажаннів 
і планів, але як то судить доля справдити їх?.... Всі ми тут стараємось об тім, щоб жити, а не скніти, але у нас се не дуже легке завдання, я знаю се не гірш, ніж хто инший. Але, проте, — 
жиймо!
Цікава, як здасться Вам мій переклад «Атта Троля», я старалась, як могла, щоб він вийшов не поганий, бо сю поему я 
дуже люблю. Я перекладала її з правдивою втіхою, не знаю, чі 
одбилось се на вартості перекладу.
Ви вже завертаєте назад Ваші запросини до «Нар[одної] 
Час[описі]», ну, то й слава Богу, не буде між нами ніякої неприємности, коли я скажу, що не хотіла б я писати в сій часописі. 
Коли отримаю листа від Вас, напишу, може, й сама щось цікавішого. А тепер поздоровляю Вас з близькими святками і бажаю Вам щастя, здоров’я та оптімізму (з ним і само щастя мусить прийти).
Бувайте здорові!
Леся Українка