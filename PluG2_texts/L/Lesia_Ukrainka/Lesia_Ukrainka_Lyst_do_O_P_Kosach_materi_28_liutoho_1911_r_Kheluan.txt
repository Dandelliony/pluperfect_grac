
Helouan. Villa Tewfik
15.II.1911
Люба мамочко!
Нарешті я беруся як слід до листів, бо вже прийшла до пам’яти,
хоч і тепер ще здебільшого спати хочу, але тепер такий яскравий ранок,
що, може, стане енерґії хоч до обіда.
Як я тепер жалую, що торік згодилась на той туберкулін!
Може, без нього я була б досі здорова, бо таки тутешній клімат чудово
на мене впливає. Як торік перші два місяці (поки не
почала вприскування), так і тепер я почуваюся так, як ніколи
ні в Києві, ні в Ялті, ні на Кавказі не бувало. Що спати хочеться, то
залежить тілько від чистоти і «різвости» тутешнього
повітря і шкоди мені з того ніякої нема. Вага збільшується,
темп[ература] унормувалась, аналіз показує навіть поліпшення проти
торішнього. І се всього через три тижні після дуже
тяжкої подорожі. Ще ж то й погода була не завжді добра, спочатку було
холоднувато, потім разів два налітала буря з півночі («холодний
хамсін», як дехто казав), навіть разів три по ночах ішов дощ, а вчора
був маленький, але справжній хамсін.
І все «во здравіє» без тої туберкулінної пакости! 
Ти, може, побачиш у сьому доказ твоєї думки, що мене треба було
«вивезти» від п[ані] Карп[ової] і що саме ce мене поправило. Я сього по
всій щирости не думаю. Перш усього, я жила
з нею колись в Тіфлісі в гірших відносинах, ніж тепер, і всетаки до 40°
темп[ература] не доходила, а крім того, вона зовсім
не така демонічна натура, як тобі видається. Я дивлюсь тепер
на її характер без жадних ілюзій, розчарувати мене вона вже
нічим не може, деякі речі я їй простила, деяких, певне, не зможу
простити до кінця мого життя, але то не залежить від того,
чи буду я жити з нею, чи окроме. Тепер, коли мене що стісняє
в спільному житті з нею, то скоріш саме те, що я не можу віднестись до
неї просто і щиро, як часом відноситься вона до
мене. Кажу «часом» через те, що у неї взагалі нема ніякої сталости й
витривалости в характері, а може, й взагалі нема характеру, до того
часто міняється в неї відношення до людей
і речей без жадної видимої причини сто раз на день. У неї бувають і
дуже добрі пориви (напр[иклад], вона дуже плакала,
коли я була хвора, і говорила всякі ніжні речі), і не раз дуже
злі (вона часами може поїдом їсти ту саму Марусю, котру взагалі
«обожає»). Ревности до мене у неї тепер нема, і то через ту
просту причину, що вона дуже збайдужіла до Кльоні, бо центром її життя
тепер Маруся і для неї вона готова пожертвувати і Кльонею, і своїм
чоловіком, і всіми на світі. Мною ж вона
тепер скоріше дорожить, бо не може не тямити, що без моєї помочі Кльоня
не міг би їй, а головно Марусі, дати того комфорту,
що вона має тепер, а се для неї дуже важно, і, значить, ні сваритись зо
мною, ні «виживати» мене їй просто-таки не корисно.
У нас із нею тепер нема ніяких прикростів, одно, що мене часто
обурює проти неї, се ті «сцени», які вона виправляє Кльоні часом із-за
найпустішого приводу (але ніколи не із-за мене), найбільше се буває в
інтересах знов-таки Марусі, а не раз і в своїх
власних. Оцих-то власне «сцен» я не можу і ніколи не могтиму пробачити
їй, але, чи я під час їх вдома, чи ні, від того мій
настрій не міняється, може, навіть прикріше, коли я не дома,
бо я знаю, що тоді Кльоні нігде нема від того ратунку, а коли я
дома, то він ратується до мене, куди вона не дуже-то захожує.
Звичайне, се все не дуже приємні речі, але я далеко не почуваю себе
нещасною, бо всі ці хатні злидні нітрохи не відбиваються на відношенні
Кльоні до мене і наш добрий тривок
з ним не нарушається ніякими «подружніми сценами». Між
його душею і моєю ніхто не стоїть. Матеріяльно, може, п[ані]
Карп[ова] і стоїть на першому місці в нашім домі (я їй відступила
ініціативу в господарстві, але зате ж і всю працю по дому),
але морально вона тепер не має і десятої долі того значіння
для Кльоні, що мала колись, і з того вона сама винна. Не знаю,
чи переконала я тебе, що мені при даному стані річей ніщо не
загрожує від п[ані] Карп[ової], але вір мені, що я це все писала
з щирого переконання, а не тілько для того, щоб тебе заспокоїти. Та,
зрештою, ти знаєш, що я в крайнім разі мовчу, але ніколи не пишу того,
чого не думаю.
Тепер я маю всякі прохання до тебе, мамочко: я не знаю, чи
т[ьотя] Єля в Києві, і тому не пишу до неї сама, а прошу тебе
довідатись, коли можеш, чи єсть у неї тепер які знайомі в Мюнхені, до
яких я могла б звернутися, по її рекомендації, за одною
дуже потрібною мені справкою в медичних річах. Може, тепер
там єсть Юрко, то я прошу його адресу.
Крім того, посилаю оце на окремому листочку копію мого
остатнього аналізу і дані ваги і t°, чи не зможеш ти вибрати 
часу знов піти до Фінка і спитати, чи може він прийняти мене
на лічення, якщо сі дані лишаться приближно без зміни
в апрілі (я думаю не пізніше середніх чисел апріля бути в Києві); бо
коли він зважить, що загальний мій стан (про його ж
найбільше можна судити по вазі і t°) не дозволяє світолічення,
то я тоді, може, не поїду в Київ, а попрошу тебе приїхати на
скілька днів в Одесу, як вертатимусь додому, бо кожний більший шматок
подорожі машиною мене дуже томить і мені слід
уминати роз’їздів, коли вони не абсолютно конечні. Та ще слід
знати, чи буде Фінк весною в Києві і чи годиться сезон апріль−
май для сього лічення.
А тепер вже пора кінчати, бо сильно розписалась.
Будь здорова, люба мамочко, пиши мені, будь ласка, і пришли мені сюди
«Р[ідний] Кр[ай]». Цілую міцно тебе і Доруню.
П[анові] Крив[инюку], п[анові] Петруненку і всім, хто про мене
згадує, мій привіт. Цілую ще раз.
Твоя Леся
Анализ, сделанный в лаборатории д[окто]ра Дильти в Гелуане.
Farbe — blassgelbe.
Aussehen — leicht getrübt.
Sediment — wenig Eitersediment.
Geruch — normal.
Réaction — Sauer.
Albumin — 0.3 ‰.
Indicane — Reaction.
Densität — 1.0105.
Mycroscopisch: wenig Eiter, Erythrocyten negativ; Leukocyten zahlreich;
Epithelien (der unteren Harnwege) vorhanden,
(kleine runde) selten; Zylinder negative. Anorganische Salze nicht
ausgeschieden.
Helouan, 23.II.1911