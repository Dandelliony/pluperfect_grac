3 (17).II.1913
Любая Лілеєнько!
Вчора я одержала 100 р[ублів], що ти мені послала від Оксаночки, і я хотіла тоді ж написати, але так розм’якла, пройшовшись на почту (що́ значить одвичка ходити!), що всю другу 
половину дня куняла, в полусні дала урок (сей урок сього місяця скінчиться, і не свари мене за нього) своєму не дуже-то 
моторному ученикові і в 9-й годині бухнула спати. Се, зрештою, не тілько від походу на почту я була така сонна, а таки 
й тому, що попередніх ночі дві поганенько спала — се часом 
буває зо мною, — а сьогодні от виспалась і вже маю енергію до 
листів. Правда, я могла б тобі одкритку послати, але мені хочеться дати як слід «реляцію», а сього в одкритці не зробиш. 
Хочеться ж написати докладно через те, що нарешті я стала 
гаразд поправлятись, а то все якось чучверіла, аж сором було 
за себе. Хоча зима сього року тут навіть для Єгипта навдивовижу гарна, але все-таки різдвяний сезон і тут було дався мені не 
дуже добре: чогось я почала було спускати вагу і схудла навіть 
проти того, з чим приїхала (а й то було всього 48,7 kilo), майже на 2 kilo (важила 46,9 kilo). Само по собі мені се було б дарма,
але я почувала, що й сила мого орґанізму зменшається в тій 
же проґресії (чи реґресії скоріше): я вже дійшла до того, що не 
могла чесатися стоячи, задихалась, коли зіходила п’ять щаблів униз (не тілько вгору), а ввечері після укривання, що вимагає деяких рухів руками й ногами, на мене нападало таке 
серцебієння і задишка, що я з чверть години не могла бувало прийти до нормального стану; ні з того ні з сього хотілося 
спати з ранку до вечора, а їсти я майже не могла, бо часом і хотіла, а чомусь не могла проглинути, так наче мені щось перев’язувало горло, а до того ж мені якось ваділо все, що я їла 
чи пила, навіть чай і вода ставали десь під ложечкою і давили до болю. Нарешті мені се обридло, і я покликала лікаря. Він 
сказав, що мій упадок залежить від катарального стану шлунка і від інтоксікації з причини гнойности мочі, дав мені Vichy 
і якийсь Helmitol, наказав ще раз покинути всяку дієту і їсти 
все, що подобається, не намагаючись, однак, запихатись силоміць, коли часом «не лізе». Тиї ліки прийшлися мені добре, бо 
як я їх 10 день всього поприймала, то вже і шлунок перестав 
мучити, і гнойність менша стала (а то й на око було видно, що 
вона таки велика), і «червоні точки та обрізки» зовсім зникли, 
чого вже дуже давно не бувало (я їх перше щовечора бачила), 
вага моя збільшилась на 1 ½ kilo, серцебієння і задишка перестали так обридати, навіть білок поменшав (тепер 1,25 ‰, 
а перше було 1,5 ‰), хоч я тепер їм усяке м’ясо і взагалі дієти не 
держу, тілько м’ясних супів не їм (сього лікарь усе-таки не радить). Зовсім було б нічого, якби не тая поліурія, а то все-таки 
2000–2150 gr. на добу се «трошки занадто», головно, що не дає 
вночі по-людськи спати, а що 2 години, часом і щогодини зриває з ліжка (через те я, може, така сонливая-дрімливая стала). 
А катаральний стан шлунка розвився був у мене, напевне, від 
риб’ячого жиру, що труїв мені життя цілий декабрь, — нехай 
мене завісять, коли я ще хоч раз у своєму житті дамся на підмову і візьму в рот тую капость! я навіть не вірю, що той жир 
може взагалі бути корисним, бо яким же способом він може 
бути свіжим, поки його привезуть та поки він в аптеці діждеться своєї черги? Коли від поганого масла та від перетопленого волового й баранячого жиру бувають катари, чому ж від 
невідомо як фабрикованого трескового жиру не може їх бути? 
Я розвожуся про се так довго тому, що, може, тобі в твоїй практиці приходиться часом думати про той жир, то чи не послужить тобі мій досвід «in anima vili» якимсь матеріялом. Уважай, що се я вже четвертий раз у житті пробую той жир і все 
з однаковим результатом: втрата апетиту і біль під ложечкою, 
без жадної видимої поправки організму.
Вчора, по бажанню лікаря, зроблено мені ще одну провірку — бактеріоскопічний аналіз — і не знайдено baccillum 
Koch’i. Сього теж давно вже не бувало, навпаки, торік було «кучами в каждом поле зрения». Я розумію, що і тепер се, може, 
ще не значить, що тих баціл уже зовсім у мене нема (навіть напевне вони ще є, коли катаральний стан нирок держиться), 
але все ж приємніше, що хоч не «кучами» виділяються, бо прикро почувати себе «неблагополучною в заразном отношении», 
а мені ніхто не міг вибити з голови сеї думки, поки аналіз показував то «группы», то «кучи». Той Helmitol, що я і тепер п’ю та 
й ще довго питиму, за порадою лікаря, має бути (каже лікарь) 
un fort de’sinfectant, до того ж якось спеціфічно впливаючий
на туберк[ульоз] нирок. Лікарь називав мені якось тутешнього пашу, свого пацієнта, що після 4 місяців приймання 
Helmitol’я підгоївся настілько, що як поїхав у Берлін, де йому 
було раніше встановлено діаґноз туб[еркульозу] нирок, то там 
уже тепер майже і слідів того туб[еркульозу] не знайдено. Звісно, се міг бути і випадок, але що се перший конкретний випадок вигоєння сеї хороби, про який я чую, то мені воно якось 
заімпонувало і я вже накупила на місяць з лишнім Helmitol’ю 
(дві баночки по 1 р[убль] 20 кожна), одважую собі тричі на день 
по ½ gr., розколочую з водою Vichy Ce’lestins і п’ю. На моє щастя, воно на смак не противне — кисле, та й годі — і з тією водою 
похоже на звичайну содову воду, що навіть мені подобається. 
Підгоївшись і воспрянувши духом, я зробила маленьку роботку: написала і послала до збірника на честь Франка дві невеликі речі, що вкупі з третьою, написаною дуже давно, становлять наче якусь цілість. Я не можу докоряти собі за таке 
«нарушення режіму», бо не прийняти участи в сьому збірнику здавалось мені просто морально неможливим, а якби я тепер нічого не написала, то не мала б нічого відповідного, щоб 
туди послати, а воно вже час. 
Писав мені Кльоня, що, може, поїде до тебе. Я не знаю, де 
він тепер, — якщо у тебе, то спитай його, що я маю робити далі 
в тім разі, якби Колесса прислав мені валки, — куди саме 
і коли пересилати їх? Се я питаю на всякий случай, бо більше 
шансів за те, що Кол[есса] мені їх не пришле. 
Бувай здорова, любая. Спасибі Оксаночці за гроші. Тепер я 
вже до виїзду забезпечена. Трохи згодом зважу, доки саме пробуду тут, то напишу тобі. Міцно цілую тебе, Михаля і Оксаночок. 
Твоя Леся 