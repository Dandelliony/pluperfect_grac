
Дорогі мої Михалю і Ліліє (і Бобрик — в принципі)!
Мені аж досадно, що я так давно не писала до Вас, але, далебі, я 
з того не дуже винна. Писати коротенько — мало для вас інтересу, бо «одкритки» і так ідуть часто з нашого дому до вас, а на 
довший лист ніяк не можна було спромогтись. Маса у мене тепер дрібних, але неминучих діл, навіть бігати по Києву мусіла навчитись, немало і писанини, а ще більше читання, і все 
спішного, на термін, все більше по чужих книжках або в університетській бібліотеці, куди я таки нарешті «проникла». 
Коли ж видасться вільна година, то непремінно хто-небудь 
прийде і заведе довгу балачку. Отак і йде час, як у тої білки 
в колесі, та дедалі починаю помічати, що через таке «громадське» життя я зовсім дичавію в «особистих справах» і, здається, хутко забудуся, як то воно пишуться листи…
Кореспонденцію, Михалю, я давно передала (другого дня), 
але щось вона не з’являється. Може, того, що «Гром[адська]
думка» була закрита тижнів на півтора, сьогодні оце ми знов 
її одержали (2 числа), але дописі тої там нема. За біганиною я 
вспіла трошки простудитись, то через те не виходжу тепер 
і не можу піти до редакції довідатись, але, може, завтра се 
зроблю.
Сьогодні отримала я першу книжку «Вільної України», що 
нарешті-таки вийшла в Петербурзі. Не скажу, щоб вона дуже 
добре редаґувалась (і кореґувалась), але все ж таки важно, що 
з’явився вже «товстий» укр[аїнський] журнал по сей бік історичної прірви, та ще й с[оціал]-де[мократичний].
Простіть, що я не прислала вам статейки І[вана] М[атвійовича] з «Киевск[их] откл[иков]», але ніяк не можна було дістати 
того числа, бо в нас і в знайомих те число хутко кудись запропастилось, а тут «Киевск[ие] откл[ики]» закрито і редактора 
в тюрму посаджено, то вже й тим більше трудно добути давні числа.
Ви думаєте, що тепер звідси ми могли б вам багато цікавого написати. Отже, правду кажучи, ні. Все дуже одноманітне: того посадили, того обтрусили, того ще раз посадили, 
того знову потрусили — от і все. Так, напр[иклад], пішли ми 
на іменини до Оксани, а вийшли в 3-й год[ині] ночі від неї, 
бо, крім званих гостей, прийшли ще й незвані та й держали званих вкупі з господарями, поки «перерыли все перины», 
ну, а тоді випустили по домах і вважають, певне, се великим 
«великодушием» з свого боку. При тому було багато смішного, 
але про се краще в белетристичній формі написати. Тепер часто ні за що, ні за про що хапають, як-от було з доктором М[ережинським] — тиждень продержали незвісно за що, потім випустили, ні слова не сказавши, — «будь, мол, и тем доволен»… 
Проте у мене (та й не в одної мене) нема почуття безнадійности і подоланости, та думаю, що до того й не дійде, хоч жити 
дуже трудно і прикро. У мене, звісно, все розрішається великим пролиттям чорнила…
Однак, любії, будьте здорові! Здумайте собі, що знов мені 
нема часу! Треба «начитуватись» для статті про «новітні утопії» — я вже її обіцяла на термін. Цілую міцно всіх трьох. 
Як мається Бобринятко? Воно мені часто сниться — гарненьке таке.
Ваша Леся