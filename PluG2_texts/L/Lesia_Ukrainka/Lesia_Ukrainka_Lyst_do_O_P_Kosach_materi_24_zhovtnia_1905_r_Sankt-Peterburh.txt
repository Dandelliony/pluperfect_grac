
11.X.1905
Люба мамочко!
Тілько ввечері удосужилась оце сісти за листа до тебе і то постараюсь писати коротко, бо втомлена. Доїхала я добре,
тілько поїзд на три години спізнився, але се ще не біда, бо ми 
всі (пасажири) боялись, що зовсім де-небудь застрянемо, — 
всю дорогу читали звістки, що всі залізниці бастують
і от-от прийде черга й [на] нашу. Лякали нас, що засядемо 
в Двинську на невиразно довгий час, але якось проскочили. 
Не знаю, як і коли дійде сей лист, бо, кажуть, уже й Петерб[ург]
одрізаний, як і Москва. Буду частіше посилати телеграми, 
поки прийматимуть. Рощитуй на такі задержки і не турбуйся, як будуть паузи межи листами.
Дору я застала в 12 г[один] дня ще сонною, кажуть, що се 
вона першу ніч, відколи слаба, так добре і довго спала. Прокинулась в доброму настрої при t° 38. Моїм приїздом здивувалась, бо К[арташевські] не казали їй, що посилали телегр[аму], — вона того не хотіла. Я сказала, що виїхала на основі 
її листу. Зрештою, вона була рада мені. Їй хочеться вибратись 
від К[арташевських], бо тіснота, жара (топлять — страх, хоча 
тут морозу нема) і многолюдство в квартірі їй обридають. 
Я діждалась лікаря, він ще раз потвердив остатній діагноз, 
що се тіфоїд («брюшной»), що страшного в сьому тепер нічого 
нема, але треба дуже берегти, бо і ся слабість при лихих умовах може затягтись і перейти в справжній тіф або яку иншу 
хоробу. Тепер він знаходить ще й маляричні признаки, але 
більш нічого такого. Дора, видно, на курсах застудилась та ще 
й страх як застромила живіт через власну недбайність (зрештою, властиву нам усім), запустила запор так, що й досі її ще 
радикально не вичистили. Лікарь настоює на лечебниці (в клініках родичів-компанйонів не приймають жити), дав адресу 
одної (Чернушинская лечебница врачей-специалистов), я поїхала туди, але там всі місця заняті; проте там обіцяли, що, 
може, завтра визволиться місце, щоб рано навідатись. В иншій рекомендованій леч[ебниці] теж занято все.
Зостались на сю ніч тут, але завтра я конечне устрою, бо 
лікарь правий, що в сій хаті перш усього повітря бракує, бо 
у всій кварт[ирі] зовсім нема вентіляції, навіть фірточок. В лечебниці беруть 35 р[ублів] в тиждень (за здорових-компанйонів 1 р[убль] в день), але то вже з лікарем і лікарствами. А тут 
у К[арташевських] тиждень Дориного слабування вже коштує 25 р[ублів] при поганеньких умовах. На квартіру заразних 
слабих тут не беруть, бо лікарі забороняють. Недорого можна 
устроїти тілько в клініці, але ти ж того не хочеш, та й не хвалять тут клінік.
Тепер увечері t° була 39°, але се нічого, бо в попередні вечорі була 40°. Мене Дора чогось більше слухається, ніж К[арташевських], і вже все робить, що лікарь казав, а то часом сперечалась і не робила: напр[иклад], компресів на живіт на ніч 
не клала, деяких лікарств не хтіла і т. и. К[арташевські] таки 
дуже довольні, що я приїхала, бо не рішались сами поміщать 
Дору куди-небудь, а лікарь на їх напірає. Вимагає він лечебниці зовсім не через те, щоб Дорі було якось виключно погано, 
навпаки, їй зовсім зносно, як тілько можливо при сій слабості, а просто він хоче для неї ліпших умов і більшого спокою. 
Дора вдень зовсім весела, мов і не слаба, говорить, сміється, аж 
приходиться удержувать (товариство тут балакуче!), а, ввечері, звісно томиться.
Лікарь каже, що як все нормально піде, то Дора може через 1–1 ½ тижні зовсім видужати, тілько навряд чи він їй позволить потім жити в Петерб[урзі]. Але можливо, що й довше 
прослабує, коли малярія покаже себе (чогось гіршого лікарь не 
сподівається), тоді я, може, попрошу тебе приїхати мені на зміну, але тим часом не ражу їхати, бо вдвох з тобою нам все одно 
в лечебн[иці] жити при Дорі не позволять, а тиждень-півтора 
я у всякім разі можу при ній пробути, бо й «уходу» того зовсім мало. Тобі ж їхати тепер рісковано, бо можеш засісти де-небудь серед дороги, що ні туди, ні сюди. Нехай уже трохи владнається. В леч[ебниці] я томитись не буду, бо там, кажуть, і так 
догляд прекрасний, а буду більше для охвітности і «верховного надзору».
«Сиделки» К[арташевські] до Дори таки не брали, бо в їх 
живе Шура Маркова, фельдшериця-масажистка, і вона взялася глядіти Дору та й гляділа дуже добре. Взагалі всі вони аж 
не знають, як іще догожати Дорі, не завжді і з родичами люде 
так обходяться. Запевне, Дорі було б гірше заслабнути в інтернаті або в незнайомих на квартірі, бо її на другий же день поперли б у клініку (такий тут звичай), нікого з нас не питаючись, і, може б, справді умістили погано.
Ну, пора й мені спати, бо дуже втомлена (але здорова), все-таки 1 ½ доби тряслась у вагоні, а вдень ніколи було відпочивати.
Цілую тебе міцно і прошу не турбуватись, бо нічогісінько 
страшного не робиться. Микося і папу (він, певне, в Києві) теж 
цілую.
Твоя Леся