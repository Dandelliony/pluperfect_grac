
9.IV.1902
Не перепрошуйте, дорогий брате, бо я ж не така педантка, щоб 
не розуміти, як то часом людині буває не до листів. А щодо «леґіона чортів», то й вони не найсильніші, і проти них знаходиться сила; знайдеться вона і в Вас…
Від Тр[уша] мала сьогодня картку з Риму, — в Сан-Ремо він 
не буде, бо за тиждень спішить до Косова «гагілки малювати». 
Ну, значить, «чи твоє нещастя, чи моя недоля», тілько в Італії не зострінемось.
Справи з виданнями мене не тішать, надто Буковина 
зрадила мої надії! Сімов[ич] писав мені (вчора) про се, — та я 
справді щось не розберу, наскілько він винен чи ні. На таких 
просторах, та ще при слав’янській «точности ділового стіля», 
дуже трудно розбірати, хто прав, хто винуват. Та, зрештою, 
і таке розбірання не дуже поможе.
Лях[оцькому] я сьогодня напишу, до речі, маю і деякі 
инші справи до нього. Він не тілько не дуже акуратний, а навіть дуже неакуратний, і визначна прикмета його неакуратности та, що спочатку він ще здатний взятись пильно до діла, 
але під кінець (тоді, коли найпотрібніше) його конечне мусить 
хтось тягти на буксірі всіма способами, і просьбою і грозьбою, 
і то не абиякою грозьбою, коли вже сам не може ділом помогти. 
Я се знаю і з розповідів Д[рагомано]вих, і з власних спостережень над тим, як кінчалось дядькове видання Бакуніна: досить сказати, що німецький переклад (початий тоді, як уже 
перші коректи оріґіналу були) перегнав все-таки видання орігіналу на пів року, коли не більш. Постараюсь «промовити до 
його сумління», наскілько мені красномовности і лірики стане.
Скажіть, яка, власне, частина «Ткачів» згублена? Я про се 
вперше чую. Я готова доповнити, відновити перекладом, маю 
тут німецький оріґінал, а своєї черновки — тілько уривок першої дії (копія його була у переписчиків), але решта черновки 
у переписчиків була і, — я в тім не сумніваюсь, — «загула».
«Ох, ти горе, горе — не біда!» з українськими видавцями, 
переписчиками і як там ще звуться ті, від кого залежать fata 
libellorum.
Я не зовсім зрозуміла, чи мають «Ткачі» видаватись у Львові? Бо вони мали вийти по той бік.
Італійські речі, що я хотіла прислати, єсть белетристика
(по-мойому, високо артистична) з соціалістичним духом, та цікава скоріш для городян (робітників), ніж для селян. На жаль, 
Сан-Ремо курортна дірка і я тут цікавих «собратів» не знайшла, 
через те і в певній белетр[истичній] літературі не могла гаразд 
поінформуватись (що знайшла, то більш-менш випадком, Dei 
gratia), а тутешня теоретична для наших анальфабетів не годиться, бо вона або дуже вже теоретична і тоді високим штілем зложена, або коли по стілю приступніша, то рощитана 
дуже на місцеві обставини. З того можна б робити хіба компіляції, але не переклади, та я ще для таких досить трудних компіляцій не маю потрібного «розширення прав», бо його і на легенькі переклади не завжді стає.
Мій італійський коректор ні французької, ні німецької 
мови не знає, хіба прийшлось би втаємничити двох: одного, що знає сі дві мови і італійську в тім же розмірі, що й я 
(в політ[ичнім] відношенні ся людина абсолютно чесна, але 
індіферентна щодо акції), а другого — того, що я раніш Вам 
писала. Отже, рішайте. Зрештою, я тут пробуду ще місяць, 
або й трохи більше, то маєте час надуматись. Коли то що не 
дуже велике і не дуже трудного стілю, то я, може, і без помочі 
справлюсь.
«Балада про Мол» нічого собі, не без іскри, тілько Ваша 
правда, що без людей було б ліпше, а крім того, на мою думку, 
відтінків трохи замало, одразу заголосна і зависока нота взята 
і через те трохи томить, та ще, мушу сказати, що музика фрази часто нарушається невидержкою рітму і ненатуральною 
розстановкою слів, але се остатнє перекладчик мусів би старатись поправити. Я, може, перекладу її, подумаю.
А щодо лікарських приписів і мого здоров’я, то напишу 
Вам, що знаю сама про те, але прошу Вас абсолютно ні з ким 
про те не говорити (я сама тепер кажу, кому треба, а пізніше, 
літом, скажу особисто всім близьким людям, «кому о том ведать надлежит»). У мене лікарь знаходить «верхушечный процесс в правом легком», і хоч туберк[ульозні] баціли при аналізі не об’явились, але то ще не доказ, каже лікарь, що їх у мене 
нема, тілько доказ, що «распадение» ще не почалось; впрочем, 
можливо (знов-таки слова лікаря), що процес і не інфекційний, а просто катаральний, на се деяку, але нерішучу надію 
дає та обставина, що гарячки нема (підвищення на 0,5° буває, 
але то ще неважно); тілько то практично неважно, чи катарально-простудний, чи інфекційний процес, бо ґрунт для сухот і в тім і в другім випадку однаковий, та й спосіб курації однаковий. Процес той лікарь вважає зовсім «излечимым», але 
все ж не таким, щоб на нього не варт було вважати, надто при 
моєму ідеальному орґанізмі. Перспектіва така: коли два роки 
я буду жити обережно, в добрих кліматичних і гіґієнічних 
умовах і т. д. і т. д., не наражаючись на всякі «случайности», 
то можу на третій рік радикально видужати від того процеса 
і мати певну ґарантію, що далі житиму по-людськи; коли ж 
буду не дбати за себе, попаду в лихі умови або нахопиться 
якась погана «случайность», то процес може піти так, «что никакие санатории не спасут».
Скажу Вам щиро, що мені було приємно (не в іронічнім значінні) чути таку виразну і толкову мову. Я люблю im Klaren 
stehen,
 а всякого «замилювання очей» ненавижу. До того ж се 
перспектіва взагалі не найгірша, і я склонна думати, що таки 
можу видужати радикально, бо в мене орґанізм хоч і поганий, 
та упертий і здатний до значної боротьби. Для утворення потрібних умов все-таки є матеріяльна можливість (хоч сього я 
точно не знаю, в якій мірі), а мій настрій тепер такий, що мені 
здається, що таки варто бути здоровій, коли вже треба взагалі жити, та й приємніше вмірати від чогось хоч трошки веселішого, ніж сухоти, що завжді вимучать і пацієнта, і всіх 
його близьких до краю, та вже аж тоді капут зроблять; далеко веселіше вмерти, ну, хоч на барікаді, та при такій силі, як 
у мене тепер, і на барікаду не приймуть, бо тілько «обуза» 
лишня з таких «борців». Се я говорю не для того, що взагалі 
хутко збіраюсь вмірати, далебі, ні, а так собі, прийшлось до 
слова. Я зовсім тепер не так мрачно настроєна, власне остатнього часу. Все-таки ще багато є на світі такого, для чого варто було б і пожити, і попрацювати. Як подумати гаразд, то я 
таки мало жила за 31 рік своєї присутности на світі, років зо 
два було інтенсівнішого життя, а то все не то вже пів життя, 
а ¼ або й 1/10 життя, всього разом мені тепер і 16 літ ще не скінчилось, коли міряти до середньої інтенсівности. Та й не тілько мало жила, але й мало працювала, а се ще гірше. Чорт зна, 
куди і сила, й час ішли… Се знов-таки не для скарги сказано, 
а щоб Ви повірили, що я справді можу хотіти і жити, й працювати, хоч, може, то й не дуже імовірно, коли пригадати собі мій 
вид і вигляд. Воно, правда, пізненько трошки я надумалась, 
що таки «варто», та вже «краще пізно, як ніколи». Як гадаєте?
Ну, а зрештою, коли з того нічого не вийде (з моєї курації, 
бажань і надій), то світ не западеться і без мене, знайдуться 
ліпші на моє місце.
Тілько я це все теоретично тямлю, що у мене процес і т. и., 
а практично я того якось не почуваю, і мені все з’являється
думка, що то помилка, бо яка ж то серйозна хвороба, коли її 
менше почуваєш, ніж звичайний нежит? Ну, ще остатніх тижнів два я трохи почувала себе хворою, був бронхіт (з нежиту 
почався) та в грудях якісь плеврічні болі почались (от і вчора весь день щось гнітило і пиляло та трошки по-котячому 
мурчало з правого боку), але й то не так, щоб лежати і гинути. 
Впрочім, і бронхіт, і болі неважні і для «процеса» мало значать, 
каже лікарь. Трошки гірше те, що я сливе на 1 kilo схудла за 
сей бронхіт, але й то хутко надолужу при тутешньому режімі. А, напр[иклад], в лютому я так почувалася, що коли б не лікарська вуздечка, то я б і писала, і все, що хочете, робила б, ну, 
хоч так, як позаторік, коли не ліпше. Та коли ж приказано при 
найменшій втомі кидати роботу, а найменша втома у мене 
завжді приходила хутко, починаючи з 11-літнього віку, та ще 
приказано увечері не писати, трудної розумової роботи не робити і взагалі всяких «не» багато: не ходити багато, не ходити 
в гори, не їздити повозом довго, не робити ґімнастіки, не купатись ні в річці, ні в морі, не робити важкої ручної роботи і взагалі уникати сильного напруження рук і плечей, не співати, 
не говорити голосно і довго, не іритуватись. Ет, просто, одним 
словом: веґетувати. Правда, весело? Буду старатись наближитись до такого ідеалу, хоч не можу поручитись, що осягну його.
На літо поїду-таки в Зелений Гай, так випадає по родинним і моїм власним справам, та й лікарь каже, що літо можна 
безпечно провести і там, а щоб з осени вибіралась знов. Куди 
виберусь, ще не знаю, — мама, певне, знов про Каїр почне.
Побачим, ще є час. А Ви куди на літо? Чи побачимось?
Будьте ласкаві, запитайте Гнатюка про видання наших перекладів з Гейне і про рахунки з продажі книжок, що я просила якось.
Та й бувайте здорові, а то я вже розписалась без краю. Мною 
не журіться, бо я й сама собою не журюсь. Стискаю Вашу руку.
Леся
Кланяйтесь Павликові. Чи він ще у Львові?