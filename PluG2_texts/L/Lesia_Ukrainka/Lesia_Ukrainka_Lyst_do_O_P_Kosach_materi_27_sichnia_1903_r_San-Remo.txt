
27.I.1903
Люба мамочко!
Спасибі тобі за бандерольку з статею Людіною і моїми книжечками. Подякуй від мене Людю за авторський дарунок, 
та я і сама їй картку напишу. Статя робить вражіння трохи поспішної роботи, а може, то цензурні пропуски винні, що деякі 
уступи з’являються дуже зненацька (хоч би і самий остатній). 
Зрештою, мені не випадає крітікувати її.
Чому ж ти, мамочко, не зробила тих поправок і пропусків 
у збірничку, що я тебе просила після твоєї крітіки? Чи не можна було? Тепер мені се дуже прикро і я вже не знаю, як тому 
порадити. Чудно якось писати на саму себе «опровержение», 
а, певне, прийдеться. Як ти радиш? Може, обійти просто: сказати, що в передмові «случайно пропущены слова»: після «від 
сільських дітей» — мало ще бути «і від моєї родини». Можна се 
надрукувати на смужечці і вклеїти ті смужечки в примірники. 
Як думаєш? А як з помітками під «Воскресенієм» і «Мишами» 
і т. д. зробити, то не знаю, — хіба, може, ти надрукуй свою 
поправку, напр[иклад], в «Киевск[ой] Стар[ине]»?
Як врадиш, так і зроби. Тілько мені вже прикро, щоб так зоставалось. Ото тілько як же з «Общ[еством] Волыни» буде, 
коли і не волинські матеріали об’являться?
У всякім разі, «смужечку» варто б зробити.
Ну, мамочко, оце ж я, як бачиш, таки одгризнулась на Єфр[емова],
 — не стерпіло серце, та таки й не випадало терпіти. 
Багато видержки мене коштувало, щоб не впасти в сарказм 
і не почати й собі «язвить», та я постаралась того не робити. 
Я хочу, щоб моя відповідь одбивала своїм спокійним, навіть 
«рицарським» тоном від тої дикої бурсаччини. Якби я не була 
зачеплена там особисте, то я б так дуже не церемонилась, але 
тепер не хочу бути тим «Юпітером, що сердиться». Через те 
я, між иншим, пожертвувала порівнянням статі Є[фремова]
з «Вавілонським столпотворением», хоч се напрошувалось 
само собою, і з ямою, повною «жупелу», куди звалені всі, хто 
тілько носив «декадентську» причоску або «модні барви», а заодно вже й той, хто на їх дивився. Не сказала і того, що в ст[атті] Єфр[емова] панує «смешение языков» (Михайловськ[ого], 
З. Венгер[ової], М. Нордау і Гілярова), що невідомо, чому він 
піддався одним авторітетам, навіть таким, як третьосортний 
філософ Нордау і рівного ж розбору крітік Венгерова, а не згадав навіть Толстого (хоч то було б навіть на руку для лайки!). 
Залишила і те, що неможливо ж крітікувати «непереводимых» 
сімволістів по перекладах та по уривках з супротивних оцінок, 
що треба знати мову «непереводимых», коли вже братись про 
них трактувати. І що галичане не можуть залежати від французів, бо не знають їх так само, як і Єф[ремо]в.
Може, ти це все утілізуєш в своїй відповіді. Я ще й через те 
не чіпала сього, що справді не можу писати тепер основного 
розбору тії вавілонщини, довго се дуже, боюся втоми і жалую 
часу на довгу і безплатну рос[ійську] роботу.
Я не знаю, чи прийме «К[иевская] Стар[ина]» мою замітку, 
бо хоч ні один журнал за «письма в редакцию» не відповідає, 
та «К[иевская] Стар[ина]» не раз уже показувала надмір ґалантерії до своїх співробітників, не даючи проти них нікому голоса у себе. Все-таки я прошу тебе подати мою зам[ітку] таки до 
«К[иевской] Ст[арины]» перше, бо я б хотіла, щоб мене та сама 
публіка почула і щоб не було докору, ніби я гордую «своєю хатою». Замітка ся в друку займе, може, 10 стор[інок], не більше; так, може б, ти її сама в редакції прочитала, і нехай зараз 
скажуть, чи приймуть, чи ні, коли ж ні, то пошли її y «Мір Божій» (Петерб[ург], Разъезжая, 7), краще давши раніш кому переписати (і один прим[ірник] зостав у себе, на всякий случай) 
і, звісно, змінивши ймення редакції в першій стрічці. Коли ж 
і «М[ир] Б[ожий]» не прийме, то я знайду инше пристанище, 
а так справи не лишу. Так і скажи «К[иевской] Ст[арине]», що 
надруковано все одно буде, а їй з того слави не буде, що заткне 
рота «другій стороні». Тілько, прошу тебе дуже, не загай сії замітки, мені важно, щоб вона була якнайшвидче надрукована.
Тепер напишу тобі уваги свої про хаотичну статю, як ти хотіла. Статя настілько нескладна, що, кому я давала її читати, 
не міг з нею справитись, а врешті сказав: «Ну, если ваша малор[оссийская] литература такова, так не лучше ли ее и вовсе 
бросить!» От яку рекламу вона робить всій нашій літературі! 
Чи знайшов би Є[фремов] такі наслідки своєї роботи «полезными» чи «вредными»? Я буду свої уваги писати теж в хаотичному порядку, так, як я їх на полях писала, — приводити в сістему було б довго.
Отже:
«Символизм, или декадентство» не можна казати, бо то 
не все одно. Ібсен і Б’єрнстьєрн, напр[иклад], сімволісти, 
але не декаденти, а, напр[иклад], Мопассан і Чехов по настрою і філософії декаденти, але не сімволісти.
Сімволізм і декадентство іменно «в последнее время» вже 
вийшли з моди, — принаймі у Франції тепер в моді «простота 
добродетели»; Метерлінк навіть змінив цілком свою manière d’écrire,
 а чільніші поети-декаденти (Verlaine,
, Rimbaud), повмірали, з нових — ReignerV, кинувся в класіцізм, Verhaerens V, в демократичний ідеалізм, а решта не знає, 
на яку ступить. Замість «вавілонської магії» тепер пишуть 
наслідування «Саламбо» (напр[иклад], «Les vièrges de Syracuses» VI, — автора забула, або «Aphrodite» Pierre Louìs’a). VII, 
Декадентство пішло не з «кабачка» і «гідропатів», щоб там 
не говорили рос[ійські] крітіки слідом за Tailhade VIII, (очевидно, він зо злості на своїх товаришів се сплів), а слідом за 
ними і Єфр[емов]; воно пішло з Бодлера, з його «Fleurs du 
mal» і «Petits poèmes en prose»X (хоч Бодлер і сміявся потім 
з своїх учеників, але то нічого не значить), з реакції натуралізму, з загальної втоми часів Панами і всякого національного сорому Франції, коли одні кинулись в rosserie, X другі в філософію реґресу (див. Villiers de Lisle Ada[n]: «La décadence des 
races latines» XI, і «Thaìs» Pierre Louìs’a), XII, треті у мрії. Форма сімволістична прийшла з півночі, з Норвегії.
«Декадентські» моди в одежі і т. и., властиве, трохи змінені 
моди Діректорії, з наслідуванням (грубим) помпейських, а часом єгипетських барв, отже, нового в них мало.
Декадентами називали себе люде не для «презрение к критике», а всерйоз, власне, через «теорію реґреса», бо справді 
були і переконані декаденти: вони вважали (як і любий Єфр[емову] М. Нордау!), що світ неминуче йде на «вырождение» і що 
мудрий той, хто не змагається з неминучим, а утілізує його 
хоч для поезії.
Верлен був дуже щирий поет і таки справжній поет, хоч 
вдача його, а через те й поезія, була протеївська по змінливости і значно псіхопатична, — але що може зробити поет, окрім того, що бути щирим? Верлен не був квієтистом, його, як 
і Бодлера, захоплювали і моральні, і соціальні питання, тілько він довго ні на чому спинитись не міг. Так само і Rimbaud. 
Бійка (з уголовщиною) Верлена і Рембо належить цілком до 
псіхіатрії, а не до літературної критики, бо в критиці такі епізоди приймають характер «сплетни», і Є[фремову] сором тим 
займатись.
Сімволізм і декадентство де в чому случайно зійшлись. 
Зрештою, в чистому виді сімв[олізм] — логічна неможливість, 
і на ньому ні один небожевільний письмовець не втримався.
«Нет предела человеческой глупости», але — що з того? 
quand on est bête c’est pour toujours,
 ce і на даній статі видко, 
та хто ж з того винен?
«Специальние сочинения» по франц[узькій] літературі слід 
би перш усього шукати у самих таки французів, так всі люде 
беруться до діла, коли добросовісно.
Хто сказав Є[фремову], що натуралізм був індіферентним 
«к вопросам обществ[енно]-полит[ической] жизни?» A «Germinal», «Assommoir», «Débâcle», «Paris», «Rome» etc?, мораль 
у натур[алістів] була: мораль позітівізма.
Золя кається «в отрицании идеала», а не в індіф[еретиз]мі 
і не в безпрінціпности (можна мати прінціпи, т[ак] зв[ані]
«правила», і не мати ідеала), — прінціп же був: шукати фактичної правди і на ній все будувати.
Смішно, що Є[фремов] так бере всерйоз Тальяда!
Коли у нас нема причин для чужоземних напрямів, то 
чого ж «копья ломать?» нема причини, не буде й наслідків! Побавляться люде та й покинуть, як всяку моду.
«Флаг литературных вопросов» вимагає обережности, власне, найбільше при наших умовах, инакше виходить «в мутной 
воде рыбу ловить».
Є[фремов] бере на себе роль «судии во Израиле» — «укрепляя, ниспровергая», — куди ж пак!
Паскудна приказка: «Не выносить сор из избы!» — а куди ж 
його виносити? «в избу», чи що? та все ж, коли так, то не треба ж його ще більше наносити в хату знадвору, а то хата «забездниться». Хто Є[фремову] сказав, що літературні школи — 
то «вопросы домашнего свойства», а не інтернаціональні?
«Отрицается от Галичины и всех дел ея», а тут же «продернул» и буковинку, и галичан, — користуючись, певне, тим, 
що нема «правильных сношений и умств[енного] обмена».
Коли «не может быть и речи о выработке правильн[ыми]
путями критики», так про що ж і толкувати?
Занадто він впевняється на «случайность».
Де він бачив «планомерность» в «чередовании направлений» — хіба люде ставили собі планом: оце у нас романтізм, 
а потім буде натуралізм, а потім новоромантізм і т. и.? es kam 
ja von selbst!
Реалізм і романт[изм] єднаються в лиці одного автора на 
тисячі прикладів у всіх літературах, і се зовсім законне єднання. Навіть Золя винуватять в романтізмі, так що вже! 
А В. Гюго хіба не реаліст в половині своїх «Mis[é]rables»,, напр[иклад]?
Що за «тихий и отдаленный уголок» — звідки така маніловщина?
«Не без польск[ого] и нем[ецкого], по всей вероятности, 
влияния», — якби не був невігласом в польськ[ій] і нім[ецькій]
літературах, то знав би, що молоді галичане цілком, з головою,
від них залежать.
Кобр[инська]
 і Кобил[янська] «выступили на лит[ературное] поприще» далеко не «в последние годы» і навіть не в «последнее десятилетие».
Про «Живі струни» я вже зробила примітку.
Як не було натуралізму — а Нечуй, а Франко?
Сумбур його доказів і нападів на мене я, сподіваюсь, уже доказала.
На дальші глави примітки пришлю згодом, а то лист і так довгий. Треба ж і про що инше.
Писала мені Кобил[янська], що її болить, чому, власне, 
з України так вдарено на неї. Вона Україну любить і сподівалася звідти ліпшого слова. Пише, що мала від Міші листа, 
що глибоко її зрушив; дякує «сестрам-українкам» за привіт,
тілько не знає, до кого особисте з подякою вдатись; каже, що 
матиме собі за велику честь, коли ти обізвешся про неї в літературі; пише, що німці соц[іал]-демокр[ати] дуже прихильні 
до неї, не у гнів будь д[обродію] Єфр[емову]! Так-то!
Що ж там мій збірник в ценз[урі]? Чи не пора присилати 
«Італ[ьянську] поему?» Я б хотіла, щоб мій «Ответ» вийшов 
раніше збірника, бо такі «сплетни» Є[фремова] йому (збірн[ику]) кепська реклама. Je veux qu’on sache à quoi s’en tenir.
Проклятий «Мір Божій» мовчить, і я не знаю, чи думає він 
друкувати замовлену від нього ж самого мою статю про Конопніцьку. Попрошу Лілю довідатись.
Єфр[емов] і С° просили у мене вірші до збірника в пам’ять 
Котляр[евського] (прийшла коза до воза! Бояться, що їх крітіки 
ззідять, коли вони «декадентку зловредную» пропустять!) — я 
їм вірші послала, нехай знають моє лицарство. Зрештою, при 
укр[аїнських] умовах нема можливости бути пурітанкою в виборі фірм. Єфр[емов], — як то кажуть, «знает кошка, чье мясо
съела», — запрошуючи, пише: «Сподіваюсь, що не відмовите, 
бо се ж не моя особиста справа, а загальноукраїнська» — отож 
і є, що в загальноукр[аїнській] справі вони без нас, «антиобщественных», обійтись не можуть! Не дав Біг свині ріг! Так і нашим «Катонам та Ціцеронам» Біг не дав такого «пустяка», 
як літературна здатність.
Чи ти не чула, що думає «К[иевская] Ст[арина]» робити з нарисом Кобил[янської] «За готар»? Коб[илянська] не думає 
його одбірати (теж з «лицарства»), але я думаю, що «К[иевская]
Ст[арина]» повинна б сама щось певного зважити і не загнічувати рукописі людині, що живе з літературної праці, бо 
се ж просто етично не випадає так робити господарям «своєї 
хати», — дійсно, від таких господарів не то в Німеччину, 
а й в Туреччину підеш! Се питання не від Коб[илянської] йде, 
вона нічого не питає, а від мене, — як друг Коб[илянської], я 
вважаю себе вправі боронити її інтересів. Редакція ще при 
мені обіцяла «в найближчому № помістити» — скілько вже 
тих «найближчих» було з того часу? Я не розумію такого відношення і до людей, і до власних слів. Мають повне право не 
прийняти, але з якої ж речі водити, як цуцика, людину, поважану навіть і в «чужих хатах»?
Коли ти не пришлеш мені їх відповіді, то я сама напишу 
в редакцію.
Ну, годі вже того!
Як там у нас? Чи Оксана ще «по тім боці», чи вже виїхала? 
Що робиться у нас дома і в Київі взагалі? У нас минулого тижня був сильний холод (+3°R щорана, а вночі, здається, і приморозки були!). Я по двічі на день у грубці палила. Люде слабували на інфлуенцу. Наші господарі теж були хворі. Я трошки 
поскрипіла, але мало, і тепер цілком здорова і благополучна. 
Не можу сказати, щоб полеміка була добра на нерви, та що ж 
робити, — від того і в печі не замажешся. Зрештою, як одгризлася, то і нерви поправились. Тепер у нас знов райська погода, 
а з нею все на світі ліпшим здається.
Хотіла б я знати, чи отримались мої квітки вам і Раді? Ліля 
писала, що не отримала. А от петербурзькі Косачі отримали квітки від Наташі звідси ще давним-давно, на Святий вечер.
Як твоя робота про колядки? Як буде надрукована, то, 
дуже прошу, пришли мені.
Ну, бувай здорова, мамочко моя, цілую тебе, і папу, і Микуньку з Дроздіком — як їх діла?
Твоя Леся
Може, схочеш роздивитись «новітні напрями» у франц[узькій] літ[ературі], то варто прочитати, окрім Huysmans,
, Villiers de Lisle Adam i Pierre Louìs, ще Maeterlin[c]k: «Le trésor des 
humbles», «Le livre de la mort et de la pitié», «La sagesse», «Le silence»,
 звернути увагу на Rosny, (надто роман «La charpente»)V і на Ed. Rod V, (напр[иклад], роман «Au milieu du 
chemin»). VI До «магів» належить Sar P[é]ladan VII, (ром[ани]
«Androgynes», «Belitis», «Gynandres» etc.). VIII, 
