
11.II.1900
Люба мамочко!
Вчора не писала я сама, а попросила Лілю написати одкритку, бо так утомилась тряскою в вагоні і приглушилась безконечною їздою в санках з вокзала на Петерб[урзьку] сторону, 
що зовсім не в стані була писати. Ще й тепер голова трохи шумить, та то вже пусте. Сама не знаю, чого я так утомилась, бо 
їхала всього сутки з Мінська сюди і весь час то спала, то лежала, бо дуже просторо було. В Мінську я пробула три дні, бо раз, 
що перший, а почасті і другий день ще була дуже втомлена і не 
хотілось їхати далі, поки зовсім не відпочину, а по-друге, С[ергій] К[остянтинович] дуже просив лишитись ще на день, і мені 
не хотілось робити йому прикрості, бо він тепер зовсім не приспособлений до переносіння навіть таких невеличких неприємностів. Зрештою, я нічим не жертвувала, бо мій білет давав 
мені право бути в дорозі до 10-го числа до півночі, а я приїхала 
в Петерб[ург] 10-го в 6-ій годині по обіді. В Мінську я познайомилась-таки з Чириковим і чималою компанією людей. Чириков показав велику solidarité littéraire до мене і другого дня 
написав рекомендаційного листа до ред[акції] «Жизни» про 
мене; хоча я його, запевне, об тім не просила, але се мені дуже 
до речі, і я дуже вдячна своєму рекомендателю.
С[ергій] К[остянтинович] передавав багато привітів і поклонів тобі і всім нашим. Він запевняє, що дуже поправивсь після санаторії, але вид у нього страшно чахоточний, сливе не може ходити пішки і втомляється од всього страшенно. 
Передавав він мені сумну новину, що доктор Дерижанов умер 
(звичайне, від чахотки), що були про нього некрологи в «Рус­
[ских] Ведомостях» і ще десь з дуже прихильною оцінкою його 
медично-філантропічної діяльности в Ялті. Шкода його! не 
думала я, що так хутко ззість його ся проклята чахотка, він 
не здавався таким безнадійно хворим. Шкода і жінки його; я 
хотіла написати до неї, та не знаю, де вона, навряд щоб вона 
зоставалася в Ялті, певне, до батька виїхала… Ах, і ще люде говорять про якусь там «целесообразность»!
Тут я ще мало що бачила, хоч і проїхала цілий Петербург. 
На вид він мені не сподобався, і сам він, і околиця його негарні. Тут, в інтернаті, вже бачила чимало панночок (Попову, між 
иншим), товариство доволі сімпатичне. Сама ще не виходила 
сьогодня нікуди, оце йдемо обідать, тут же, в інтернаті. У Лілі 
хатка гарненька і досить вигідна. Лілея приймає мене дуже 
гречно.
Ну, бувай здорова! Ліля підганяє, щоб уже йти обідать. Тебе, 
папу і всіх міцно цілую.
Твоя Леся