
Шановний друже!
Більш тижня я не писала до Вас, і самій вже мені якось чудно. 
Кажучи правду, я тілько до Вас пишу з охотою, в Росію писати для мене мука, я вже одвикла тримати свою думку в кайданах, а після новітніх подій  инакше писати листів в Р[осію] 
не можна, як замовчуючи про добру половину того, що варте
писання. Сором і жаль за мою країну просто гризе мене (се не 
фраза, вірте), і я не думала, що в душі моїй є такий великий запас злості. Я не знаю, що буду робити, вернувшись в Р[осію], 
сама думка про се тюремне життя сушить моє серце. Не знаю, 
як хто, а я не можу терпіти мовчки під’яремного життя. Недарма ж я вивчилась по-англійськи, далебі, читаючи твори великих письмовців анг[лійських] XVII ст., думаєш: чом я не живу 
хоч у ті часи, що з того XIX в., коли ми так ганебно пропадаєм 
та ще й мовчки?
Ну, як же Ваші справи? Мені чудно, яке становисько зайняли «молоді» супротив дядька.  Як се, справді, у нас викидають людей геть, мов шкаралупку з оріха, ззівши зерно. Дикі 
у нас люде і жорстокі, хто знає, що треба зробить, щоб сі «жестокие нравы» пом’якшали... Врешті що ж вийшло з «Гр[омадським] Г[олосом]» і чим скінчились Ваші переговори з A[rbeit]g[eber’ом]? Що з грошима на вибори? Коли почнеться у вас виборча агітація,  я хтіла б се знати для того, щоб не приїхати 
у Львів у глухий час, коли там ні Вас, ні инших не буде. Я на 
прощання хотіла б побачити людей закордонних і приглянутись ближче плутанині політичній в Гал[ичині], та, може, ще 
знайшлось би що зробити, нехай би сей рік на чужині не минув даремне. Рік на чужині... Боже мій, для нас тепер скрізь 
чужина, навіть і  в  рідній землі. Не з  тим почуттям я вертатимусь додому, з яким вертаються инші вільні люде. Знаєте, 
як у тій думі: «Ой неволе, неволе бусурменська, розлучила ти 
мужа з жоною, матір з дочкою»...
Розлука тяжка, та стрівання не легче.
Ну, нічого, будем битись, а там побачимо.
Робота моя була дуже перервана всякою бідою, але тепер 
я знов маю час. Дядина вже видужала від інфлуенци і вернулась на своє місце. Я  лінувалась цілі свята і  сливе нічого не 
робила, чогось було апатія найшла, може, через дощ невсипущий, що вже з тиждень ллє. Тепер знов status quo вернувся, і я 
вже більш не писатиму одного листа по два дні.
Бувайте здорові.
Л. К.
P. S. Тут пройшла чутка, що Франко отримав професуру,  — 
се правда?
Посилка Ваша прийшла, але ще не отримана, не було часу 
за нею на гару  поїхати.
