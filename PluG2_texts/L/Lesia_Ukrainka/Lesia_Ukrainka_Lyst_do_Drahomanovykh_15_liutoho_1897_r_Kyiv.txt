
3.II
Любі мої дядино  і Радочко! 
Простіть, що пишу обом разом і що лист буде недовгий, не такий, якого ви заслужуєте за Ваші більш ніж милі листи. За остатній час я запустила кореспонденцію і тепер маю багато листів написать за сьогодняшній вечор і за завтрашній ранок, 
а  завтра вполудні мені, певне, знов зроблять вприскування, 
і тоді adieu, amis, au plus bel avenir!
 Задержка вийшла через 
те, що остатнє вприскування прийшлось дуже тяжко, я насилу прийшла в себе і вже більш не дам робить експеріментів 
вроді тройних доз йодоформу і т. п. «форсірованних» прийомів. Краще пролежати лишній місяць,  ніж робить такі «проби», від яких ріскуєш зробитись морфіністкою. Ну, та се вже 
діло минуле і, сподіваюсь, не вернеться. Тепер моя нога в «нормальному» стані, т. є. болить, але честь знає, спати дає без морфія, позволяє писать і навіть скучні книжки читать. «Скучні» 
книжки се економічні, за які я тепер взялась, невважаючи на 
те, що моя поетична натура, очевидно, не для сього створена. 
Але «в наш матерьялистический век, когда и т. д.» инакше не 
можна…. Наші всі маються добре, Оксана була слаба, та вже 
тепер прошло, певне, завтра в  гімназію піде. Мама теж давно оправилась після інфлуенци. Олеся  проявляє енергію 
у всьому, окрім кореспонденції, так що всі просьби писать за 
себе і за мене зостаються «втуне», тим часом так я була б рада, 
коли б хто взяв на себе бюлетені про моє здоров’я, а я сама могла б писати про інтересніші для мене речі. Микось  і Дора 
наукою себе не обтяжують і  гордість їх тройками («средними отметками») не ображається. Мама дуже журиться мною, 
і я рада, що Літ[ературне] общ[ество] хоч трохи одбиває її від 
сумних думок. А в «обществі» життя іде шумно, часом не без 
прінціпіяльних баталій різних елементів, що придає багато 
живости йому і заставляє мене жалувать, що я не можу бути 
активним членом.
Папа  в Колодяжному, але, може, хутко приїде сюди.
Ви добре зробили, що написали просто мені сюди, так скоріше. Скажіть, чі отримали Ви мого листа з віршами і грішми? 
Картину ми отримали, велике спасибі за неї! копія зовсім гарна;  простіть, ніхто не хоче вірить, що се Ваша робота! Запрошую Раду на літо до себе в Крим малювати маріни. Ну, бувайте здорові! Цілую міцно Вас. Прошу кланятись прихильним 
до мене людям.
Ваша Леся
Прошу, не журиться мною дуже. До мая полежу, а там, може, 
і мине назавжді ся чортовичина з ногою.
Пришліть, будьте ласкаві, французький переклад з  Шевченка, що я бачила у Вас в «Magazine International», I присланий колись Гольшт[ейном].
 Запізнилась з одправкою.