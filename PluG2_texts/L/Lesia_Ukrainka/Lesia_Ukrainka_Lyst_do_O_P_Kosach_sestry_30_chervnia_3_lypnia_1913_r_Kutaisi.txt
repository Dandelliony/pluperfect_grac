17.VI.1913 
Любая Лілеєнько!
«Пишу до тебе», вибравши годину, коли голова не дуже болить 
і жару ще нема, а ранішня прострація вже трохи розвіялась. 
Такі години бувають тепер не так-то часто, і треба їх ловити. 
Сама не знаю, чого се я так уже хутко і так по всіх швах розклеїлася цього разу. Ти скажеш: «Київська втома». Але що ж 
там такого особливого було в Києві? Та я ж кожен раз заїздила 
в Київ і навіть надовше, а такого все ж не бувало, як тепер, а ще 
єгипетської поправки ставало хоч на пів літа або й до осени. 
Сей раз я й на морі оскандалилась — 4 рази «принесла жертву 
морю» — і приїхала додому з таким шлунком, що хоч не їж нічого. Такий він і тепер, болить раз у раз; як сяду їсти, то плакати хочеться, до того мені всяка їда противна, але, звісно, 
примушую себе їсти, бо инакше ж можна зовсім знесилитись. 
Подібно до сього було тої зими, як ми були в Хоні, але й тоді 
втрата апетиту не була такою надмірною, як тепер, я більше 
боялася їсти через спазми, ніж не хотіла, крім того, тоді майже не було жару (не більш як 37,5 і то рідко), а тепер мало в який 
день не доходить до 38, буває і 38,4, триває то довго, часом всю 
другу половину дня, часом весь вечер і ніч, до 3 г[одини] ночі, 
часом двома наворотами, без виразної періодичности, а ранком спускається до 36,4, і тоді вже голова болить і нападає прострація така, що я вже волію жар, ніж таку «нормальність». 
При тому цістіт загострився, і буває щось таке кругле і тверде 
під правим ребром, що коли його трохи надавити, то болить 
напробій, до самого хребта (там, де нирка), тілько се буває рідко і недовго, але зате дуже неприємно. 
Ну, от бачиш, які я речі тепер пишу, — чи ж не ліпше вже 
мовчати?.. Мовчала я, зрештою, більше через те, щоб не проговоритись про ту грошову скруту, в яку було ми попалися, 
і щоб ти не завдала собі ще з тим якого клопоту. Тепер, нарешті, се заспокоїлось, бо мама після всяких періпетій таки вернула мені 55 p[ублів], що лишились у неї (каже, що поручила 
Хведору відправити з Гадяча, як виїздила звідти, а він загубив 
адресу мою і не відправив і т. и). Сяк чи так, але нам прийшлося було дуже круто, ми продавали речі з хати і тим живилися, инакше не знаю, що б ми й робили. Добиваючись переводу 
в рідніші сторони, Кльоня витратився на подоріж у Новочеркаськ і т. и., вліз в довги, а тепер літом прийшлося ті довги 
віддавати, та й екстрений виїзд Ф[еоктисти] С[еменівни] теж 
дещо коштував, от і вскочили в крізіс. Тепер гострота крізісу 
минулася, але взагалі нам таки треба «щось думати», бо такі 
крізіси можливі і надалі. Поки були в мене запасні гроші або 
хоч середня змога заробити, то ми могли жити без біди, але 
тепер я нічого не маю, робити в теперішньому стані зовсім не 
можу, а ще й потребую ліків, то, значить, Кльоні приходиться 
за всіх відбувати. Ще ж і Ал[ександр] Ант[онович] вийшов в одставку і має приїхати сюди з Ф[еоктистою] С[еменівною], одержавши зовсім невелике «единовременное пособие», що, либонь, усе й піде на ліки та на переїзд. З осени знов почнеться 
медітування про Єгипет для мене… Під впливом всього сього 
ми й надумали, що коли до осени нічого не вийде з переводом 
у Новочеркаський округ (ще деяка надія єсть), то треба подаватись у Середню Азію, де вже напевне можна мати місце, аби 
хіть. Се прикро через те, що далеко і чужо (хоч воно й тут те 
саме є), але там на всіх посадах збільшена плата, багато дається на переїзд, швидче можна дослужитись до «несменяемости» (тепер се дуже важно) та й инші вигоди є. Головно ж, ми надіємось, що, може, тамошній клімат до значної міри замінить 
Єгипет, бо там надзвичайно сухо, здебільшого тепло, навіть 
гаряче, зима недовга, а до того ж, кажуть, там будови добрі 
і в хаті холод зимою не дошкуляє так, як тут. Може, провівши 
2–3 роки без перерви у сухому краю (там нема і 200 мм «осадків», тимчасом як тут коло 1000 мм їх), я поправлюся хоч так, 
щоб не бути інвалідом; а так, як тепер, то, може, виїзди в Єгипет мені ще й вадять, бо потім ще гірше почувається всяка вогкість, та й далекі двотижневі переїзди, либонь, уже робляться не під силу, як ось остатній раз показалося. Крім того, при 
теперешніх фінансах моїх приходиться з вас тягти на той Єгипет, а я ж тямлю, що ви всі не багачі і, значить, давали б «не 
от избытка», а стягалися б з остатнього, може, — та хіба ж се 
по правді? Могла б я, правда, удатись по запомогу, так як Коцюбинський, і думаю, що мені б не відмовили, але з різних 
причин волію Середню Азію, ніж се… [До речі, може б, ти знову написала Паші, чи не віддав би він мені хоч по 
частках ті 200 р[ублів]. Все ж він має постійний заробіток і якийсь маєток, 
а я, крім туберкульозу, нічого не маю.] Ну, та се ще все видно 
буде, а поки що я тілько тобі про се пишу, мамі ж, напр[иклад], 
не пишу, бо вона візьме се не з практичного, а з лірічного або 
ще якого погляду і, може, тілько зайвих неприємностів Кльоні понаписує, як то вже й траплялося. 
А тепер от я тобі неприємність напишу, вживаючи права 
старшої сестри. Яке се в тебе протианемічне лічення з трьома 
чужими мовами, з юрбою дітвори в хаті, з двома службами медичними, з репетіцією небоги і т. и., з їздою щодня по 14 верстов? Мені здається, що так здобувають анемію, хто її не має. 
Схаменися, Ліліє, ти ж бо лікарь! не компромітуйся. За два 
тижні за границею навчишся мови краще, ніж тут за 2 місяці, 
а заплатити репетітора небозі було б економніше, ніж учити її 
самій. Навіщо ти марнуєш свою силу? Не будь марнотратною, 
моя Лілеєнько, твоя сила дуже дорога і єсть куди її прикласти. 
А крім того, я не хочу, щоб моя золотая Лілія прив’яла. Покинь 
все, що лише можна кинути, і лічись таки справді. Будеш? 
Міцно цілую тебе і Михаля, будьте здорові, мої золотесенькі! 
Твоя Леся 
P. S. Тілько що принесли мені аналіз. Виходить таке:
Сут[очное] количество — 2300 gr.
Удельный вес — 1.007 (менше ніж коли).
Осадок в большом колич[естве] хлопчатый.
Белок 2 ‰ (зроду стілько не було).
Альбумозы следы (її ніколи не було).
Лейкоциты в больш[ом] колич[естве] в поле зр[ения].
Эритроциты единичные в п[оле] зрения.
Эпител[ий] клетки плоские превышают норму.
————————— круглые в знач[ительном] колич[естве].
Цилиндры зернистые 2–3 в поле зр[ения] (вже було щезли).
Усе це гірше проти аналіза Колесницького, а проти єгипетського і не рівняти. Але так можна було й сподіватись по моєму теперішньому стану, се навіть ліпше, ніж я думала. Бактеріоскопії не робили.
20.VI. Задержався лист, бо Кл[ьоня] хтів написати, а все не 
мав часу. За сі дні моя t° трохи схаменулась, уже не вище 37,8 
здіймалась, але живіт все болить, і нудить, і дуже обридає, 
але, може, і се якось направиться. Голова все болить, і від неї 
«коріння очей», аж трудно вгору дивитись, а як дивлюсь вниз, 
то не больно. Се, певне, від лежні та від жару, а ще я при тому 
читаю, то, може, томлю очі, та, крім читання, однак, не можу 
нічим занятись. 
Цілую тебе ще раз.
Л[еся] 