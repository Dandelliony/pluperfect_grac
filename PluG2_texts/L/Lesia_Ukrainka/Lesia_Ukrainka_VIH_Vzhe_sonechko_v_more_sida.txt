VIII
Вже сонечко в море сіда́;
У тихому морі темніє;
Прозора, глибока вода,
Немов оксаміт, зеленіє.
На хвилях зелених тремтять
Червониї искри блискучі
І ясним огнем миготять,
Мов блискавка з темної тучі.
А де корабель наш пробіг,
Дорога там довга й широка
Біліє, як мармор, як сніг,
І ледве примітно для ока.
Рожевіє пінистий край;
То искра заблисне, то згасне…
Ось промінь остатній!.. Прощай,
Веселеє сонечко ясне!