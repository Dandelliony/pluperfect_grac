
Чукурлар, 1.Х.1897
Люба мамочко!
Починаю одразу з діла,  щоб не забути: будь ласка, пришли 
мені мою «гусеніцу»,  сіре плаття і  синю шерстяну блузку, з  тих, в  яких я лежала зимою, я в  ній перероблю рукава, 
і буде мені зовсім хороша блуза, сіру блузу не варт присилати, бо вона вицвіла. Не знаю теж, чі варт посилати тепле пальто і  смушевий «гарнітур», люде кажуть, що тут рідко буває 
8° морозу, а то не більше 5°, і не довгий час триває холод, я думаю, що, купивши тут осінню куртку, могтиму ходити в ній 
цілу зиму, як ходила в Софії, де теж бувало по 5° морозу, а часом і більше. В Софії тепле пальто висіло у мене даремне і тілько пороху набіралось. Ще думаю справити собі сукняну сукню 
(плеоназм!), так зв. «taylor dress»,  з кавказького сукна (воно 
страх дешеве і тепле, а притім гарне, похоже на англійські матерії) і  шапку теж кавказьку справлю, таку, як у  Лілі і  Оксани, тут їх масу продають. Крім того, маю вже фланелеву блузу 
і легку шерстяну сукню («в хмарах»), отже, матиму що надіти 
на всі demi-saison і quatre-saison,  з яких складається тутешня осінь і зима.
Писала мені Оксана Ст[арицька], що ти збіраєшся до мене, 
якщо ти справді хутко думаєш приїхати, то не варт посилати 
моїх річей почтою, але коли ще не зараз їдеш, ти таки пришли, 
бо в  октябрі «гусеніца» потрібна людині навіть і  в  Криму, — 
вночі тепер не гаряче, і коли б мені не плахта, то було б мені 
й холодно. Вдень тут тепло, часто громові бурі набігають, море 
таке чудово-гарне, як ніколи літом не бувало, дощ тут ніколи не йде цілий день, а більше вночі або ранком. Нема що казати, сторона ся хоч людьми зневажена, та Богом не забута, 
коли б тілько не була така чужа… Тут в Чукурларі все Москва 
зібралась, кого не спитай: звідки ви? — зараз відповідь: «Из 
Масквы». Я досі не стріла нікого земляків. Що воно за знак?
Писала мені Окс[ана] Ст[арицька], що Маня має грати головну роль в  моїй драмі…  Я  боюся, що вона придушить 
Ореста,  сівши біля нього на поручі крісла. Як ти думаєш? Подаю свій авторський голос за участь Лілі і Оксани Ст[арицької]
в моїй драмі. «Пиш мені»,  як стоїть діло з сею постановкою, 
все  ж таки la vanité d’auteur I і  мені не чужа….. Міцно цілую 
тебе! до побачення.
Твоя Леся
Мій новий адрес: Ялта, Екатерининская ул., дача Лищинского  (выше переулка).