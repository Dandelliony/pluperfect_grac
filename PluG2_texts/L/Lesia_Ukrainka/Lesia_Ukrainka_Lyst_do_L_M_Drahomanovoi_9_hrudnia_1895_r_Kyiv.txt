
Дорога моя дядино!
Вчора отримали ми з Кол[одяжного] Ваші листи, хотіла я вчора ж таки відповідати, та одложила на сьогодні, бо лихі звістки 
про тіф у одної дівчини, нашої сусідки в Кол[одяжному],  так 
мене засмутили, що я не хотіла в такому настрої писати Вам, аби 
не додавати Вам смутку. Дуже я рада за Зорю, що йому добре ведеться в Женеві, я певна була, що йому там краще буде, ніж в Парижі, уже і то добре, що нема навколо нього тієї blague parisienne, 
бо, правду кажучи, усі оті «en voulez-vous des homards»  і т. п. 
бриніли не дуже-то натурально в устах малого хлопчика.
Пише мені Ліда, що Ви, не маючи від нас листів, завжди Бог 
зна що думаєте і журитесь. Але, Боже мій, невже Ви можете думати, що я можу зо злої волі не писати Вам? Простіше всього 
думати, що з Росії листи ідуть довго і непевними дорогами, як 
воно дійсно і єсть, або що я не виберу часу написати, та й більше нічого. Читаючи Ваші і Лідині докори, мені хотілось повіситись, — не доводьте мене до сеї сумної катастрофи, а то позбавите світ многих геніяльних творів, що мають вродитись 
колись під моїм пером.
Я потрохи починаю знов писати, уже кінчаю різні виписки і приступаю до самої роботи. Але Ви не бійтесь, що я дуже 
переутомляюсь, бо се така робота, що її не можна раз у раз робити, часом через недостачу книжок, а то й так просто через 
непривичку до такої іменно роботи.
Щодо мого здоров’я, то воно іде tant bien que mal,  так як 
і  в  Софії, тільки нога настільки поправилась після Болгарії 
(може, сьому причиною владайське купання), що я в  хаті 
сливе завжди ходжу без палки, а  беру її тільки на вулицю, 
і через те гублю її постоянно і шукаю, так як Ви було очків шукаєте.
Воду залізну все збираюсь пить, та ніяк не зберусь, то не хочеться, то грошей нема, то «так якось».
Чому не пишете, чи є фотографія дядькової хати? Я  Вас 
дуже прошу, як тільки єсть, пришліть мені, як нема лишньої, 
то замовте для мене, а я поверну кошти. Мені дуже тяжко часом, що я не можу глянути на ту хату, що була для мене школою і храмом. Як я розумію Вас, що Ви не хочете розлучатися 
з Вашою хатою, тільки ж я думаю, що, може, де в чому переміна місця була б ліпше для Вас, а надто для Ради, та боюсь я 
писать на сю тему, щоб не уподобитись Вашим услужливим 
друзям в Парижі. А тільки я ніяк не можу привикнути до думки (і не хочу привикати), що ми з Вами розсталися надовго. Ну, 
скінчу тут, бо ще хочу Ліді і Раді написати, поки є час, а то завтра ні́коли буде, відкладати ж на довше не хочеться. Цілую Вас 
міцно.
Ваша Леся
Воно одразу було видно, що M-me Шац — пані «сім з оком», — не 
для Вас се квартірантка! Мені дуже шкода, що се бідне хлоп’я, 
M-r Шац, має таку «загонисту» жінку...
Олеся просить пробачення, що не пише тепер, їй справді 
дуже ніколи, завтра піде в концерт, то треба подвійний урок 
учить — на завтра і на післязавтра.
Мама, певне, на сім тижні приїде сюди, і який час ми всі будемо вкупі, а по Різдві я поїду до папи в Кол[одяжне]. Діти наші 
маються добре і вчаться не згірше.
