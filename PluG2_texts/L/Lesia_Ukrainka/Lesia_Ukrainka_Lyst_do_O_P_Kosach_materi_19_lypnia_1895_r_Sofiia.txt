
7.VII.[18]95
Люба моя мамочко!
Позавчора отримала твій лист, але не могла зараз відповісти. 
Для мене тепер, — скажу правду, — писати листи ціла каторга. 
Окрім того, часу зовсім не було: ми вибіраємось оце на село, то 
все треба збірати та вкладати (туди треба так, щоб і мебель 
свою брати), дядина бідна тепер ледве що може займатись 
сими річами, то вже ми з Радою і вкладаємо і бігаємо по справунках, так що вчора не було ні хвилини вільної. Ми хочемо 
якнайскоріше вибратись на село, те саме, де ми торік з Лідою 
були, — бо тут і гаряче і вже занадто тяжко, треба всім, а надто 
дядині, змінити повітря. Коли не маєш права вмерти, то треба 
мати силу для роботи, а зостаючись тут, її можна зовсім стратити. Хутко приїде сюди Зоря, то й йому ліпше побути на селі. 
Дядина таки виписала його сюди, так ліпше, хоч там його знайомі запрошували в  Англію на канікули, не гаразд йому зоставатись тепер між чужими, та й дядині се буде якась потіха.
У Паріж він не вертатиметься, бо по різних причинах не приходиться держати його далі у  Гольшт[ейнів], а  зовсім у  чужих помістить теж недобре. Здається, дядина скоріш усього 
зробить так, що поїде в Женеву жити, або пошле туди восени 
Зорю, щоб не тратив часу учін[н]я, там ліпше виховувати дітей, ніж тут, звісно, коли стане засобів для того, а коли ні, то 
прийдеться тут їм всім зоставатись, хоч для Зорі се й погано 
знов налажуватись на болгарщину. Щодо повороту в  Росію, 
то, звісно, і вони всі хотіли б того, якби не певні умови, що заставляють задумуватись. Про се не можна говорити серьозно 
доти, доки не буде тих справок, про які ти пишеш. А я так би 
хотіла, щоб хоч Раду можна було привезти до нас, от хоч би на 
рік, — се було б дуже добре для неї. Потім, звичайно, їм треба 
устроїтись усім вкупі, чі то в Женеві, чі то у нас. Ах, про все те 
треба ще розважати та рішати, а тут так трудно думати швидко. Жестока річ життя — не дає навіть опам’ятатись людям, все 
жене вперед і ставить свої питання. Ти не знаєш, скілько вже 
дрібних, але тяжких питаннів прийшлось нам рішати за сей 
нещасний час. Колись я вам усе те розкажу, а писати — ліпше 
й не починати.
Ваня вже поїхав у  Прагу, до 20-го вернеться, а  тоді я вже 
поїду додому, бо, може, мені ліпше вернутись, тут я не дуже 
потрібна буду, а може, навпаки заважатиму, бо дядина, якщо 
на сю зиму зостанеться тута (се, певне, так і буде), то здасть 
половину своєї домівки в на[й]м, а тоді я буду не дуже доладу. 
Та й так уже пора мені до вас, багато треба розпитати й розказати, а писать про те тяжко. Напиши, чі побачусь я з Мішею, 
коли приїду в кінці іюля? Се була б для мене велика потіха. Раніше приїхати не можу. Я так люблю тепер всіх наших тута, 
надто тепер, і до того так мені їх жаль, що не знаю, як і розлучуся з  ними, але що! Я  бачу тепер, що я більше можу витерпіть, ніж думала перше. Так, мамочко, минув той час, коли я 
писала «вішальні» листи, тепер буде все инакше. Ми з Радою 
навіть не плачемо і не скаржимось, але я не знаю, як ліпше, чі 
так, як ми, чі так, як дядина й Ліда. Бідна Лідочка зовсім розхитала свої нерви, вбилась в безсонниці (я тепер з нею сплю, то
бачу!) а дядина, то вже й не казати. Врешті, окрім нервів, вони 
всі здорові, як і я. У мене надія таки на те село, може, там вони 
трохи поправляться. Гострий період минув, але  ж тепер то 
й видно наслідки.
Ти мене простиш, що я не пишу нічого, як воно, власне, сталось і як було потім, я не можу про се писати. Скажу тілько, що 
сталось то дуже швидко, в скілька мінут, і він був без пам’яти, 
так що не мучився, але перед тим остатніх місяців два... Хто 
знає, може, ми егоїсти, що хотіли затримать його при житті. 
Він поліг на полі чести, в остатній день читав свою остатню 
лекцію... Ну, годі! ліпше скінчити!
Бувай здорова і, коли можна, не давайся тузі так страшенно. Власне, ми повинні тепер мати владу над собою. Він научив мене, як люде терплять лихо і боряться з долею!...
Ну, бувай здорова! Чому не пишете, як мається Олеся? Цілую всіх, пишіть все-таки, коли можете. Всі наші тобі кланяються і цілують.
Тявоя Леся
P. S. Пишіть на той же адрес, в село передадуть.