5.XII.1912
Люба мамочко!
Що ж се значить, що ні ти, ні Ліля не обізвались до мене досі 
ані словом? Уже місяць, як я тут, і зараз по приїзді послала тобі 
телеґраму, потім картку, довгий лист і знов картку, і на все це 
ні слова відповіді. Невже ні ти, ні Ліля нічого того не одержали? Але в тім разі дивно, що мене ніхто не запитав, «или я 
жива, или я здорова». Адреса ж моя заздалегідь була відома 
(Egypte, Hélouan, «Villa Tewfik»). I «Р[ідний] Кр[ай]» я вже давно не бачу, а Кл[ьоня] пише, що і там він його не одержує. Чи 
не трапилось чого прикрого у нас в родині? То вже ліпше і се 
написати, бо про лиху річ відомість завжді доходить, часом 
зовсім несподівано і з грубих рук, і тоді вона ще тяжче вражає. 
Не бійся мене стурбувати, бо я вже й так турбуюся і не думаю, 
щоб се було мені на користь. Якби не се, то було б мені тут непогано: погода чудова (раз тілько йшов дощ), я, здається, поправляюсь, одна біда, що примушують їсти багато, бо в мене 
тепер 25 фунтів не стає до моєї звичайної ваги, а тут сьому 
надають велике значіння. Я, зрештою, думаю, що «не в коня 
корм»… Нетерпляче жду звістки від тебе. Міцно цілую тебе. 
Твоя Леся 