
12.ІХ. 1896
Люба Лілічко!
Твій лист, посланий через п. Лісовського, я отримала, а той, 
що йшов по почті, іде і  досі або, може, перетворився в  яке 
инше вещество. Як бачиш, сістема почти при помочі «розпоротих зайців» була б найкращою,  та де ж тих зайців стілько набрати?...
Ну, тепер кажу «гоц!», бо смішно було б думати, що ти можеш не витримати аріфметіки, коли вже инші митарства перейшла благополучно і навіть «со славой». Поздоровляю тебе 
з зеленою сукнею  і бажаю, щоб вона була тобі до лиця, хоч 
і сумніваюсь, щоб се було так. Значить, буде сього року економія на учителях і на — трамваю! Madonna ti guarberà mia gentillissima sorella! 
Френкелю  моє найщирше повіншовання, невважаючи на 
те, що... а впрочем, Бог йому судья, йому було, певне, «не до 
соли» (à propos — що́ там його «Сіль»?),  отже, й не до листів, окрім того, я винна перед ним, бо не прислала йому жадних книжок, коли він просив, а писала тілько усякі дурниці, і вони-то, 
певне, одбили у  нього охоту від кореспонденції зо мною — 
врешті, се річ така, що до неї мені «не привыкать стать».
Гамбарову передай, що я дуже і дуже рада, що він буде у нас, 
і що сподіваюсь сей рік не менше, а може, й більше його експлуатіровать,  впрочем, се, головно, для його власної душі 
спасенія — відомо всякому, хто не кальвініст,  що ся річ нікому даром не дається, — але тепер я лишаю його абсолютно 
в  спокою аж до покінчення екзаменів («пожеланій» не шлю 
жадних, — ти знаєш мій предразсудок на сей щот!)  і не сподіваюсь і не прошу ніяких листів, уступаю своє невелике правона його увагу величній музі Уранії. 
Я б дуже інтересовалась, щоб п. Колесса заїхав до мене хоч 
на день, передай се мамі, і, якщо вона не знаходить нічого против, нехай запросить його у Кол[одяжне] від мого імени — се ж 
не Бог зна який крюк. Запевни його як-небудь, що се для нього 
цілком безпечно і в укр[аїнському], і [в] «галичанському» смислі (в «гал[ичанському]» більш ніж безпечно, але ти йому сього 
не кажи). Так чі инакше, напиши, що вийде з моїми запросинами, я б хотіла се знати хутко.
Скажи мамі, що я можу «повременить» з приїздом у Київ, 
скілько їй се буде треба. Сама я рощитувала приїхати у Київ 
29-го с[ього] м[ісяця] (через 2 тижні від сього дня), але тепер 
через скарлатіну не можна везти Дорочку, а  тут зоставляти 
саму на октябрь (призивний місяць) не випадає. Папа хотів би, 
щоб я зосталась тут з Дорою до ноября, а потім або забрала б 
її в Київ, або мама приїхала б сюди, або він сам був би з нею. 
Як бачиш, мій приїзд «лежить у богів на колінах». Властиве, 
тепер з мене чі тут, чі в Київі користь не велика, бо я вже сама 
собі обридла з  сею ногою; оце недавно подумала, що вона 
вже трохи поправилась, і  сіла за писання aufrichtig  (не лежачи), а  вона, проклята, так віддячила мені уночі і  на другий день, що цур їй! Тепер знов краще, та дарма! я вже їй не 
вірю — «elle ne m’insbire bas de la gonfiance»,  як говорить один 
мій знайомий швейцарець.  Не мало злить мене і «викарная 
боль» (славненький термін?) в  другій нозі — das ist ja schon 
überflüssig!  Ну, та все це не ново, можна й кончить.
Дора дуже жалує, що не можна їхати в Київ, — вона вже почала скучать трошки. Я не маю часу скучать — пишу дуже багато, хоч все по б[ільшій] ч[асті] (як звичайне) «не к делу».
Міцно цілую тебе і всіх наших. Fare thee well! 
Твоя Леся
О tempora, o mores!!! Се відноситься до Старицьких...