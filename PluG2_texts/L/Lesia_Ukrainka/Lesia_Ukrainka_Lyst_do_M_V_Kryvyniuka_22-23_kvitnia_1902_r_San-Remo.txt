
22.IV.02
Пишу до Вас, дорогий брате, таки зараз, нехай Вас мій лист 
шукає. Перше піде «частина офіціальна», а потім «комерс» 
(себто пріватні справи).
Так от офіціальна: п. Нестроєвої вже нема в Сан-Ремо, вона 
поїхала до Мерану, де проживе ще який час з дочкою (Лідією), так що Ви до її приїзду у Львів ще маєте час вернутись.
У всякім разі я перекажу Ваші слова її товаришці, що зосталась тут, вони часто переписуються (а я ще не знаю адреси 
п. Нестр[оєвої]).
Справи з виданнями не тішать мене, але що́ зробимо? Присилайте «лексікон», може, якось виправимо «китайщину». 
Сказати правду, якби то був хто инший перекладачем, то я 
взялась би просто зредаґувати (все ж я, здається, можу писати 
«не круто», коли треба), але сього перекладача я боюся зачіпати, бо він має велику літературну амбіцію (ще не знаю, що він 
і про лексікон скаже).
Що вони сердяться, то вже нічого не поробиш, — через кордони люде завжді сваряться — побачитесь, то й помиритесь.
Коли квестіонар франц[узького] анкетиста вийде до 10 мая 
(н. ст.), то я б хотіла мати його ще тут в Сан-Ремо. А ще краще, 
напишіть, при якій ґазеті він вийде, то я його й сама знайду.
Майте на увазі, що я в Київі ще не хутко буду, не раніше половини іюня (ст. ст.), бо їхатиму довго, з Генуї до Одеси морем,
та з усякими остановками. А крім того, можливо, що раніш 
поїду до Швейцарії попитати провірки діаґноза у тамошніх 
спеціалістів. Коли буду в Швейцарії, то не мину й Женеви, се 
также прийміть на увагу, може, маєте що мені доручити.
Кузьмі я писала в той же день, що й Вам, та відповіді не 
маю… Коли трапиться побачитись особисто, то постараюсь 
вияснити точно, чи можна з ним хоч що-небудь зробити, чи 
треба вважати, що його нема («на нет и суда нет»…).
Щоб анкета не попала в руки обскурних людей, за те ручити не можу, бо то не знаю, від кого залежить, та й то не так 
важно, коли тілько вона поруч з тим попаде і в руки необскурних, — буде тілько видно, що на Україні, як і скрізь в Європі, є 
різні напрями, а се зовсім не біда.
«Записок» я ще не бачила, але тут є один спеціальний маґазін, то, певне, там знайду (може, й сьогодня).
Воно правда, що тут «більше звісно, ніж в Росії», та біда, що 
часом більше звісно, ніж діється справді, се вже доля звісток 
з таких сторін, як Турція, Китай і т. и.
Чому не пишете про уривок «Ткачів», що треба доповнити? — я б воліла зробити се тут.
Напишіть теж, чи підходить Вам та італьянщина (соц[іальна] белетристика), що я збіралась перекладати? То була б 
мені легка робота, сливе розривка, але як не треба, то все ж 
шкода заходу, через те й не починаю.
Та написали б і про другу італьянщину (Вашу).
Як зберуся в Швейцарію, то пошлю Вам телеґраму, а Ви тоді 
пишіть мені на адресу Кузьми (або: Genève, poste restante
 — 
мені). Я буду теж в Берні і в Цюріху, коли вже буду в Швейц[арії]. Та Ви пишіть в Женеву, тоді я отримаю у всякім разі.
Оце й кінець «офіціальній частині» — прошу її прийняти до 
відомости.
Тепер пріватне.
Уважайте, що Ви не тілько не винні, а скоріш праведні передо мною, що не слабуєте зо мною навзаводи, — я дуже не люблю,
щоб мене «мавпували», і волію бути в своїх хоробах самостійною. Як я Вам колись і прозою, й віршами писала (може, Ви вже 
й забули за давностю часу), мене ніколи не потішала думка, що 
ось то, «може, иншим ще й гірше буває»; навпаки, якби я могла 
думати, що то тілько мені гірше, а всім иншим ліпше живеться, то, може б, мені приємніше було, ніж тепер… Зрештою, псіхолоґію Вашу розумію, бо, напр[иклад], я колись чулася дуже 
винною проти Вас, що Ви «на дачі», а я в місті (хоч і в ліжку), 
та й тепер чуюся винною, що Вам треба шукати кредіторів 
або якоїсь «лямки», а мені ні. Ще більш я «винна», що не можу 
бути сама кредітором Вашим… Так що, бачите, ми з Вами 
квіт у всяких «невільних гріхах» і можемо про се не думати.
Щодо діаґнози, то і я не дуже в неї вірю (отже, і в Швейцарію за провіркою збіраюсь), а тілько все ж приймаю на увагу 
«на всякий случай». Дуже може бути, що то в мене все «нерви», 
хоч, сказати правду, вони то і єсть найподліший ґрунт при 
всякій слабості, бо їх медіціна ще досі не вміє ніяк в шори взяти і кождий лікарь з ними обходиться «по своему крайнему 
разумению», по «внутреннему убеждению» і т. д., — словом, 
в нейропатолоґії ще панує до значної міри «диктатура сердца» 
à la Лоріс-Меліков. Нервами я, справді, з 14 літ хорую виразно (а «предрасположена», певне, зроду), а все-таки про жадні 
«верхушечные» і взагалі про катари мені до остатнього року 
жаден лікарь не казав, хоч вислухували мене часто. Я теж думаю, що інфекційний і неінфекц[ійний] процес далеко не все 
одно, а Вам я тілько реферувала думку мого лікаря, наскілько 
сама її зрозуміла.
Зрештою, я великий профан в медіціні і не тямлю гаразд 
ріжниці між «верхушечным притуплением», «верхушечным 
процессом», «инфильтрациею», «затвердением», «хроническим катаром», «катаральным состоянием» і т. д., через те, 
може, ні один з сих термінів мене не лякає, бо я, як дитина, не 
тямлю небезпеки. Дочитуватись і студіювати те все не кваплюсь, бо все одно, думаю, без спеціальної підготовки мало що 
зрозумію, нехай уже спеціалісти сушать собі голову мною, а я 
краще займусь приємнішими речами.
«Самопочуття» остатнього часу у мене досить добре, безсоння нема, апетит незгірший, «кухня» взагалі в порядку, напади 
більш не повторяються, нерви більш-менш не гірші, ніж звичайно, кашель тілько маленький, плеврічні болі слабо і зрідка 
озиваються, на виду я скоріш червона, ніж бліда, тілько вагу 
все трачу «без колебаний» і за сей місяць спустила 1,3 k[ilo], і t° 
остатній тиждень робить «колебания» не в 0,5, а в 1,0, але я відношусь до того спокійно, приймаючи те за «последние тучи 
рассеянной бури» — бронхіту і безсоння минулого.
Що кожде місце має своє «свиньство», то правда, отже, 
і Каїр, певне, має своє. Напр[иклад], я певна, що там мусить 
бути порох великий, як у всякій занадто сухій і гарячій стороні, а мені від певного часу порох дуже вадить, і я рада, що його 
тут у мене нема. Порох, дим і сажа — то мої найбільші вороги 
тепер, через те дуже добре, що мої вікна дивляться на море, що 
в хаті світло електричне і що в Сан-Ремо навіть зимою грубки не в моді (а тепер і не потрібні, бо й так гаряче). Але правда, що тут зміни t° за один день бувають і часті, і досить раптові, та й вітер не завжді приємний, захід сонця завжді трохи 
різкий, і дощ не так уже рідко йде, як я сподівалась. З тим усім 
я вже навчилася рахуватись (мені взагалі прийшлось «учитись жити»), але, може, инший раз і роблю які промахи, бо я 
все-таки не іпохондрічно настроєна і ніяк не навчуся боятись 
протягу, вогкої лавки, нежита і т. и., хоч мені радять боятись 
того всього. Але я вже, певне, і вмру таким «дурним лицарем» 
Парсіфалем, що не знав страху «единственно от необразования», а не від того, що тямив свою силу… Пам’ятаєте: «nur 
Narren haben keine Angst», тим я і об’ясняю, чому я не боюся 
ні протягів, ні — діаґнозів.
Про Каїр ще є час думати; там європеєць може витримати 
тілько зимою, а до того часу, може, «гостям» обридне в Каїрі. 
Мама теж, як і Ви, все мені про Каїр повторяє, — видно, я його 
не мину! Що ж, я рада побачити Єгипет, хоч би для пірамід etc. 
Хоч, властиве, не знаю, чого втікати аж у Єгипет від пустого
катару? Тим часом думаю про поворіт «на тихі води», де сподіваюся бачити всіх, за ким скучила, отже, і Вас. Я певна, що 
для Вас можливо буде одвідати мене в Зел[еному] Гаю, бо, певне, діло не стане за тим, щоб Вас запросили.
Тоді поговоримо і про Galizische Zustände, і про всякі инші, 
які трапляться.
23.IV
Оце послала Ганкевичу шматочок своєї італьянщини для 
«Волі», з просьбою, коли вона для «Волі» не годиться, щоб віддав Вам або «Мол[одій] Україні»; коли дістанеться Вам, то прочитайте і скажіть, що Ви думаєте про такий genre літературний, — може б, ми видали щось більше в такому роді? Я могла б, 
гуляючи, зладити, — се робота нетрудна. У всякім разі я, здається, владаю сим стілем краще, ніж публіцістичним. Мені 
досить сподобалась статя у «Волі» проти бернштейніанства 
«Гасла» — я дещо в тім роді писала Сім[ови]чу, отримавши ч. 1 
«Гасла», та, на жаль, тепер не маю сили писати публіцістику 
для друку, її у мене тепер ледве на пріватні листи вистачає…
Ну, бувайте здорові і забудьте про мої «верхушки», бо «я ж 
тої пригодоньки не боюся»!..
Від Лілі мала я вчора картку, що сильно зубрить.
Стискаю Вашу руку, мій щирий обсерваторе!
Л. Косач