
26.ІІІ, неділя
Люба мамочко!
Не написала я тобі раніш, бо все-таки думала, що, може, ти 
в Полтаві запізнишся, то буде лист лежати. А це сьогодня Макаренко їде, то й віддасть тобі сього листа. У нас, як завжді, ранні і вечірні «перельоти», аж не раз ніколи і вгору глянути. Сьогодня, слава Богу, одв’язалась я вже від того «Лес 
шумит», хоча цілий вечер і ранок на нього пропало, — се 
вже був крайній час, бо автор хоче скористати з пробування тут п[ана] Оппокова і «пристроїти» свій переклад 
у «Зорі». Оппоков зострів мене на вечері Шевченка і там же 
дав мені примірник своєї «Зорі» — нічого собі журналець, надто ілюстрації порядно зроблені, — казав, що 1-ше ч[исло] запізнилось так через Кримського, бо той все не випускав з рук 
передмови до своєї граматики, даючи їй дуже велику «вигризку». Але зате передмова вийшла таки справді гарна і навіть цікава, хоча, здавалось би, на такий сухо-учебницький 
сюжет і трудно щось цікавого написати. Тепер я бачу, що 
популярізаторський талан у Кримського дуже великий. Ну, 
але се все ти сама побачиш.
Людя вже виїхала в Баку. «Особое мнение» підписала, і воно 
сховано у мене. Науменка ніяк не можу вловити, але завтра, 
певне, вловлю. Він чомусь і на вечері Шевченка не був.
Статті своєї я сі дні не зачіпала, ніколи було, та й вечер 
той мені багато перебив, бо як прийшла я з нього у 3-й год[ині] ночі, то так утомилась, що й досі не можу як слід одійти, бо 
все якось виспатись не можна. Я згожуюсь, що про Черн[ишевського] сказано в мене коротко (та се ж тілько конспект був) 
і є помилки в оцінці деяких рисів його епохи, але що про нього самого яко белетриста, то я таки так думаю — рідко хто з белетристів так дратував мене своїм нахабним презирством до 
нашого благородного хисту, як сей самозванець в белетристиці, і я сього не можу сховати. Між иншим, то не було моїм заміром, щоб перша частина моєї статті вийшла навіть цікавішою, ніж друга, бо я таки її головно ради другої писала. Але, 
звичайне, я ще займуся основно першою частиною і прийму 
на увагу твої замітки.
Тілько що прийшла картка од Крив[инюка] і Лілі, що Ліля 
приїде в страсну п’ятницю вкупі з Радою (і, звісно, з Бобриком), а п[ан] Кр[ивинюк] зостанеться в Празі. Отже, значить, 
ти раніш Бобрика будеш дома.
Я забула передать тобі просьбу Людм[или] Мих[айлівни]
одну — про тую ж таки книжку юбілейну, що, може, ти її 
там де-небудь знайдеш, а другу — про листи дядькові до бабушки, якщо вони єсть і якщо ти можеш дати їх Людм[илі] Мих[айлівні]. Вона дуже просила, щоб я передала тобі сю її 
просьбу ще в день твого виїзду, та я якось забула.
Ну, ми з Гусьом купили вже муки, а яєць завтра купимо, 
а з печивом пождемо на тебе.
Палажка якось про двері пам’ятає, може, вже сама боїться.
Радує мене полтавський народ — давно б уже пора так!
Бувай здорова, мамочко, і до побачення. Міцно цілую тебе.
Твоя Леся
На страсну середу знов закликають, щоб кінчати «закладини» Тов[ариства] ім[ені] Шевч[енка],
 бо в суботу сливе ніхто 
не прийшов — потомлені були всі після вечора.
P. S. Приїздив Квітка на 1 ½ суток, а на провідному тижні має 
приїхати днів на 4, спеціально для записування дум. Дід 
Кравченко вже тут, тілько сі дні простудився і співа з великим трудом. Та, може, до провід поправиться. Страх мені хочеться, щоб К[вітка] списав думи «на злість» X[откевичу].