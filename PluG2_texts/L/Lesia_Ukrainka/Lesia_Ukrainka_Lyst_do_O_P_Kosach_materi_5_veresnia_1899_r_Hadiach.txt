
24.VIII.1899
Люба мамочко!
Оце пишу тобі про деякі комбінації, що прийшли мені в голову за ці дні. Здається, краще буде, як я виберусь в Київ раніше, 
ніж було думала. Зуби не дають мені жить по ночах, і за них 
слід би взятись серйозно. До того ж роздощилось, здається, на 
добре, і я знов не вихожу з хати, я ніяк не думала про таку ранню осінь, коли збіралась провести тут сентябрь. Ліля і Оксана 
все одно хотять бути до 1 сент[ября] в Київі, чі не краще б і нам 
з Дорою забіратись з ними? Коли ти не хочеш, щоб ми з Дорою 
їхали, то привези їй учебні книжки, які їй треба по програмі, 
бо вже пора їй кінчати канікули, я б хотіла зайнятися з нею, 
а то вона може розлінуватись. Коли не збіраєшся хутко їхати сюди (може, театральні та инші справи затримають тебе), 
то напиши, як ти про це все думаєш, чі виїздити нам до тебе 
в Київ, чі ти не довіряєш, щоб ми вибірались без тебе звідси. 
Головна причина, через яку я хтіла б виїхати, — зуби, а друге, 
що хтілось би й з Лілею лишніх днів 10 пробути вкупі перед її 
виїздом.
Як же там наші п’єси? Хто грав у твоїй і як вона пройшла? Цікаво, чі послухались актьори хоч трохи твого і мого 
протесту проти халату і т. и. От іще кодло! Передай Люді, що я 
тепер єднаюся з нею в спільній ненависти до сеї почесної корпорації.
Мені пришло в голову, що, може, буде тісно, як ми тепер всі 
разом приїдемо, то вже, може, краще посидіть який час тут. 
Все це ви з папою зважте і напишіть нам.
У нас, слава Богу, нічого нового, нічого не наслучалось за 
сей час, а про наше powodzenie взагалі розкаже тьотя Саша.
Сергей Константинович кланяється тобі; він таки послухав моєї ради і їде в Крим, боїться, що знудиться в Німеччині 
без нім[ецької] мови.
Як там наші гостьї — дами? Коли ще не поїхали, то кланяйся їм від мене. Будь ласкава, передивись мій переклад передмови до «Атта Троля» і віддай його п. Кобринській, хай передасть Гнатюкові вкупі з «Атта Тролем», а коли п. Кобринська 
вже поїхала, то пошли передмову просто Гнатюкові (ул. Чарнецького, 26), а я вже йому раніш писала, що переклад «А[тта]
Т[роля]» йому привезуть.
Я забула попросить тебе внести за мене в Літературне товариство, вони требували з мене, ще як я була в Київі проїздом 
з Берліна, та я тоді ніяк не могла того зробити, а тепер боюсь, 
ще виключать із членів, сором буде. Слід би не гаятись і з Общ[еством] драм[атических] писателей, та то ще є час. Се все 
«на улітний конт», як ти часом говориш. Вибачай, що завдаю 
тобі клопіт, нарешті, як се загайно, то не возись.
Міцно цілую тебе, папу, Микося і дядину з кузенством.
Твоя Леся
P. S. Коли приїде Ліда?
Міша з родиною вже, певне, поїхав. Шкода, що я не бачила, 
от і Євця знов проїхала без мене.