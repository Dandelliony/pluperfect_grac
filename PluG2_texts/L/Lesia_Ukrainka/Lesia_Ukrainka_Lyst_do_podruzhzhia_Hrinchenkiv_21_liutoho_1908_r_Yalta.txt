
Ялта, Дарсановская ул[ица], д[ача] Терещенко
8.ІІ.1908
Вельмишановні Маріє Миколаєвно 
і Борисе Дмитровичу!
Щира дяка Вам від нас обох за надіслані книжки, се справді 
було нам великим дарунком! Та пробачте, що ні одно з нас досі 
не обізвалось навіть і з сеї нагоди. Се тому, що Клим, поправившись трохи, вже почав пеклуватись про заробітки і вкладає в се той засоб енерґії, поки що дуже невеличкий, який має, 
а я, на лихо собі, знов «почала спочатку» свою туберкульозну 
епопею, і моя енерґія від сього не збільшується… Ліля, певне, 
мала Вам розказати, що я тепер серйозно хвора і хотіла лізти 
під хірурґічний ніж, та послухала Ліліної поради і відклала 
трохи надалі цю справу до консультації з більшими медичними авторітетами, ніж ялтинські. Воно, справді, вирізати нирку недовго, та вже назад не пришиєш «в разі помилки», а такі 
«помилки» трапляються… Можливо й те, що мене вже й різати запізно, тоді прийдеться кудись в Каїр мандрувати або 
й далі… Найприкріша мені та перспектива, що коли б не прийшлося дожити віку на чужині, бо туберкульоз нирок найбільше вимагає дуже сухого і гарячого клімату, а де ж його взяти на Україні? Ну, та, може, ще вратує «залізо» («медикаменти» 
щось не дуже помагають), а як ні, тоді вже подумаю про «вогонь». Поки що живу собі та літа жду. Настрій не з приємних, 
«работоспособность» мінімальна. Навіть листи не дуже добре 
писати, бо я вже була одвикла від лежачого писання, то тепер ніяк не наломлюся, а сидіти довго мені вадить, так само 
як і ходити. При тому всьому таки трохи пишу. Маємо одну 
напочату брошюру для «Просвіти» — склавши до купи наші 
«сили», може, таки якось докінчимо хоч сю одну поки що. Тих 
речей, що я в Балаклаві кінчала, я таки й досі, сказати правду, не докінчила, бо мені після переїзду в Ялту було таки довший час дуже сутужно (либонь, клопоти з уряженням пошкоділи), — отож я і до Вас не могла тоді сама написати, — а тепер 
бувають часом довші просвітки, тоді пишу, що можу. 
Живемо ми дуже одноманітно, як і всі в Ялті. Може, й добре, що Вам не прийшлось зазнати «добра» тутешнього, бо се 
«дай Боже витримати!» Все ж не буду невдячною — Ялта вигоїла таки одного з нас: Клим, здається, солідно поправився, 
а може, й видужав, за се вже Кримові дякувати. Ну, а таким, як 
я, либонь, ніякий Крим не поможе: «не було змалку, не буде 
й до’станку». Все-таки, певне, «два віка» проживу… Простіть 
за нудний лист і бувайте здорові, дужі та веселі. Коли обізветесь ще, будемо дуже раді. 
Л. Косач-Квітка 