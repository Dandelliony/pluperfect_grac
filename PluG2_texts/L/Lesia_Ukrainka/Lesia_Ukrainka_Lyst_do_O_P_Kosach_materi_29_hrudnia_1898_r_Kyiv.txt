
17.ХІІ.1898
Люба мамочко!
Нарешті лист від тебе! Справді, ми з Уксусом уже не знали, 
«чему приписать», що ні ти, ні папа тижнів зо два не озивались. Я думала, і таки не помилилась, що ти була слаба! Приїхавши з Уманя, я не писала почасті через те, що не було нічого нового до писання, а почасті через те, що ти обіцяла до 
15-го приїхати, то я сподівалась хутко побачитись. Отже, листи мої не пропадали. Мій остатній лист і одкритку ти мала 
вже досі отримати. Сьогодня, 17-го, я ні до якого «следователя» за тебе не ходила, бо д-ра Левицького брат (судовик) був 
так гречний, що сказав і потвердив своїм фемідам, що тебе 
таки именно нема дома.
Сьогодня я отримала гроші (75 p.), з них оце дала 60 Оксані для гімназії, а модістці вже не могтиму тепер заплатить, бо 
нам нічого не зосталось би.
Я не хожу і так багато, хоч тут зовсім не слизько, а навпаки, 
знов дуже тепло і сухо, тілько просто нема куди і нема чого багато ходить, проте стараюсь гулять щодня, бо шкода не користуватись такою погодою.
Починаю збірати відомости про Берлін. Кажуть, що там 
можна устроїтись не дуже дорого. П[ані] Гіберман казала, 
що операція мусить обійтись рублів у 100 (або й 50), що про 
ціни лічебніц і клінік вона не знає, а на пріватній домівці можна устроїтись з усім утриманням, їдою і пр. рублів на 50 у місяць. Орися, — я оце була сьогодня у неї в гімназії,
 — каже, 
що її тітка Кістяківська живе в Берліні зовсім не дорожче, ніж 
жила в Київі. Впрочем, Орися обіщала написати тітці скоро 
і розпитатись детально, що скілько коштує. Так що можна 
буде зложити якийсь бюджет.
П’єсу мою Пол[онський] давно приніс, тілько я її ще не послала, правду кажучи, головно через гроші, бо й так ми досі на 
позичені жили, а другою позичкою рісковати не хтілось. Тепер пошлю.
Плаття мені вже готово, я вже його й надівала разів зо два, 
дуже добре вийшло. Оксаніне ще не готово, але до свят пошиється. Казала модістка, що на гроші зачекає до свят. Я вже 
рада, що хоч Оксана з своєю гімназією одчепиться, та й взагалі оце ж їх усіх «розпускають» післязавтра, то менше того сіпання буде з конками, сніданнями etc.
Здоров’я моє добре, т. є. я було трохи простудилась після 
Уманя (тоді капосно було надворі!), захрипла сильно, але то 
вже минулось, та й взагалі то було пусте; головно, що припадків не було, може, через те, що настрій у мене «повышенный» 
після розмови з Бергманом. Аж мені самій дивно, що я так уже 
зовсім не боюсь операції, аже ж у людей якось принято боятись таких речей. Може, се я так через те, що сам Бергман не 
страшний, нема у нього і сотої долі тієї важности, що у наших 
«світил».
Однак чого се я розписуюсь? 1) Ти заборонила писать довгі листи, 2) ми хутко побачимось. Отже, до побачення. Цілую 
тебе міцно і гуся меншого теж цілую, а разом з тим прошу 
його «смикнути за перину, щоб гегнув».
Твоя Леся