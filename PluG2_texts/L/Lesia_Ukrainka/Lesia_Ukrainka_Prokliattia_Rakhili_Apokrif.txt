Прокляття Рахілі
(Апокріф)
«Чутно крик в Рамі, великий плач і скарги, Рахіль плаче 
по дітях своїх і не хоче потішитись, бо їх немає».
(Єв. Матв. II, 18)
I
З’явилося новеє світло в світі,
У Віфлеємі, в тихому селі,
І засвітилася у темному блакіті
Нова Зоря, щоб і старі, й малі
Дорогу знали до свого Мессії,
Малого сина вбогої Марії.
Пішли усі поклон йому віддати,
Волхви, царі і вбогі пастухи,
Втішалася обра́на Богом мати,
Сповнялась материнської пихи,
Святої гордости, що кожна мати має,
Як на руках своє дитя тримає,
Бо кожній матері дитя її Мессія,
Давно сподівана і справжена надія.
О, матері! щасливі тричі ви,
Коли про вашу любую дитину
Не дбають ні царі, ні мудриї волхви,
Коли нова зоря очей не вабить сину,
Тоді не треба кидати госпо́ди
І йти на безвість у далекий край,
Щоб ратувать від лютої пригоди
Свою дитину, свій єдиний рай,
Так, як Марія сина ратувала,
Свій скарб єдиний, скарб той світовий,
Що сила темная на страту роковала,
Бажаючи вгасить вогонь новий.
Вночі зібралася мала родина
І подалась в пустиню крадькома,
В пустиню їх зоря провадила сама,
Оберегала їх сторожа янголина.
Безлюдниї шляхи пісковаті біліли,
По них вигнанці йшли замислені, самі,
Як мрії крила янголів леліли,
А винокол був схований у тьмі…
Шука Мессію Ирод в Палестині,
І ллється кров, як навесні вода,
Так падає дитина по дитині,
Як з дерева роса тремтячая спада.
Скрізь голосіння, плач і крик великий,
Риданням Іудея пойнялась,
В Шеолі темному озвався гомін дикий,
І давняя Рахіль із гроба підвелась,
По дітях страчених вона ридає,
Марою білою до трупів припадає,
Прокляття, скарги, мов пожежі дим,
Знялись до неба. Вчув їх Елогім
І посланця свого послав він до Рахілі.
Із неба злинув Серафім зорею,
Наметом засіяли крила білі,
Як, потішаючи, схилився він над нею.
Серафім:
Вгамуйся, бідна мати, не ридай!
Нехай тобі сіяє так надія,
Як та зоря нова. Рахіль, згадай:
«З Єгипту має вам прийти Мессія».
Радій, Рахіль, Ізраіль оживе,
Мессія дасть йому життя нове!
Рахіль:
Радіти, кажеш ти? мені радіти?
О, Серафім! у вас на небесах
Не плачуть матері і не вмірають діти,
Вам невідомий смерти страх.
Мессія! що йому до нашої недолі?
Він пан землі, безсмертний Божий син.
Мої сини в понурому Шеолі,
Не вернеться вже звідти ні один.
Ніхто їх звідти визволить не може, —
Важкий, холодний сон наліг на груди їм…
Ягве́, страшний Ягве́! Таємний Елогім!
Адонаі-Шадда́і, грізний Боже!
До тебе я за помстою вдаюсь,
Тобі я, тінь ображена, молюсь!
Ніхто не може літери змінити
Твоїх міцних одвічних установ,
Чотирнадцять колін заледве може змити
Пролитую безвинно людську кров, —
Дивись, тепер її пролито ціле море
Для того, щоб живим зоставсь один!
За кров дітей моїх, за материне горе
Нехай заплатить сей, Марії син!
Бо коли ні, то в день страшного суду
На Йосафатовій долині стану я
І перед зборищем мерців волати буду:
Себе суди, неправий судія!..
Поблід від жалю ясний Серафім
І тихо знявся мовчазни́ й угору,
Закривши вид крилом сіяючим своїм.
Рахіль стояла посеред простору,
Неначе стовп могильний… Чорна мгла
Тремтіла й никла під Зорею Сходу,
Що ясне й тихе про́міння лила,
Немов живущу і цілющу воду.
На зірку глянула з ненавистю Рахіль,
Блідиї руки здійняла з грізьбою:
«Гори, проклята зірко! на сто миль
Марії й синові освічуй путь собою.
Маріє, радуйся! твій син, твоя любов,
Живий, у захисті, та прийде та година,
Даремне згине так твоя дитина,
Як сі мої нащадки. Кров за кров!»