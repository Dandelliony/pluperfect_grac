
30.VIII
Дорога моя дядино!
Дуже мене зажурила звістка про Ваш бронхіт. Сподіваюсь, 
що досі він уже минув і що Ви не їздили більше у Владаю, бо 
там хоч і свіже повітря, та все-таки різке для людини, що тілько що перенесла бронхіт. Простіть за такі pattes de mouche, 
краще писати не можу — одвикла писати лежачи, а колись добре вміла. Певне, по сімпатії до Вас і я залягла. Нічого особенного у мене нема, нога fait des caprices,  як завжди, та доктор 
совітував полежати з тиждень,  щоб дати їй зовсім успокоїтись. Я, властиве, можу ходить, а тілько сидіть довго не можу 
і лежати боком, а тілько на спині, а мені заважає [це] спать як 
слід, бо я привикла спать именно боком. Причини сьому я не 
можу знайти, хіба, може, те, що я багато сиділа за письменним столом остатнього часу, а може, і те, що самі кості в суставі трошки перемінились, то давленіє на місце, вражене туберкульозом, погіршало. Я не придаю сьому серйозного значіння, 
бо вже се третій приступ за сей рік і, певне, пройде так же скоро, як і ті два, ну, а коли ні, то пошукаємо яких радікальніших 
способів, ніж просте лежання, чі то, як виражається мій доктор, «нравственная повязка». Сія історія поплутала мої плани, і я тепер не знаю, як мені зробити, чі оставатись тут, у Колодяжному, до октября, як я думала раніш, чі їхати в Київ, се 
буде залежать від того, на чому остановиться моя нога, — коли 
перестане боліти, то зостанусь тут, а коли потребує радикальних способів, то, може, поїду в  Київ, хоч і  то ще не знаю, бо 
коли прийдеться, напр[иклад], наложити пов’язку (не моральну, а матеріальну), то, може, краще лежати тут, ніж займати 
місце в тісній і без того київській квартірі. Правда, скучновато тут буде, але се вже «посторонние соображения и к делу не
относятся». А скоріш усього, що се фальшива трівога, і я завтра або післязавтра плюну на всі нравственні пов’язки, встану 
і займусь своїми ділами, як ні в чім не бувало.
Мама і Олеся вже в  Київі, я, здається, писала про се Раді. 
2-го сент[ября] у Олесі перший екзамен по Зак[ону] Божому, 
головний «камень преткновения», коли вона одоліє його, то 
вже можна думати, що все гаразд буде. Мама возиться з ремонтом квартіри, клопоту не мало, бо треба переклеювать, перекрашувать, перебивать і т. д., — утомиться вона, певне, дуже, 
та що ж робить! Микось і Оксана поїдуть 3-го сент[ября] в Київ, 
може, і я з ними, не знаю.
Чі не досить уже сього базграння? боюсь, що Ви утомите 
собі очі таким листом, а то б, може, ще писала. Краще було б 
одложити писання до ліпших часів, та хочеться обізватись 
до Вас, я вхожу тепер в  положення людей, даремне ждучих 
листів. Бувайте здорові, люба, дорога дядино, і не бійтесь за 
мене — не першина, викручусь! Цілую Вас і всіх. Ліді писатиму от-от.
Ваша Леся