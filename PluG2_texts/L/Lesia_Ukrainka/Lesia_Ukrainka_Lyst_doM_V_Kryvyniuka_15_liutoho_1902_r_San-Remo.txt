
15.ІІ.1902
Дорогий брате!
З листа п. Квітки довідуюся, що Ліля поїхала до Львова і що 
папа радив їй звідти не до Петербурга їхати, а до С[ан]-Ремо. 
Хоч Оксана пише, що Ліля 5.II (ст. ст.), отже, через два дні від 
сьогодня, має ставитись на іспит в Петерб[урзі], та є чутка, що 
з іспитів нічого не буде, то, може, Ліля і тепер у Львові. Коли 
вона у Вас, то передайте їй, що я дуже була б рада, якби вона 
приїхала, і не тілько еґоїстично рада. Всі в один голос писали, що вона заморена і кашляє, і голова їй болить; київська 
гостина, либонь, ще «поправила» те все, то варто б їй пожити який час нашим монотонним курортним життям (до речі, 
то не вийде дорожче від петерб[урзького] життя, хіба що ріжниця в проїзді). Он тут моя нова сусідка, слабовита дівчина, 
за три тижні погладшала на 2 kilo, — значить, люде поправляються! Коли в Петербурзі роботи не буде, то, мені здається, 
страйкувати можна і в Сан-Ремо, при чому можна зазначити, 
коли треба, що страйкує не випадково, а вмисне. Конечне ж 
сидіти в Петербурзі під «нагайковий» час нема рації, коли сам 
не можеш нагайку взяти або хоч чужу нагайку перебити.
Коли в Сан-Ремо обридне, можна й до Львова поїхати, однаково «за границею», паспорта нового не брати; а ні, то й додому шлях не заказаний. Звідси я заміряю виїзжати ще не хутко, 
десь аж в кінці мая або в початку іюня, бо мені лікарь радить 
їхати морем в саму спеку круговим пароходом, що йде з Ґенуї 
до Одеси тижнів 2‒3, — тим способом має зміцнитись мій курс 
курації, бо пробування в одкритому морі вважається найдоладнішим з усіх відомих способів для зміцнення нервових 
і слабогрудих. Ліля, якби не хотіла їхати морем, могла б вертати суходолом, via Lemberg.
Вже вечер, отже, кінчаю, бо, властиве, не маю права писати 
ввечері по кодексу мого лікаря, та вже хочеться, щоб лист завтра раніше пішов.
Маюся тепер досить добре, не кашляю, хоч приливи все бувають. Кошмари, що душили мене до галюцінацій, зникли, 
видно, нерви поправились.
Вітаю і цілую Вас і Лілю (коли ще у Вас).
Леся