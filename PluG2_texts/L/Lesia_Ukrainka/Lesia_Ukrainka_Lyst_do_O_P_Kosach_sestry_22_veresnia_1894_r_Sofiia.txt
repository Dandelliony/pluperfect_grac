
10.ІХ. 1894
Люба Олесю!
Вчора отримала ваші листи і переслала твого листа в Паріж, бо наших ще нема досі, може, через тиждень приїдуть 
(а хто зна, може, й пізніше), вони ще не писали, коли именно. 
Я думаю, що ви вже досі в Київі, але сього листа пошлю в Колодяжне, бо писать кому-небудь в Київ з передачою не хочеться. 
Ти просиш приїхати до вашого виїзду, але ж я не можу сього 
зробити, бо обіцяла нашим пождати їх тут і тепер можу їх засмутити, а може, й образити, коли не стримаю слова. Та й самій мені було б жаль, що я їх так мало бачила. Я думаю, що 
виїду звідси коло 20-го октября і запевне буду дома під час набору, бо я б не хотіла, щоб бідний Дроздік зоставався удома 
сам. Добре се, що ви всі троє рушаєте вчитись. Мені так лежить на серці ваша наука. Тілько коли б ти, моє маленьке, не 
переутомилось, стараючись поглинути за два роки усі греки 
й латини та ще й Закон Божий. Погана медицина, коли приходиться самій лічитись, як-от, напр[иклад], мені. Ти хоч гуляй та їж більше, ніж торік. Я, здається, трохи глупий режім їди тримала під час першої половини нашої зіми в Київі. 
Ну, та вже мама, певне, кращий триматиме. Не знаю я, чі 
буду зимою з вами в Київі. Приїду, може, тілько побачитись 
з вами. Не хотіла б я, щоб мама скучала без вас у Колодяжному (мені скучати легче, — я привикла) та розстроювала гірше 
свої, вже і так розстоєні, нерви. Тілько знов і без Дори їй буде 
не добре, — біда се, коли треба переполовинювать дітей. Але 
що ж, нам всім не можна завжді бути вкупі. Невже прийде до 
того, що ми з тобою не будемо бачитись сливе по цілих роках, 
як-от тепер з Мішею? Який се жаль! Тілько що ти дійшла до 
таких літ, що можеш товаришем бути, а тут уже приходиться думать про розлуку. Але знаєш: gdybym miała dwanaście 
siostr, wszystkich bym wykieruwała na professorów,
 — якби то 
від мене залежало. Напиши мені з Київа, де ви оселитесь і яка 
ваша хата. Я тепер навчилась, як можна убрати гарно навіть 
зовсім негарну хату. Привезу вам скілька таких річей, що напевне вам сподобаються, бо воно і цікаво, й гарно. Куклу Амалії постараюсь купить, якщо буде така в тих сторонах, де я 
проїздитиму. Ельза куплена в Відні, а я ж там не буду. Та, може, 
спинюсь в Пешті, там, кажуть, гарні магазіни єсть. Побачу.
Що ти маєш мені такого дуже цікавого розказать? Чі не 
можна б про те написать, а то довго ждати. Мама писала мені, 
через що Слав[инський] не поїхав за границю. Курьйозна якась 
історія. Напиши, як здоров’я Галі. Чом не пишеш про Марисю, 
як вона тепер? Кланяйся від мене в Київі Шурі і Анні Ів[анівні] 
та всім, хто мене згадує не злими путями, а хто ніяк не згадує, 
тому «не амінь».
Завтра тут будуть вибори і сподівана велика «герультия» 
(гвалт, бійка), напишу, що цікавого буде. Ліда, певне, побіжить дивитись, вона дуже цікава, хоч і не дуже смілива. А Рада 
збірається нікуди не виходити весь день.
Бувай здорова! Ще хочу мамі листа написати, то не пишу 
далі, а тут кінчаю. Цілую тебе, Оксану і Микося.
Твоя Леся