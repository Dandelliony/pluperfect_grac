
9.IV.1903
Хтось комусь дякує за скору і точну відповідь! Хтосічок за те 
дуже любий (і не тілько за те, а взагалі і завжді).
Хтось до когось, напевне, раніше 10-го мая не приїде, а навіть можливо, що й до червня не приїде, бо хотять його лікарі затримати, але хтось, може, таки вирветься. Когось хотять 
ще до Швейцарії послати, але хтось уже нікуди не хоче, тілько 
до когось та й додому, комусь уже курорти збридли, і хтось би 
вже хотів раз жити по-людськи, і працювати по-людськи, і про 
жадні курації не думати, і до жадних лікарів не вдаватись. Комусь те все так обридло, що ай!
Якби комусь нерви дали спокій, то хтось би вже був здоровий, але чи вони коли дадуть спокій, то невідомо… Ет, вже ліпше о тім мовчати!
Хтось не скінчив ще «Кассандри», бо комусь тепер вже тілько 4 год[ини] можна писати, а роботи і листів багато. Когось то 
дражнить, але що робити? Хтось бідний і хтів би вже до когось, 
бо хтось та й ще хтось, як зберуться докупи, то все вже не такі 
бідні обидва. Правда ж?
Хтось кланяється Св[ятій] Анні і всій родині і дякує п[ану]
Юліанові за інформації.