Невідомий поет
«В небі ми жодного
доброго батька не маєм…»
(З німецької)
В небі ми жодного доброго батька не маєм;
Ну, що ж такого!
Тут в світовій заметні проживемо, як знаєм,
Хоч і без нього.
З того ж усього,
Що я в побожних філософів міг прочитати,
Навіть собаці нічого не може принадою стати.
Був би хтонебудь отам в небесах,
Чи ж він стерпів би, щоб в нього в очах
Так без жалю, так пекельно затято
Люде і звірі всі вкупі боролись,
Гризлись зубами, труїлись, кололись,
Мучили з розмислом, тонко, завзято?
Батьківське серце того б не стерпіло,
Буреюгнівом воно б закипіло,
Тисячестрілий перун би на землю злетів,
І повбивав би усіх ненаситних катів.
Може гадаєте: «він нам за теє
В иншому світі віддячить за злеє,
І за страшнеє на землі бідування
На небесах він нам дасть раювання?
О, хоч би навіть могли на тім світі
Всі ті замучені люде ожити,
Певне б сказали: Спасибі за жарт!
Вдруге сього починати не варт!
Все вже минуло. Нема що журитись.
Краще заплющитись, щоб не дивитись.
Ще тута знову де візьмуться люде,
Знов обіймання нещиреє буде…
Ні, вже кладіть мене краще в труну,
Там я принаймні спокійно засну!»
Поки живеш ти, то треба, щоб знав,
Що як життя своє прокалатав,
Досить тяжкої роботи!
Добре коли ти упевнився в тім,
Але при тому не втратив зовсім
Духа величности й цноти.
Тілько в душі, що за ціле життя
Не заглушила в собі до людей співчуття,
Що, вкупі з иншими, сміло
Робить великеє діло,
Сорому й страху не знає, —
В ній тілько Бог пробуває.