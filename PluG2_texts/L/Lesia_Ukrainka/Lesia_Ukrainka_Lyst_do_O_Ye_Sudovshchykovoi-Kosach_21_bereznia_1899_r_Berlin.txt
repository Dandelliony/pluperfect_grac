
21–9.III.1899
Моя люба Річчі!
Ти вже другого листа мені пишеш, а я все мовчу, ти, сподіваюсь, не сердишся, бо мені тепер «закон не писан», вживаючи 
не дуже ввічливого виразу. Все я думала, от визволюся з гіпсових кайданів, тоді вже писатиму, але сього ще довго ждати, 
як я бачу. Лежать на спині, зовсім рівно і низько, в гіпсовій нерухомости, се поза не поетична і не літератська, через те я нічого не пишу, окрім листів, та й тих дуже мало й короткі. Знаєш, як діти переводять малюнки на инший папір, накладаючи 
їх на шибку в вікні? при сій роботі дуже руки мліють, — отак 
мені тепер. Через такі чисто механічні причини я забула, що я 
літератор, і коли читала твій лист про мої вірші, то здавалось 
мені, що річ іде не про мене, а про якусь иншу людину, отже, 
значить, я тепер об’єктивна. Тим-то кажу об’єктивно, що «Казка» краще, ніж «Сон», бо вона і по формі літературніша, і по 
змісту цікавіша, а «Сон» написаний ще дуже невмілою рукою. 
Щодо Chef d’œuvre,
 то його, певне, і зовсім ще нема у нашого автора, або, коли й єсть, то недруковане, бо його найкраща 
ліріка (він все-таки лірік par excellence) не видана в світ, та, 
може, і не буде видана. Через що? через брак одваги, бо инакше 
слід би видати, коли вже видавались далеко гірші речі. Тілько, 
заміть, брак одваги не горожанської, а — як би се сказати? — одваги стати «на торжищі» і виложити все, що маєш. По-моєму, 
сей автор по-дурному робить: або зовсім сховай свою ліріку, 
або май одвагу стати з нею вище «суда глупца» і будь вільний в своїй пісні, як музикант, що вважає тілько на серйозну 
крітіку. Наш автор повинен ще добре подумати над сим.
Недавно читала я один глуповатий роман Bourget,, але 
там поставлено цікаве питання про те, наскілько справжня 
моральна особа артиста може і повинна одбиватись у його 
творах. Bourget рішає, що у справжнього таланта його твір 
мусить бути антітезою його біографії, бо, творячи, він завжді 
вільний від свого щоденного «я».
Ех! Трудно писать, треба скінчити!
Щось ви обоє не пишете нічого про Євцю, які її прогреси?
Ну, Adieu-hhh! Цілую тебе міцно, і маму твою, і Євцю.
Твоя Леся