
Село Владая, 12–24/VII. 1895
Шановний друже!
Ваш лист я отримала вже тута, так що він — анахронізм. Ми 
тут вже від 8-го (ст. ст.). Ви думаєте, що нам так-то вже було 
мило сидіти в  Софії, — але що  ж, коли не можна було зібратись раніше, аже сюди треба було везти все з собою, починаючи від ліжка і  кінчаючи ниткою, — тут же «страна предикая» і нема нічого. Треба було ждати, поки пришлють вози за 
нашими річами і т. и. І то вже дякуючи Радиній і моїй енергії, що ми виїхали в суботу, а дядина все казала, що не вспіємо 
і що нема чого спішитись. Але мені так збридла Софія, особливо після убійства Стамб[олова], з усіма її варварствами та
atrocités, що мені вона стала гірше тюрми. Тілько скажу Вам, 
що я тепер, власне, почуваю реакцію після великого напруження сили (моральної й фізичної) за остатні часи в Софії, 
а що я не хочу їй піддаватись, то вона мені ще тяжче приходиться. Надто вночі межи 2-ю і 4-ю год[инами] на мене нападає щось немов овечий вертіж, я чогось кручусь і витягаюсь 
так, що аж кістки тріщать, а на ранок встаю, мов побита. Воно 
пусте і потім проходить, надто коли піду та викупаюсь в холодній воді, а все ж нащо воно? Я боюсь піддаватись тій апатії, що часом напливає на мене, мов якась темна хвиля, бо одно 
те, що треба ж таки про роботу думати (я все переписую листи), а друге (і головне), що наші лякаються, як тілько бачать 
на моєму лиці кислу міну, мені ж не випадає трівожити їх, бо 
я не для того тут зосталась. Один тілько день, зараз по приїзді, 
я піддалась собі, але вже більш того не буде, буду «держать ухо 
востро», аж поки не виїду.
Знаєте, як би я хотіла тепер? Виїхавши звідси, не їхати додому, а забратись так на місяць, на два у яку-небудь таку трущобу, де б ні душі знайомої не було і навіть де не пишуть і не 
отримують листів, та там би засісти або краще залягти та й закам’яніти, а потім вже вернутись на світ, та й за роботу. Але се 
пусті мрії і я знаю, що мені не буде «інтервалу» і дома буде те 
саме, що й тут, а може, й гірше. Ну, та одно мене потішає, що, 
отже, і я до чогось послужу людям у такому великому горі.
Нашим, здається, трохи поліпшало тута — зміна повітря 
і окола, досить гарне місце гірське, все то якось бавить їх і заспокоює. Тілько от сьогодні у дядини зуби болять, та, може, то 
хутко мине. Тут зовсім не гаряче, бо завжди можна знайти затінок і дощі перепадають, ми з Радою вчора, вертаючись з купілю, таки добре промокли, попавши під зливу, але то було 
скоріш смішно, ніж прикро. Жити тут нічого собі, хоч комфорт мінімальний (се досадно тілько ради Л[юдмили] М[ихайлівни], а для нас дарма!), вода шумить день і ніч (гірський поток), дерева, квітки навколо, ніхто нових камениць не будує,
ніхто «ле-е-дя-а-но» не кричить диким голосом, ніхто не розказує про одрізані руки Стамболова, а вже се багато значить. 
Для дядини теж добре, що вона виїхала з своєї домівки. Рада 
багато ходить, квітки збірає, хоч разом з тим і шиє, і господарює. Ліда бідна теж по ночах мучиться так, як і я, але вдень 
нічого собі. Зате Міка зовсім як риба в воді, зовсім здичів хлопець, приходить в хату тілько їсти, спати і лаятись, коли що 
йому не до сподоби станеться, загорів, почервонів, зовсім гайдук зробився. Іван наш тепер в Празі, і се добре, що він поїхав.
Зоря таки приїде сюди, бо по многим причинам йому не випадає зоставатись у Гольшт[ейнів], устроювать же його в инших — трудно поза очі. Тілько ще не хутко приїде, бо прокляті 
французи пізно ферії починають, десь аж в кінці іюля.
Я просила Георгова  вислати вам в коректі некр[олог] 
з «Прегледу», сподіваюсь, що він се зробить. Я б його Вам переклала, та довго се буде, бо тут почта всього двічі на тиждень 
ходить, то се загайне діло. Але все-таки пишіть, як що Вам треба в Софії, то можна вмисне туди поїхати.
А знаєте, Ваш лист так був згорнутий, що мені найперше 
кинулись в вічі слова: «Єй-богу, не хочу Вас і знати й бачити — 
во віки віков!» Я не на жарт злякалась — за що така напасть! 
Я й не знала, що Ви такі лихі! Ну, бувайте здорові!
Л. К.
Присилайте адресу Лукіяновича.
Мені щоночі сниться дядько, немов я шукаю для нього 
книжки в бібліотеці його...