
11 серпня 1911 р. Кутаїсі
29.VII.1911
Любая Лілеєнько!
Спасибі тобі за гроші. Таки, правду кажучи, дуже до речі прийшлися, бо
я вже свої київські придбання розпустила на
ремонт літньої одежі та білизни та й зосталася ні при чому.
А тепер знов трапився екстра-видаток: Феокт[иста] Сем[енівна] вчора
вирушила раптом в Київ, але через причину не внутрішню. Ал[ександр]
Ант[онович] написав їй, що лічиться
голодом, начитавшись, як звичайно, якихсь брошюр, що се
ратує від всіх хороб і, здається, навіть від старощів (йому вже
під 70 літ!), отож сьомий день не їсть абсолютно нічого, тілько
сиру воду п’є, і при тому ходить на службу. З сього ми вивели,
що він вже не може без опіки жити (межи нами, я переконана,
що він вже й давно ненормальний), і Ф[еоктиста] С[еменівна]
поїхала його ратувати і забірати сюди. Зрештою, переїхати до
нас він і так мав не пізніше сентября, так що се мала́ ріжниця,
тілько Ф[еоктиста] С[еменівна] ма́ла велику турботу, плакала і т. и. З
одного боку, то воно й добре, що їй прийшлось виїхати, бо вона знов уже
почала було ґдирати (либонь, з нудів,
бо всі знайомі роз’їхались) і їх відносини з Кльонею робилися
прикрі, та й мені разів два трудно було «видержати характер».
Тепер, звісно, це все відступило набік. Найкраще, як вона займеться
своїми інтересами і своїм чоловіком та одверне свої
думки від нас…
В гори ми не їздили та навряд чи й поїдемо, бо Кльоню на
іюль не пустили, а тепер не раніше 7 августа відпустять, то
в горах уже, либонь, холодно буде, принаймі для мене. Та
й так не знаю, чи стане фінансів поїхати, — я вже було думала, щоб хоч
Кльоня без мене поїхав, а тепер, може, і йому не
прийдеться, бо ще ж не звісно, як там у Києві старі свої справи
поведуть (тим часом се коштувало нас 60 p[ублів], але се ще
початок…). Ну, та як сей місяць Кльоня матиме в хаті повний
спокій та з 7го і відпочинок від діл, то, може, і тут поправиться,
особливо, як не жалуватиме грошей на виїзди за город, бо
тут чудова околиця і повітря в горішній частині добре (ми, на
жаль, мусимо жити в долині раді суда і базару).
В Хоні ми повинні переїхати 7 сентября, бо вже Кльоню
туди назначили, тілько його заміститель ще сюди не явився,
хоча до 7 авг[уста] мусить уже явитись, а з 7го Кл[ьоня] має ще
місяць «на переїзд», отож і має бути відпочинок, бо справді переїзд тут
недалекий — 26 верстов від Кутаїса.
Вчора я отримала остатню порцію переписаної «Історії» — тепер уже є
вся. Тілько, знаєш, Лілеєнько, се чимала книжиця буде (аркушів 15
приближно, і то без малюнків),
а якще додати якісь кліше, як ми хотіли, то чи під силу воно
буде твоїм фінансам? Може б, ти списалась із Петерб[урзьким]
Товариством, чи не видало б воно або принаймі помогло б
тобі видати. Воно ж видало географію і инші подібні книжки, то, може б,
видало і сю. Зрештою, я не настоюю на сьому, се
тілько так, порада на всякий случай, а якщо для тебе приємніше і під
силу видати самій, то ся порада сама собою відпадає.
До октября я надіюся переглянути як слід рукопис, якщо переїзди,
здоров’я або щось инше не перешкодить. Досі мені не
давала сього зробити спочатку деяка хатня робота, а оце недавно —
«найшов стіх» писати, то я дещо з давнішого підкінчила, а крім того,
написала драму-поему в 3х діях днів
за 10, з якимсь таким імпетом, що не могла вночі спати, а вдень
їсти, аж Кльоня вже боявся за мене і раз навіть примусив випити брому.
Як я її скінчила, то таки трохи послабувала — було t°
38° і чималий занепад сили, так що мене трошки підтягло, але
тепер уже нічого. Може, такій t° «сприяло» ще й те, що в нас цілий іюль
дощі лили, так що соняшне лічення прийшлось перервати. Приємніше було б
думати, що винні дощі, а не драма,
бо невже ж через якісь дурні нирки прийдеться укорочувати
розмір своїх творів? Колись я могла по три тижні зряду інтенсівно
писати, ще не так давно — два, а се невже на один з’їду?..
Здоров’я моє, себто вигляд і самопочуття, таке ж, як ти бачила в Києві,
a t° майже щодня 37,4 (нижче 37 буває рідко) — звичайне, не цілий день,
а так від полудня до 6–7 веч[ора], — увечері здебільшого бувають «точки
та обрізки», за весь час, що
я тут, ледве кілька днів можна таких нарахувати, коли їх не
було. Але все то чисто об’єктивне і нічого суб’єктивно не заважає, за
вийнятком скількох днів, коли прокидались болі в нирках, тілько тих
днів було мало.
Кльоня був би здоровий, якби не перетомлювався, а то зле
спить і нервується, та часом і на болі в грудях скаржиться
(кашлю нема) — ну, та вже ж, може, кінець тій каторзі!
Посилаю тобі фотографію (домашню). Не думай, що се
наша ся «обстановка», — ми живемо в чужій хаті, а нашого там
тілько два складаних крісла з моїм вишиванням.
Я дуже рада, що Михалюньо видужав. Страх не хотілося
припускати думку про ту «золотуху» — начулася я вже її чимало! Хоч би
воно вже за це літо загартувалося, щоб зимою не
слабувати.
Чому Доруня не зробить собі операції — се ж, здається, тепер легко
роблять? Як там діло з її виноградарством?
Цілую міцно тебе і твоїх гостей-родичів, хто є в сей момент.
На зиму треба тобі Михайла Кривинюка-старшого в Катериносл[ав]
залучити, то й не буде страшно. Кльоня тебе цілує.
Будь здорова, Лілея моя, Михалюня поцілуй.
Твоя Леся