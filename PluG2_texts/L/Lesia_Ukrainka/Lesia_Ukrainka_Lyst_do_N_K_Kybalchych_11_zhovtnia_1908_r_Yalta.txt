
Ялта. Ломоносовский б[ульвар], д[ом] Хорошавиной
28.ІХ (11.Х).1908
Дорога товаришко!
Того разу, як я писала до Вас, була я така втомлена і заклопотана, що й
не написала до ладу, що треба. А хтіла я запитати
Вас, чи знаєте Ви гаразд італійську мову та чи могли б зробити переклад
якогось порядного белетристичного твору; я помогла б Вам пристроїти
його у «Вістнику», бо там відносяться
до мене прихильно. Коли Ви в прінціпі на се згожуєтесь, то я
можу списатись з редактором, чи не замовить він Вам якогось
чималого перекладу (романа або драми) на 1909 рік, тоді, маючи виразне
замовлення, Вам не страшно було б тратити час
на таку роботу, бо знали б напевне, що вона не пропаде дарма. Звісно,
за переклади платять менше, ніж за оріґін[альні]
твори, та зате переклади легші вже тим, що не вимагають спеціального
настрою і їх можна робити хоч і прихапцем межи
иншими клопотами. Тепер саме час списатись про се з «Вістником», бо він
ще, певне, не має готових матерьялів на 1909 рік,
а може, саме дбає про їх. Було б добре перекласти щось Матільди Серао
або Ґрації Деледди (хоч сю Деледду трудно перекладати, бо вона пише
діалектом здебільша), а зрештою, може,
Ви там і краще можете вибрати, ніж я здалека.
Сьогодня я отримала листа від сестри. Вона обіцяє при помочі знайомих
лікарів постаратися про практику для Вашого
чоловіка. Що ж до видання Ваших віршів, то вона, на мої запити, пише,
що видавця поки що не вдалося знайти, бо якось
фінанси зле стоять у відомих нам видавців, але що вона ще не
скінчила всіх переговорів і, може, таки вдасться знайти кого.
Вона запрошує мого чоловіка писати брошюрки до київської
«Просвіти» і пише, що «Просвіта» тепер за те платить: за оріґінальні
твори по 24 р[ублі] від аркуша, за компіляції і перерібки по 16
p[ублів], а за переклади по 12 p[ублів]. Може б, і Ви
щось туди надіслали. Звісно, се плата невелика, та зате видавництво
сімпатичне.
Я таки все Вам плани літературної роботи подаю, хоч, може,
Вам се і не до мислі тепер. Але ж трудно мені погодитися з тим,
щоб трактувати Вас инакше, ніж літераторку, хоч я сама тямлю ліпше, ніж
хто, що бувають такі часи, що й в «присяжних»
літератів перо не слухає руки… Так, будьте ласкаві, напишіть,
як Ви зважите щодо «Вістника», — я негайно напишу туди,
коли можна.
Як маєтесь тепер? Як здоров’я Ваше і Вашого чоловіка? У нас
наче трохи ліпше: чоловік вже потроху виходить з хати, тілько голосом
ще як слід не владає. Моє здоров’я мов трохи гірше,
ніж було до сеї хатньої катастрофи, — та се натурально… ну,
нічого, поправлюсь, я таки живуча і за себе не боюсь.
Чи вже виїхали Садовські в Рим?
Будьте здорові. Щиро вітаю Вас і Вашого чоловіка — спасибі йому за прихильність.
Леся Українка 