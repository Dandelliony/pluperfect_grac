
Київ, М[аріїнсько]-Благовіщ[енська], 97
26.ІІ.1906
Хтосічку мій дорогий та любий!
Як же я винна і перед Вами, і перед собою, що так давно-давно 
не писала до когось! Я знаю, хтось мені вибачить, як уже не раз 
вибачав, але мені самій тяжко вибачити собі. На той лист я повинна була б відповісти зараз, так, як і хотіла. Хотіла, а чому ж 
не зробила? А от тому, що спочатку здалось мені, немов на таке 
не можна відповідати короткою карткою, а довгого листа не 
було ні часу, ні змоги написати, а потім час минав та й минав, 
та й настав уже той момент, коли то думається про листа щодня, щогодини, але вже не пишеться, бо і сором якось, і немов 
трудно, вже треба якийсь «лід» пробивати, лід власної інертности і дрібних перешкод, що нагромажуються щодень все 
більшою масою, мов лявіна… Але от я пробила той лід, пішла супроти тої лявіни, і вже мені легше, бо вже я можу говорити до когось завжді мені любого, завжді близького. Я ж до 
когось раз у раз говорю душею і думкою, і якби всі ті мої розмови виливались на папір, то вийшло б багато-багато листів, 
хтозна-кілько раз більше, ніж їх було і є доси. А може, і з кимсь 
так діється?.. Хтось (білий) має тепер мрію поїхати сього року 
на Буковину, але ще боїться про те говорити, бо хто зна, чи 
вдасться, — комусь тепер матеріяльно трошки є клопіт, не такто і крайний, як загайний, але, може, далі якось полагодиться. А комусь би пора до «санаторії на Новім Світі», ой пора! 
Хтось таки дуже зранений і збитий долею за сі роки… Хтось 
знає, що і в «санаторії» тепер всі хорі і мають досить смутку та 
й клопоту, але хтось не додав би клопоту, хтось тепер фізично 
не такий безпорадний і, може б, навіть щось трошки вмів би 
й помогти (хтось, як треба, то й господарним уміє бути), і хтось 
би не хотів нічим докучати комусь дорогому, навіть жадними скаргами чи «сповідями», лише комусь треба би послухати чийогось любого та лагідного слова, голосу поважного 
і тихо-глибокого, хтось би хотів побути під тим поглядом, що 
без слів промовляє щось таємне і разом таке зрозуміло-рідне. 
Мій любий хтось не «добродушний», але добрий (nicht gütlich 
aber gut), і тому хтось хоче до когось. А хтось білий радий би 
з свого боку неба прихилити комусь дорогому і такі «паси» робив би йому… Хтось не знає чому, але мусить плакати в сю хвилину… Ні, ні, не треба так, нехай хтось любий не журиться 
кимсь, то так щось собі до серця приступило. Ми ж тепер всі 
знервовані тут, у всіх якось «душа не на місці». Се такий був 
тяжкий, і грізний, і величний рік, стілько було в ньому страшних контрастів, «вершин і низин», буйних надій і траґічних 
розчаровань, великих перемог і незагойних ран… Та й особисто для мене сей рік (починаючи з минулої зими) теж був 
таким, — він зміряв силу духа мого, я знаю тепер, що́ я можу 
і чого не можу, та хоч я тілько що плакала, але то собі «нерви», а я таки знаю, що я ще сильна і що не люде поборють мене. 
Зрештою, я ще найгіршого в світі не пережила, — мій хтосічок 
перебув гірше і таки подолав, — тому і не маю права і не хочу 
скаржитись. Хтось тілько все ж «хоче на Буковину» — там би 
вже став знов здоровий. А тепер хтось таки й так, фізично, 
трошки хорий, болить його нога (ходив багато та й розтяг собі 
щось там у пальцях), і все чогось голова болить, аж обридла. 
Хтось томиться дуже, бо в нас все дуже велике товариство і галасу і діскусій різних на гострі сучасні теми багато, а хтось від 
того за сі роки одвик і ніяк звикнути не може.
3.III. От яке-то чиєсь писання! Оці кілька днів минули у всякому клопоті і перебили комусь листа. Але тепер вже «спокій 
в краю» і хутко буде й зовсім тихо, бо наші потроху роз’їздяться (тато і Микось вже виїхали на Волинь, а мама сими днями 
поїде в Гадяч), ми з Дорою тілько дві зостанемось, то менше 
людей в гості набігатиме і хтось могтиме покінчити всяку розпочату писанину, а її ж таки немало є!
Мене просить редакція «Вільної України» (Пе[те]рбург, Невский проспект, 139, кв[артира] 60, редактор Антон Шабленко), 
щоб я передала комусь її просьбу, чи не прислав би хтось щось 
із своїх творів до «Вільної України», — вона би дуже рада була 
щось чиєсь видрукувати, але не знає чиєїсь адреси, щоб удатися до когось формально. Та, може, комусь чорненькому то не 
образа, що його просять через когось білого?
А від когось білого та сама редакція просить його переклад 
«Ткачів» Гауптмана, що хтось колись полишив у Чернівцях у когось чорненького, — либонь, рукопис і досі в когось лежить? Я оце зараз напишу до Сімовича і попрошу піти до когось взяти той переклад і послати мені почтою, чей же, дійде. 
Бо я знаю, що хтось не може саменький посилками клопотатись. Тілько нехай хтось буде добрий відшукати той рукопис 
(десь має бути в чийомусь столику).
Чи хтось знає, що хтось досі не бачив збірника на честь Когось? І чи хтось знає, що хтось досі не викінчив «Кассандри»? І чи хтось знає, що хтось має 5 напочатих поем і 3 нескінчені повістки і ніяк ладу їм не дійде? І чи не скаже хтось, 
що когось другого бити варто? Нехай скаже, коли варто, то 
вже хтось сам себе наб’є.
Комусь страшне не сподобалась «Пародия» Маковея 
в «Шершні» — справдешній Kneipenhumor,
 — як йому не 
сором? Чи хтось читав його історічну повість? Здається, не 
дуже славно вийшла, коли вірити критикам, але ж їм не завжді можна вірити, як відомо. Чи хтось знає, що один його найлютіший критик від самого Різдва сидить в тюрмі («політичним»), а тепер захорував на сухоти і вже в тюремному 
шпиталі, кажуть, що зовсім зле з ним діється? Така доля спостигла тепер багато людей, і хто зна, коли тому край буде… От 
ще pendant: той, кого вкупі з Вами так зганьбив оцей критик, тепер на еміґрації (теж «політичний») після всяких тарапат — значить, тепер «ідейні» з «безідейними», «реалісти» 
з «декадентами», «екзотіки» з «питомими» — всі порівнялися…
Скінчу вже тепера, а то ще знов не дадуть скінчити (адже 
тричі перебивали сьогодні!). Коли хтось любий хутко напише 
словечко комусь білому, то хтось білий буде дуже щасливий, 
хоч і тямить, що він того щастя не гідний. Чи краще комусь 
живеться? Хтось так часто-часто думає про когось!
Чиїйсь родині поклін.
Хтось
P. S. Ага! Мало хтось не забув: чи не знає хтосічок, чи то можна 
по обряду православної церкви на Буковині, щоб кузен брав 
шлюб з кузиною? Мене давно просили про те запитати, а я все 
забувала. Може, хтось буде добренький, не забуде і при нагоді 
комусь напише.