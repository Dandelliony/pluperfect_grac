
Дорогий Михайле!
Будьте ласкаві, передайте (чи перешліть) скоренько сього листа
пр[офесору] Гр[ушевському] — я не знаю, де саме тепера мій
адресат. Скажіть мамі, якщо вона в Києві — нічого про неї не
знаю, — і хто ще з наших в Києві є, що я хутко їм напишу, а тепер не
можу — ледве діловий спішний лист наскребла, — бо
дуже ослабла. Переїздячи, заслабла на якийсь не то тіфоід, не
то гострий катар кишок (t° була під 40° з бредом, галюцінаціями і
чотирма глибокими нападами млостів), оце тілько три
дні, як я почала трохи вставати, і ще маюся слабо.
Прошу Вас, підіть до «Вістника» і візьміть, що там належить мені за
єгипетські вірші, і там же купіть для мене у складі ті два томи
«Матеріялів до Р[усько]-укр[аїнської] Етнольоґії», що мають
підзаголовок «Дитина» (збірка Грушевського,
не професора, а иншого), которі то саме томи, не пам’ятаю —
там знайдуть. І візьміть належні мені книжки «Вістника», від
V-ї до X-ї включно (за сей рік), та вкупі з «Дитиною» пришліть
мені посилкою, оплативши пересилку з гонорару, а що лишиться грошей —
теж пришліть. Може, п[ан] Петруненко буде
ласкав помогти Вам при почтовім клопоті.
Цілую Вас і маму, п[анові] Петрун[енку] уклін.
Ваша Леся
