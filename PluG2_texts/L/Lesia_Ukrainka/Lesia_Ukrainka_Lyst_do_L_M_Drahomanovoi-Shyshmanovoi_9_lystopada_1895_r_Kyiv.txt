
Мила моя Лідочко!
Се nec plus ultra похвально з твого боку, що ти мені другого листа написала, не ждучи відповіді на перший. Перший я отримала, їдучи на вокзал, щоб одправитись в Київ, і через те не було 
часу написати тоді ж таки. Ну, а в Київі уже було плохе писання; тепер мовби якось більше часу, або, краще сказати, я навчилась його знаходити, а спочатку якось незамітно летів день за 
днем, і я не зчулась, як два тижні минуло, відколи я тут. У мене, 
як і у всіх нас тут, роботи багато; учусь і других учу, пишу багато, ще більше читаю, час зайнятий... і все-таки сумно! Багато моїх знайомих з Києва роз’їхалось, і він спорожнів якось. 
Боже, як за один рік забули тут про мене! Та, впрочім, окрім 
Люді С[тарицької], нема кому так то і пам’ятать. Сьогодні приїхала Маня Ст[арицька], я бачила її, вона згадувала і розпитувалась про тебе, казала, що довго, бувши малою, думала про 
те, коли б зібрати гроші і поїхати до тебе. Вона славна людина, 
і акторське життя не спортило її, що далеко не зо всіма буває. 
Взагалі ж у Київі якось тихо, я мало до кого ходжу, більше дома 
сиджу, обложившись іностранними книжками. Після колодяжанського господарського життя тут почалось книгоїдство.
У Колодяжному тепер мама і Дора сидять, та, певне, довго 
не всидять, хутко сюди прибудуть. Тут наші учаться завзято, 
а Ліля (Олеся) то вже і занадто над латинню сокрушається. Всі 
вони з Колодяжного чимало похудли, і Оксаночка щось трохи 
споганіла (cet âge ingrat!), а Микось нічого, все такий же «волоокий». Авторитет я маю над ними великий, так що ніяких 
сцен і драм у нас нема, а то ж папа торік, пам’ятаєш, все жалувався мені на них. Багато значить, впрочім, що нема самого 
безпокойного елементу — Дори, от нехай-но ще вона приїде! 
Квартіра у наших нічого собі,  я вже і з вулицею Назарівською помирилась. Єсть у нас і квартірант, студент грузин, мій 
учитель і ученик разом  (він мені помагає учитись по-латині, а я йому — по-французьки), котрому наші діти роблять усякі штуки «в свободные от занятий часы», але він усе приймає 
з кротостю і терпінням, вроді того, як «бватя» Мікину дружбу. 
Бачила я недавно Клісургського, — уже кінчивший студент! 
(risum teneatis, amici!). A  знаєш, мені досадно було читать 
звістку про допущення жінок в вищу школу. Учитись до Вас я 
навряд чи приїду, от-от стукне 25 («стара стала, глупа стала — 
ум кончал!»),  тут уже якось самій треба собі радити.
Ну, а тепер я кінчаю, уже 1 час ночі, а я ще непремінно твоїй 
мамі напишу, а то завтра абсолютно не буде часу. Як здоров’я 
маленької мечки і  як поживає велика мечка? А  що там моя 
«бедненькая, толстенькая Лідочка»? Всіх Вас цілую.
Леся
На мене щовечора нападають такі приступи журби, що колинебудь з ума зійду. Я не знаю, коли се кончиться...
Привіт і поклон M-me Белчевій і всім добрим людям софійським