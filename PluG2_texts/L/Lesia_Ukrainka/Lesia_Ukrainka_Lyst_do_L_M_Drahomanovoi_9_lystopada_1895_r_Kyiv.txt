
Киев, Назарьевская, № 21
28.Х. 1895
Люба моя, дорога дядино!
З Лідіного листа бачу, що Ви таки отримали мої листи і, може, 
вже не дуже сердитесь на мене. Вірте, що я ніколи не мовчатиму по злій волі, а хіба, може, час буде зайнятий так, що я не 
зчуюсь, як він уплине, або що-небудь таке надзвичайне станеться. За нас Ви будьте спокійні, тепер уже і  в  Колодяжному не страшно, епідемії кінчились. Я  виїхала звідти і  зоставила своїх больних поправлятись, вони вже почали при мені 
очунювати (иначе я й не поїхала б!). Тут мені роботи чимало, 
бо для моїх занятій історією (Ви знаєте?) прийшлось учить 
латинь, іменно учить наново, бо хоч я її колись і знала, та забула «основательно». А  тепер от і  сокрушаюсь над усяким 
«Magna carta»  та «Depensio npo populo Anglicano»  — нічого не поробиш. От, дякуючи Раді і всім Вам, мені тепер уроки 
мої нічого не стоять, бо виходить, що я настілько тямлю по-французьки, що можу других учить (звісно — починаючих!). 
А софійська англійська наука оказалась настілько солідною, 
що тепер я в потребі можу й без словаря читати такі речі, як 
Carlyle Ac. Та чі тілько се завдячую я софійському життю? 
Об однім тілько жалую, що я ще раніше не поїхала до Вас.... 
Як тепер Рада, чі буде вчитись по-англійськи? Вона хоч би 
сама пробувала читати книжки — жаль забувати. Чому то вже
Рада мені давно не пише, мені вже скучно без її листів. Я рада 
за Зорю, що він добре устроєний в Женеві, я чогось думаю, що 
там йому буде ліпше, ніж в  Паріжі, обстановка буде більш 
учебна, а се багато значить. Наш Микось, відколи став ходити у  школу, перестав лінуватись і  учиться дуже порядочно, 
так же, як і  Оксана. Взагалі напрямок наших дітей мені подобається — такий він собі робочий! Жити мені з ними легко, 
клопоту багато нема, великі вже вони. З Олесею ми в добрих 
відносинах, мені часто здається, що вона старається загладить передо мною своє торішнє небратерське поводіння. Я думаю, що з неї таки будуть люде. Одно страшно, коли б вона 
собі здоров’я не розстроїла надмірною наукою. Впрочем, сього 
року вона виносливіш, ніж торік. Мені тут всі говорять, що я
поправилась, а мама каже, що я зовсім швах, і се певніше, бо 
я ніяк не вихожу з  головокруженій і  приступів страшного 
суму, надто по вечерам. Стараюсь не піддаватись, та не завжді 
вдається. От і тепер пишу Вам з головокруженієм (воно й видно по дурному листі!), врешті, се, може, того, що вже нерано, 
а у мене софійська привичка пізно лягати.
Як же там у Вас справи? Чі не дуже наскучають Вам Шаци? 
А головно, хотіла б я почути, що Ви хоч трохи не так журитесь. 
Я тут як зостріну яку жінку в траурі, то мені аж серце стискається, спогадуючи про Вас, і Раду, і Ліду. До Вас тепер тілько 
мене бракує.... А знаєте що? найліпше, якби Ви до нас їхали!
Бувайте здорові, писала б ще, та вже пізно, а завтра ніколи. 
Цілую міцно Вас і Раденятко.
Ваша Леся
Ліді листа посилаю не заказним, на пробу, чі дійде.
