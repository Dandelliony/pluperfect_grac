
Київ. Стрілецька, 9
30.ХІ. 1893
Мила моя молоденька кна-кна!
Що ти про мене думаєш? Що я лиха, злопам’ятна дівчина 
з кришталевим серцем у грудях. Ні, вірь мені, не через злопам’ять не писала я тобі досі, а просто через те, що ніколи було 
великого манускріпту писати, такого, щоб загодити всі твої 
питання. У нас мама гостювала тижнів півтора, і за той час 
у нас в хаті подвійно людей було, поза хатою подвійна біганина була, а мені за столом подвійна писанина, — я виготовила 
«Атта Троля» до друку (переписала, виправила і т. и.), переписала твою «Хмару», дещо з своїх дрібниць давніх («Метелика» тощо) до «Зорі». Окрім того, у нас була двічі «Література», 
велика й маленька. Скілько раз я ходила з мамою на Крещатік, я не знаю. Все оце одбірало час і про серьозну літопись нічого було й думать, а ограничитись пустим фельетоном не 
хотілось.
Однак, кажуть люде, qui s’excuse s’accuse, то я краще буду 
що иншого писати.
Не знаю, чого мама писала, що тьотя Саша ображена на 
тебе, я з її листів сього не бачу, та й не думаю, щоб вона була 
така формалістка, аби ображатись за неприглашеніє, аже ж 
все одно вона б не приїхала, то чого ж там ломить комедію 
з приглашеніями. Листів прочих родичів на сю тему я не читала, але теж не думаю, щоб вони могли довго і серьозно сердитись за се, бо воно було б смішнувато. Мама тепер сама дуже 
вразлива, то їй здається, що і всі инші в такому ж настрою, а я 
думаю, що се запрошення чі незапрошення зовсім уже не такої колосальної ваги діло, щоб могло псувати відносини між 
доброю родиною. Шкода мені тілько тебе, що тебе от уже з рік 
раз у раз «дерев’яною пилою пиляють», за се я часами почуваю немов якусь уразу до мами, хоч я знаю, що вона не винувата. Що ж, коли у неї такий façon d’aimer, що вона безпощадна до того, кого любить. У мене сей façon зовсім инший, і якщо 
я кого пиляю, то хіба саму себе, та воно зате нікому не вадить. 
Мама, запевне не знаючи того зовсім, пиляла не раз і мене, 
та не то що пиляла, а в саме серце вражала, тілько, я ж кажу, 
тут вона вже зовсім не підозрівала, що мені болить від її слів, 
а може, й знати сього ніколи не буде. Взагалі ж вона до нас була 
дуже добра тепер і все казала, що їй чогось дуже шкода нас, що 
ми ї[й] (а надто я) нещасними здаємось. Я думаю, се того, що 
вона скучає за нами. Страх мені шкода, що прийшлось нам 
покинути маму на цілу зіму, але ж инакше не можна, бо Пуц 
міг би зовсім «збуяти» без науки, подобаючої віку його. Я дуже 
рада, що я нарешті допалася до англійської мови, — ну, вже ж 
і утну я колись щось із Байрона, аж чортам жарко здасться! 
Я занімаюся вкупі з Людею, і через те ми з нею часто бачимось, бо помагаємо одна одній зубрить французько-англійські переклади. Викладова мова у нас французька. Англічанка наша дуже цікава і красива стара леді, — «a very lady like»,
як у них кажуть.
Учимось, отже, ми обоє з Пуцом, але, здається, не переучуємось. Ходити все-таки приходиться мало не щодня за чимнебудь.
Уліти мої остатнього часу летом летіли, тепер трошки притихли, а далі знов полетять. Я скінчила «Давню казку» (поет 
і лицарь), прочитала її в «Плеяді» з певним тріумфом, найбільш всіх сподобалась вона паничеві Липському, се мені 
приємно, бо все-таки він людина, вихована на европейській літературі, і патріотичної поблажливости у нього нема. «Плеяда» тепер сильно воспрянула духом і числом, збірається досить правільно, кожний раз є що читати; вибраний у нас ще 
виділ (до якого і я маю честь бути вибраною), що мусить займатись редагуванням брошюрок для народа. Ми уложили програмку книжечок по історії і розібрали вже деякі «точки програми», — я взяла Хмельниччину, Слав[инський] — київський 
княжий період від Володимира, Людя — Галицьке княжество. 
Коли хочеш, я пришлю тобі нашу програмку. Збірка наша ще 
не зовсім складена, але в ній вже багато є. Рашель прислав 
мені недавно своє «Сватання» в новій редакції (трохи поправлене), я буду читати його на «Літ[ературі]».
Слав[инського] тепер я рідше бачу, бо він все возиться з вечерами студенськими (він же староста свого виділу) і має силу 
біганини на своєму обов’язку. Я бачила його два дні тому назад 
(не у себе), він був перше в дуже веселому настрої, але на відході був чогось такий сумний і блідий, що злякав мене і засмутив на весь вечор.
Гейне Слав[инський] переклада потроху, обіцяє, що не затримає видання. Про «Litterae virorum obscurorum», Сл[авинський] казав, що сього самому не можна зробити, а треба 
вкупі.
Справа Ціклопа з Орфеєм розійшлася, як заячий жир, 
і ніхто нікому нічого не доказав. Взагалі τὰ κυκλωπικά процвітають, помиїв розливають по Київі немало. Не бажала б 
я Ціклопові звертатись до мене тепер подобним способом, як 
колись в «Молочній путі», бо я не ручу за себе і можу зробити 
який-небудь скандал, не знаю навіть, який именно. Не хочу 
тобі розписувати про всяку ціклопічну капость, а її зібралося 
чимало, нехай колись розкажу, коли ти цікавий.
Ореста бачила скілька раз у Люді, а він до мене двічі заходив і не застав обидва рази вдома, я така була сердита на себе 
за се, що аж мене чорти брали. Нехай там буде, як хто хоче, 
а Орест і Пілад самі ліпші для мене люде з усіх молодих киян. 
Я не трачу надії, що Орест застане-таки мене дома колись. Він 
розпитувався про тебе і передавав тобі свої вітання. Я думала, 
що ти до нього пишеш.
Туч[апського] я не бачу, та його ніхто не бачитиме три місяці, бідний хлопець і на Різдво світа сонця не бачитиме, сидячи в неволі. Таки не минулось йому!.... У Київі люде живуть досить тихо, та все-таки ще курилка живий.
Пам’ятаєш, як у Діккенса дух Різдва часом сам себе гасильником накриває, коли того потребують обставини, — те саме 
случається і з иншими духами...
На Тарасовській я була позавчора. Голоту не всю бачила, 
тілько Василя та Андрія, поклон твій передала. Наталки не застала дома, а вона у мене всього раз якось була і то не надовго. 
Далеченько мені на Тарасовську, через те часто ніколи туди 
ходити. Рашевська живе нічого собі, не слабує, була у неї Вєра 
недавно, але я її не бачила, пізно довідалась про її приїзд. Приїздив недавно Верзилов з Чернігова, він тепер уже зовсім установився на черніговському грунті. Був він у мене в той час, як 
мама була тут, зробив на маму добре враження, та він і взагалі 
непогане враження робить. На Різдво він знов приїде і, може, 
привезе яку роботу для Франкового журнала. Журнал Фр[анка] зватиметься «Житє і Слово», сировий матерьял етн[ографічний] там приймається, — я послала туди купальські пісні 
з мотівами, — приймається там і белетрістика, і крітіка, я маю 
надію, що, може, хоч там прокинеться крітіка, на що-небудь 
похожа. З перекладів там будуть тілько вірші, здається. Мама 
послала туди переклади з Гюго свої. Тут у Київі ще двоє людей береться перекладати Гюго, отже, може, на той [рік] можна буде скласти книжечку. Але взагалі треба нагадати програму «Всесвітніх творів» і гризти нею голови людям, як колись 
Катон гриз римлянам, — чі не взяти на себе роль Катона? 
тілько не ради зруйнування Картагіни, а ради відбудування 
її, — се ж більш почесна мета.
Микола Віт[алійович] має номерів з 12 Гейне в музиці, і все 
дуже гарні речі. Коли б їх можна було тут надрукувати, то 
була б нам реклама!.. «Тарас Бульба» все оркеструється ad 
infinitum.
Рашель пише мені досить часто, листи милі, але, як завжді, 
короткі, настрій досить мажорний. Але до Київа їхати вона, 
видно, вже зовсім закинула гадку. Се страх досадно! Се просто 
Бог зна що! Добре було б, якби ти міг приїхати до нас на Різдво і Шуру привезти, але якщо не вправишся з екзаменами, то 
вже, певне, з сього нічого не буде, а ради сього все-таки екзаменами не слід рискувать. Шкода, коли ти не приїдеш на Різдво до мене! ми б разом послухали еолову арфу перед універсітетом, подивились би на страшні тополі, і я б знову подумала, 
що мені вісімнадцять літ, що ми живемо на Тарасовській, де 
у мене на столику проліски стоять, у хаті рожеве світло, а в серці про́весна... Гай-гай, яка старовина!.. Знаєш що? буду-но я 
тут кінчати, бо щось уже дуже довго виходить. Про Колодяжне нехай тобі напише мама, parceque je ne suis pas au courant 
des choses. Про науку свою Пуц хай теж сам напише. А що лишилося ще за мною, нехай ще вдруге напишу.
Боже мій, щось же собі думав Поприщин, кажучи, що 
«письма пишут только аптекаря»... І коли вже від тебе до мене 
телефон проведуть?
Цілую тебе щиро, бувай здоров! Коли б до побачення!
Твоя Леся
До нас заїхав папа по дорозі во Мглін, сьогодні у 3-ій годині 
дня їде. Вернеться не раніш як за тиждень.
Кланяйся від мене Галі і скажи, що я їй на днях писатиму. 
Поцілуй винозорого Юрочку.