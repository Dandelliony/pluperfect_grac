
6 августа
Люба мамочко!
Вчора я їздила до міста і одержала від Комарових «Perles 
de la poesie». Читаю їх сьогодні цілий день і насоложуюсь! 
«Pauvres gens» прочитала, постараюсь конечне їх перекласти. Дуже я була рада, коли знайшла-таки «Lucie» Alfred’a de 
Musset, — сі вірші мені надто подобаються, більше всіх його 
віршів. Взагалі там єсть багато прехороших річей, і я дужедуже тобі вдячна за те, що ти мені швидко переслала сю книжку, бо я таки остатнього часу сиділа «на безкнижжі». За «Перший Вінок» теж спасибі. Тепер його читає пані Броніслава, 
а потім треба дать тут одній кна-книні, що тямить трохи 
по нашому і інтересується нашою літературою. Кна-кна ся 
тутешня, таки одеська, кінчающий юріст, ми з ним познакомились, купуючи кавуни (от як заводяться знакомства на лимані!), я говорила з перекупкою по-нашому, і це дуже здивувало кна-кну і її мати, після того вони завели зо мною розмову, 
вибрали мені кавуна «которий получше» — і знайомість готова! З панею, кна-книною матір’ю, я часто їзжу купаться, і взагалі я рідко купаюсь сама, — не люблю чогось бути сама в такій водній просторіні. Купаюсь завжді в городській купальні, 
бо в хазяйській дуже погано: будка стоїть просто на березі і до 
неї дуже довго треба йти з мокрим в’юном на тілі, а у нас тепер 
вітри бувають дуже великі, то воно й простудитись недовго. 
В городській купальні далеко ліпше: зовсім не так дуже глибоко, як спершу може здатись. Остатніми днями на лимані були 
здорові хвилі, і це мені дуже сподобалось, — хоч я через ті хвилі разів зо два здорово напилась гірко-солоної води, але зате 
хвилі так славно несуть і колишуть, що можна їм простить
їхні бридкі жарти. В лимані вода звичайно бува градусів 18 або 
19, якщо пробуде так до 20, то, може, й Пуцикові можна буде 
скупатись у блакітних лиманових хвилях. Дуже я зраділа, 
прочитавши, що ви таки приїдете до мене, а то я вже зовсім 
було обезкуражилась, бо прийшлось би зовсім самій їхать додому. Пані Броніслава хоче їхать після 15-го на виноград в Бессарабію, і, значить, вертатись я мусіла б без неї. Вона предлагає мені даровий білет до Ковля; як ти радиш, брать його, 
чі ні? Грошей на сей подлий лиман іде багато: тепер у мене 
10 р[ублів] зосталось, не знаю, чі стане до 20-го, хоч я і стараюсь якомога не тратить багато грошей, але ж їсти треба, а то 
таки не можу вдержатись, щоб не купить якого кавуна, дині 
чі там винограду. Подлі жидиська раз у раз вештаються по 
нашій дачі з усяким фруктом, от так, аби смущать правовєрних лиманників, та ще й ціни такі знадливі: диня три копійки, кавун 10 к[опійок] і т[ак] д[алі], як же тут встоять? Напиши 
мені, мамочко, — якщо не хутко приїдете або якщо не можете мені грошей прислать, то я постараюсь свої видатки якомога зменшити і не буду ніяких пустяків купувать. Пишіть, 
коли приїдете, а тим часом бувайте здорові і до побачення! 
Усіх тігро-негрів щиро цілую.
Ваша Леся
Уліти з слідуючим листом пришлю конечне.