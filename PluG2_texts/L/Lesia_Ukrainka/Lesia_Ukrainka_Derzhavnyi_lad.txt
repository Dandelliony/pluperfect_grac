Державний лад
<Передмова. Тема книжки. Що таке політ[ичний] стрій (пояснення слова політ[ичний]). Маємо говорити про готові форми, 
про здобуту вже иншими людьми волю, не дуже вдаючись в те, 
який би міг бути ще кращий лад на світі і чі можна його осягти 
і як власне це зробити. Про се прийшлось би багато говорити 
і ще більше сперечатись, а тут ми хочемо коротко і без сперечки росказати про те, які уже тепер де встановились у людей 
політ[ичні] звичаї, котрий же звичай краще, а котрий гірше, 
кожний читець нехай зважить сам. Наше діло тілько росказати. Говорячи про різні звичаї, ми будемо спогадувати про 
те, чі єсть вони в тих сторонах, де живуть> Наші люде, такі, 
що говорять нашою мовою, живуть, як те всякий знає, більш 
усього в Р[осії], а менша частина їх живе в А[встрії], в Г[аличині], і правляться вони законами тих держав і мусять коритись 
тому ладові, який у тих державах заведений, хоч і не <завжді> 
знають добре, які ті закони і що то за лад <панує в їх рідній стороні>. Инші люде думають, що простому чоловікові того й знати не треба, що досить з нього, коли він буде слухати старших 
і вірити людям ученішим або просто багатшим та сильнішим 
від його. Однак же і простого чоловіка тяжко карають, коли 
він вчинить що проти закона, а до того ж навіть в р[осійських] 
законах сказано, що ніхто не має права відмовлятися, ніби не 
знає закона. А звідки ж його знати простому чоловікові, що по 
вищих школах не бував і навіть прочитати законів тих не вміє, 
а хоч і прочитає, то навряд чі розбере, бо в А[встрії] вони писані по німецьки, а в Р[осії] по росc[ійськи] [моск.], та часом так 
круто, що не кожний і вчений одразу второпає.
Слід би було, щоб люде тямущі написали хоч про найважніші закони так, щоб кожний міг розібрати. В сій книжечці 
пишеться не про всі закони, а тілько про ті, що належать до 
державного ладу, бо про всі закони, які тільки єсть, <карні, податкові, військові і т. п.> було б дуже довго писати, в одну книжечку не зложив би! По інших сторонах то навіть дітей підлітків по школах учать про те, який лад панує в їх рідній стороні, 
які вони матимуть права і які [повинности] обов’язки, коли 
дійдуть до літ. Там учать, що до громадських справ та до державних законів кождому чоловікові є діло, бо ніхто не повинен 
вповати тільки на начальство та на його розум, а й сам мусить 
знати, яке в нього є право і якого закону має слухати.
У нас діти того в школі не вчаться, а з дорослих теж мало 
хто доходить, а хто хоче доходити та не має спромоги піти до 
вищої школи, то мусить читати сам по книжках. На нашій 
мові досі мало було написано про сі справи, тай те, що написано, не зведено до купи, тим то думаємо, що і ся невеличка 
книжка може стане де-кому в пригоді, поки люде більше та 
краще понаписують.
Тут пишеться тілько про ті закони, що належать до державного ладу, або, як кажуть вчені люде, до політичного устрою. 
Політика — то слово грецьке і значить воно горожанство, бо 
колись було, та й тепер воно здебільшого так є, що в городах 
складались закони, а села мусіли тілько слухати їх, отож усякий заведений по закону лад межи людьми через те звуть горожанським ладом або політичним строєм, хоч воно було б 
краще назвати громадським або державним ладом, бо не в тім 
сила, чі в городі, чі в селі видумано його перше, а в тім, що він 
вкоренився у великій громаді людей <і кожний громадянин 
мусить слухати його>, що він стався законом для цілої держави. Думаючи так, ми і назвали оцю книжку «Державний лад».
Так от говориться тут про гром[адський] л[ад], або пол[ітичний] устр[ій], і не тільки тих держав, де живуть наші люде, 
але й чужих. <Ми хотіли росказати про те, яку собі чого дійшли люде по всьому світі.> Багато такого, чого в нас нема або 
тільки що починає заводитись, в чужих сторонах уже давно 
заведено, всі до нього звикли, а часом навіть воно вже їм обридло, і вони його скасували та завели собі инше, <часом краще а часом може гірше>.
Говорячи про чужі громадські порядки, ми все будемо одзначувати, чі похожі вони на наші, чі ні. Не будемо тілько говорити, чиї порядки кращі, а чиї гірші, бо то кожний може 
собі сам роздумати; <зрозуміти, як тілько знатиме.> Наше діло 
тільки росказати.
І
Державою зветься кожна така сторона, де над усіма людьми 
править один царь або один уряд. В одній державі може бути 
багато народів, як от, наприклад, в Р[осії], де єсть і наші люде, 
і москалі, і поляки й жиди і багато инших, або як в Австрії, де 
теж, окрім нашого народу, є теж поляки, жиди, чехи, німці та 
инші. Часом один народ буває поділений межи двома державами, як, наприклад, наш, а польський, наприклад, поділений навіть межи трьома. Але єсть такі держави, де тілько один 
народ живе, от як в Італії. Тілько таких держав мало.
Держава може бути або підданою, або незалежною. Отак 
напр[иклад] Болгарія має свого князя і свій уряд, але той князь 
і уряд мусять де в чому слухати турецького султана, залежать 
від нього, отже значить то держава залежна, піддана іншій 
державі. Знов же Р[осія] — держава незалежна, бо р[осійський] 
уряд і царь не примушені нікого чужого слухати, мають свою 
волю у своїй державі і сами правлять нею, не питаючи сусідів. 
<Як би напр[иклад] німецький король хотів не дозволити р[осійському] ц[арю] розпоряжувати по своєму в Р[осії], то мусів 
би хіба йти з ним воювати.>
Так само і народ може бути або незалежним, або підданим. Напр[иклад] італьянський народ незалежний (не весь, 
а більша частина його, менша ж частина і тепер піддана австрійському цісарові), бо над ним править не чужий король, 
а теж італьянець і всі старші чиновники (міністри і т. ін.) теж 
італьянці.
А нап[риклад], польський народ вже не можна назвати незалежним, бо він підданий російському цареві і урядові.
Коли яка держава незалежна, то ще не значить, що у ній 
всі її народи вільні, бо вільність і незалежність то не все одно. 
От напр[иклад] Р[осія] як ми вже сказали, се держава незалежна, але всі народи, що в ній живуть, залежать від р[осійського] ц[аря], а до того ж не всі мають однакове право, напр[иклад] поляки мають менше права, ніж р[осіяни], жиди 
ще менше, ніж поляки, значить, ці народи, хоч живуть в незал[ежній] д[ержаві], але сами не вільні. Знов же можуть бути 
народи піддані, але вільніші, ніж инші незалежні. Так, напр[иклад] до Р[осії] належить країна Фінляндія, в ній нема 
окремого князя чи короля, вона піддана р[осійському] ц[ареві], не має права сама починати з ким війни, але закони вона 
собі має свої, не такі, як у всій Р[осії]; фінл[яндський] н[арод] 
може сам собі закони писати і тілько здавати на розгляд ц[ареві], ц[арь], правда, може не ствердити якого там закона, але ж 
сам завести другого не може, а в Московщині може завести 
якого схоче, не питаючи своїх підданих. Отже, й виходить, 
що хоч моск[овський] народ незалежний ні від кого чужого, 
а фінляндський залежний, проте ф[інляндський] нар[од] вільніший від моск[овського]. Ф[інляндський] н[арод] мав свої порядки, окремі від держави російської, а то зветься, що він має 
автономію. Автономія — слово грецьке і значить по нашому 
власний закон, своє право.
Держава може бути тілько незалежною, або автономною, 
а зовсім поневоленою не може бути, бо тоді вона вже перестане зватись державою, коли в ній не буде ніяких своїх законів 
і уряду. Так напр[иклад] Польща колись була державою незалежною, потім залежною, але ще мала де-яку автономію, а тепер уже зовсім не має автономії, то й не зветься ні царством, ні 
державою, а просто Привисл[янський] край, та й годі. Подібна доля була і нашої України; була вона незалежна за князів, була 
автономна за гетьманів, а тепер просто стала частиною Р[осійської] держави і зветься ю[жно]-зап[адним] краєм, або южними губерніями.
Як уже сказано, мало єсть таких держав, де жив би тілько 
один народ, а ще менше таких, деб усі народи були автономними і рівними межи собою, а се походить від того, що мало 
де різні народи збірались в одну державу по власній волі і розуміючи, навіщо вони те роблять, а частіше було так, що один 
сильніший народ завойовував инших, слабших тай накидав 
їм такі закони і такий державний лад, до якого він сам звик. 
Часом же слабші народи, бачивши, що сами не можуть відборонитись від ворогів, ніби то своєю волею йшли у підданство 
до сильного сусіда, а вже він не завжді шанував їх автономію, 
надто коли вони не вміли за нею обстоювати. Через те ж і виходить, що держави раз у раз то більшають, то меншають, то 
й зовсім розпадаються, бо той, хто сьогодня сильний, завтра 
може ослабнути, хто сьогодня покірний, завтра може збунтуватись. Багато люде думали і писали про те, що може зробити державу міцною і не давати їй розпадатись. Инші думали, 
що коли держава буде оточена навколо морями, високими горами та широкими ріками, то тоді їй найлехче буде встояти 
незалежною.
Проте були держави, мало не з усіх боків одділені морем 
від иншого світа, а про те вороги вміли і з моря, і зза гір дістатися до них і повоювати їх. Китайці колись обгородили всю 
свою державу довкола високим муром, але стіна та нічого не 
помогла ні від ворогів, ні від бунтів; тепер той мур стоїть в руїнах, і ніхто не думає поправляти його. Инші знов думали, що 
колиб усі люде, що належать до одної віри, та належалиб до одної держави, то се вже було б найміцніше. Тим то колись папа 
римський вважав себе найстаршим від усіх католицьких королів і хотів, щоб його слухались у всіх політичних справах усі 
католики. Але з того повстала така страшенна колотнеча на 
світі, стільки було війн, що й списати трудно.
Врешті люде думали і тепер багато хто думає так, що найкраще буде, коли в одну державу збіратимуться люде, що говорять одною мовою або хоч і не зовсім однаковою, а на скількох 
похожих між собою і мають однакові звичаї, себ то люде одного народу. Тілько ж і се не завжді добре вдається, перш усього 
через те, що не завжді люде, говорячи однаковою мовою, мають однакові звичаї і однакові бажання. Так напр[иклад] трапилось колись в Англії, що одна частина англійців навернулася до иншої віри, подібної до нашої штунди (баптизму), а коли 
уряд і другі люде, що держались давнішої віри, почали мучити нововірців, то вони вибралися зовсім з Англії і поїхали геть 
аж за море, до Америки, куди в той час багато людей з різних 
країн з’їздилося, шукаючи кращої долі. <Коли таких переселенців зібралося багато,> Перше ті англійські переселенці все 
таки були залежними від Англії і підданими англійському королю, платили йому де-які податки і мусіли помагати у війнах, але ж коли їх стало більше, вони забагатіли і стали міцніше, то вони зважили, що з англійського підданства користі 
їм ніякої нема, бо Англія нічого їм не дає, а тілько від них вимагає. Отже, вони об’явили, що хотять бути окремою державою, а коли англ[ійський] король на те не згодився, то вони воювали з ним, аж поки мусів згодитись, і тепер вони живуть 
окремою від Англії державою, хоч і досі говорять англійською 
мовою.
На чому ж, коли так, може встояти держава, коли ні гори та 
моря, ні віра, ні спільна мова не можуть удержати людей вкупі, як тільки вони не схотять жити в згоді? От ми спогадаємо 
[роскажемо] ще один приклад, а тоді й побачимо, як на се одповісти. Єсть на світі одна маленька держава Швейцарія, в ній 
зібралися люде з чотирьох різних народів, з французів, з німців, з італьянців і з романців; навколо Швейцарії, з усіх чотирьох сторін, лежать інші держави: Франція, Німеччина, Австрія та Італія, у сих чотирьох державах живуть такі ж люде, 
як і в Швейцарії, говорять такими самими мовами і віра в них 
така сама: католицька, лютеранська та кальвінська. Одного 
разу ті італьянці, що <тілько що на той час визволились> перше були піддані австрійському цісареві, а потім одбились від 
нього і заложили собі свою незалежну державу, запрошували швейцарських італьянців пристати до них у нову державу. Але ті не схотіли, кажучи, що вони вже давно живуть при 
швейцарській державі і знають, що в ній добрі порядки, що 
в ній єсть людям воля, а чі буде їм така воля в новій італьянській державі, вони не знають, але думають, що ні, бо в Швейцарії люде сами собою правляться, а в Італії править король 
та великі пани. Отак то не схотіли швейцарські італьянці зміняти волю на неволю; краще їм було жити в спілці з чужими 
людьми та при вільних правах, ніж іти у підданство до італьянського, хто б сказав свого, короля. І багато раз одбивались швейцарці від своїх сусідів, французів і німців, боронячи 
свою швейцарську волю, і таки оборонили її тай досі живуть 
незалежною і вільною державою. З сього прикладу ми бачимо, 
що найкраще стримати державу і вдержати добру згоду між 
людьми може воля і добрі порядки. 
ІІ
Але що ж то таке воля і які то добрі порядки? може спитати 
инший. Що для одного добре, то для другого може здатись 
і злим. І справді, про се сперечок між людьми і вченими, і невченими було багато. Ми не будемо тут росказувати про ті 
сперечки, а скажемо тілько, яка думка вважається тепер найслушнішою: воля — се право кожної людини робити все, що їй 
хочеться, аби тілько не робити шкоди иншим людям, себ то не 
ламати їх прав. Тут же просимо завважити, що коли людина 
обороняє свою волю <судом, правом, законом> навіть збройною рукою, то сим вона, хоч неначе й робить шкоду иншим 
людям, охочим нищити чужу волю, але ж, роблячи се, не ламає нічийного права, а тілько обороняється від напастника. 
Адже кожний має право обороняти своє життя, свою родину 
від розбійників, так само кожний повинен би мати право обороняти свою волю від кожного, хто хоче її зламати.
На таке право далеко не всі пристають, бо не всім вигодно 
приставати на нього: одні занадто покірні та плохі або занадто ліниві, щоб могли боротись за свою втрачену волю, инші ж 
знов так звикли неволити других людей, що вже й не потрапили б жити серед вільного люду, тим то вони, часом щиро, часом не щиро, говорять, що ніби не всі люде здатні жити по волі, 
і що, як світ світом, були, єсть і будуть між людьми пани і піддані, та що так і повинно бути, а хто хоче змінити такий лад, 
той або дурень, або злочинець. Нехай же й правда, що не всі 
люде здатні жити по волі, але які ж то люде? Се або люде хворі 
душею, божевільні, тих запевне мусимо замикати в шпиталі 
і наглядати, щоб вони не вчинили якої біди собі чі иншим, бо 
вони, звісно, непритомні; або знов се люде, що не хотять розуміти чужих прав та для своєї користи вбивають, грабують та 
мучать инших людей, або такі, що не вміють поважати чужої 
волі і хотять робити все, що їм хочеться, не думаючи про те, чі 
є від того шкода иншим людям, дбаючи тілько про свої права, 
а чужі ламаючи без ваги, — такі люде злочинці, і від них треба 
оборонятись <судом, правом і законом, а коли суд, право і закон не оборонять, то хоч і власною силою>. Не здатні жити по 
волі ще діти і ті люде, що не тямлять своєї власної волі і не знають свого права — сі люде не дурні і не злочинці, а просто або 
ще недорослі, або мало учені, темні, — діти можуть вирости, 
темні просвітитись, і тоді нездатні до волі стануть здатними. 
Невже ж того, хто виховує дітей і просвіщає темних, можна 
назвати дурнем чі злочинцем?
Люде покірні і безсилі, хоч і тямущі, теж не здатні жити по 
волі, але се тілько в тих країнах, де за волю треба ще боротись, 
де вона не встановлена і не забезпечена законом. Отже виходить, ніби для того, щоб уміти жити по волі, а не по сваволі, то 
треба учитись. Се так справді і єсть, хоч, може, се багато кому 
здасться чудним. <Навіть ті люде, що з діда-прадіда звикли 
до вільних порядків, і ті все таки вчаться по книжках і вчать 
своїх дітей по школах навіть тому, що вони сами бачать щодня у своїй країні, аби розуміти, нащо і до чого воно діється і чі 
так воно діється як треба. Коли хто хоче жити вільно, але не 
свавільно, то мусить учитися і думати про те, що таке воля.>
Тут, у сій книжці, ми найбільш говоритимем про політичну волю, себ то про ті права людські, що залежать від державного ладу. Про ту волю, що зветься економічною, себто таку, 
що залежить від багатства та бідности межи людьми, тут говоритиметься менше через те, що про се треба б написати 
другу книжку, бо в одній, та ще й маленькій, всього не зложиш. Про те треба пам’ятати, що економічна і політична воля 
дуже залежать одна від одної, і се ми нераз спогадаємо, як будемо говорити про порядки і закони різних держав. Як ми вже 
знаємо, не в усіх країнах однаковий державний лад, а через те 
і не скрізь люде мають однакові права, однакову політичну 
волю. Одні народи вибороли вже собі такі права, про які другі 
ще ледве думати сміють; оце ж ми зараз будемо говорити про 
таку політичну волю, якої досягли в наші часи найвільніші 
держави.
Найвільнішою державою можна назвати таку, де люде мають всі людські і громадські права, які тільки встановлені на 
світі.
Людські права се ті, які належать кожній людині окремо, а громадські — ті, що стосуються до цілої громади людей. 
Запевне, і ті, і другі дуже тісно сплетені межи собою <що не 
завжді лехко одрізнити >.