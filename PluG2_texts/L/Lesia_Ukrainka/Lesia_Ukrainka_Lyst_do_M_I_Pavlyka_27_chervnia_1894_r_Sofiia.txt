
27.VI. 1894
Високоповажний добродію!
Не хотячи, відплатила і я Вам доброю мовчанкою. Вибачайте, бо я тут зовсім не завважаю, як іде час і которе там у людей 
число (сьогодні я не одразу згадала, в якому я місяці!). Спасибі Вам за «Брюса», що прислали, і простибі за рахунки, через них почасті я так довго й з відповідею збіралась. Я тепер 
не знаю гаразд, як воно буде, виходить ніби так, що грошей на 
«Н[арод]» досить, а з другого боку виходить так, що дефіціту 
157 з[олотих] р[инських] (чі так?), чі сей дефіціт приймає Arb­
[eitgeber], чі ні, я не знаю, инакше не буде, як треба його спитати. Як буде з авансами надалі, я теж не знаю, бо коли Ви не 
будете, може, далі ред[актором], то я не знаю, які будуть відносини Arb[eitgeber’a] до «Н[ароду]». Заводити нові рахунки і починати нові відносини я не маю права, отже, я гадаю, що краще мені пождати, що покаже з’їзд, а там вже побачимо. Моє 
діло триматись точно того, що казав мені Arb[eitgeber], і повідомити його точно про справи, для нього цікаві. Коли 
Arb[eitgeber] скаже, що я не мала права вважати на рахунки 
«Хліб[ороба]», то я вважатиму своїм обов’язком вернути йому 
200 г[ульденів], хоч тепер ще не знаю, де я їх возьму. А може, 
він не признає сих 400 г[ульденів] («Хліб[ороб]» і кандидатура) 
і залічить 293 г[ульдени] остачі з «Н[ароду]» на рахунок авансів 
чі там як инакше, то се теж його діло. Я розумію, що Вам нема 
жадної приємности описувати прикрий стан справи, тож і не 
беру Вам його за зле, а тілько що він прикрий, то правда. Сумно, що «Хліб[ороб]» не стоїть на своїх ногах. Ну, та що вже говорити. Після розмов у Львові і листів з Галичини до дядька я 
зложила собі не дуже оптімістичний погляд на тих людей, що 
звуть себе рад[икальною] партією, я не бачу в них ні енергії, 
ні щирої віри в своє діло, ні навіть властивої партії, се видно 
навіть з їх власних слів, а ще більше з їх поводіння. Як се можна, щоб партія не кивнула пальцем для ратунку своїх газет 
(принаймі тоді, коли ще признавала їх своїми), а ратують їх 
инші люде. Коли ж партії сі газети були невлад, то треба було 
заложити инші і все-таки що-небудь робити, а не тілько «будіровать» Вас. Як вони собі хотять, а Ви все-таки діло робили (хоч 
і не так, як їм хотілось), тимчасом як вони все збірались здивувати світ чимсь надзвичайним. Ну, пождемо ще з’їзду, чей там 
щось виявиться. Тілько я, так як і дядько, не розумію, нащо то 
треба ділити з’їзди рад[икальної] партії на офіціальний та неофіціальний, на один кликати мужиків, на другий ні. Сі з’їзди 
без мужиків (партії мужицької par excellence) похожі на з’їзди 
якихсь діктаторів. Так само я не знаю, нащо ставити кандідатури такі, що вже напевне не вийдуть добре? Мені все здається, що Ви даремне подались у Броди, — чому Ви не йшли 
туди, де Вас люде знають? Я не бачу користи з того, якби Вас 
навіть вибрали у Бродах, — що з того? Хіба Ваша робота там? 
Врешті, я, може, так думаю через те, що не знаю «місцевих обставин», правда, мені нема звідки їх знати, отже, я вимовляю 
свою думку так, як вона в мене зложилась. Ще теж я не розумію, чого вибори так дорого коштують, аже подорожі і льокалі не така вже дорога річ. Коли ж гроші потрібні «для впливу», то їх шкода на се, бо се значить оплачувати деморалізацію. 
Ліпше обернути ті гроші на що кращого. Міцна партія мусить 
мати вплив і без грошей, а инакше її вплив нічого не варт, хоч 
би й як багато коштував. Така знов моя думка, і я знов її кажу, 
не думаючи про «місцеві обставини».
Arb[eitgeber] казав, що на сі вибори він не обіцяє напевне
підмоги, але, може, й зробить що-небудь. Ой, коли б ваші люде 
знали, як-то легко йому справджувати свої обіцянки, та коли б 
вони навчилися в нього справджувати їх...
Щодо дарунків (між иншим — не треба було, щоб дядько знав моє «касательство» до них), то було б добре, якби замість вінка була книга «English and Scotch ballads — Child’a», 
але треба щоб Ви знайшли спосіб порадитись про се з Arb[eitgeber’oм]. Се книга дорога (коло 200 francs), та й чі не занадто 
вона мудра для земляків дядькових? Тілько се був би приємний дарунок, бо дядько дуже журиться, що не може її купити, 
бо дорога, а тим часом се гарна і потрібна для нього фольклорістична книга (пісні баладного змісту у всіх народів). Так от 
нехай думають земляки. Коли буде книга, то сказано написати так:
1864 — 1894 Гадяч
Михайлу Петр[овичу] Драг[оманову],
славному борцю за волю, освіту та економічний
добробит русько-українського народу.
Щодо яких инших дарунків і написів, то я нічого не знаю. 
Щодо «Поступу» і т. и., то дядько вже сам писав про се.
Ми Вам пришлемо хутко, може, одну статью напів юморістичну, за неї мене, може, колись розірвуть, коли довідаються, що се я, — але нехай! Ще я пришлю Вам переклад статьї про 
Біблію. Дядько радить мені заїхати в Кол[омию], та я, відай, так і зроблю. Буду, певне, в другій половині іюля. Врешті, я ще напишу.
Бувайте здорові. Пишіть.
Л. У.
Дядькове здоров’я нічого собі; після 5-го іюля (ст. ст.) він їде 
в Паріж.
Не вспіла я Вам нічого про наші тутешні справи написати! 
пождіть трошки, посилатиму рукопись, то вже тоді напишу.