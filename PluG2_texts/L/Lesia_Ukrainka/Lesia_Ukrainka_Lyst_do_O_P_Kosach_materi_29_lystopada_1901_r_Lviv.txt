
16.XI.1901
Люба мамочко! доїхала я «як не може бути», без жадних авантур і навіть без пересадок (окрім, звісно, на границі), спати 
можна було б зовсім добре, але мені чогось не спалося, часто 
прокидалась і взагалі мало спала, через те досить втомлена тепер, хоч не слаба, а так тілько сонна. Крив[инюк] зострів мене 
на вокзалі; він мало змінився, хіба що трошки схуд. Живе, 
як видно по всьому, досить стіснено, хата в нього дуже поганенька. Працює, видко, чимало; прикростів ні він нікому, ні 
йому ніхто не робить. Окрім Крив[инюка], я мало кого бачила з знайомих (в Ольги Фед[орівни] ще не була, нехай завтра!), навмисне не заявлялась, бо втомлена і не хочеться балачок провадити.
Позавтрому рано думаю їхать далі, завтра не можу, бо на 
Відень іде ранішній поїзд найвигідніше, а виїзжаючи завтра 
з ранішнім, я зовсім не вспіла б виспатись. Сюди я приїхала 
в 2 г[одини] 35 м[інут], так що нема ще й пів дня, як я тут.
Писатиму ще з дороги, а тепер вже кінчаю, бо втомлена.
Крив[инюк] всім кланяється, все допитувавсь, чому Оксана 
і Рада йому не відповідають.
Цілую міцно тебе, мамочко, і папу, і всіх наших. Була б вам 
дуже вдячна, якби застала вже одразу в С[ан]-Ремо звістку про 
Микося і про всіх, — надто сумно так виїздити, коли не всі здорові. Ще раз цілую тебе.
Твоя Леся