
Колодяжне, 18.ІІ.1907 
Любая Лілеєнько!
Отримала я тілько що листа і картку від Кл[ьоні], але не можу 
сказати, щоб заспокоїлась: пише, що озноб щовечора і що 16-го 
було 39,5°… додає, правда, що 17-го t° знизилась сливе до нормального, але ж чи не гірше се — отакі скачки, ніж стале підвисшення? Я так сим стрівожена, що думала було спакуватись 
і назад в Київ їхати, але боюся, що се буде помилкою і може 
зробити погане вражіння на Кл[ьоню]. Я все-таки думаю, що, 
може б, можна вибрати якийсь день поліпшення і щоб Кл[ьоня] виїхав сюди, — тут і погода добра (рівна і м’ягка, трошки 
морозна), і всі умови кращі від київських. Тілько М[аксим] І[ванович] казав, що Кл[ьоні] небезпечно їхати самому, та тепер, 
може, воно ще й трудніше, ніж раніш, бо, певне, він ослаб від 
хороби й лежання, то чи не згодився б хто із знайомих студентів бути йому «попутчиком» до Ковля. Папа каже, що ст[удент] Скиба і ще якийсь ковельський панич завжді їздять на 
масницю додому, — чи не могла б Дорочка переговорити з ким 
із сих паничів (папа каже, що вона з обома знайома і ніби знає 
ще якихсь ковельчан-студентів), може б, вони не відмовились 
дотримати Кл[ьоні] компанію в дорозі — адже з ним клопоту 
не буде, аби тілько не сам їхав. Якби я знала, що, напр[иклад], 
Володя приняв би від мене «возмещение» коштів подорожі, 
то я б його попросила, але боюся, що він не схоче, а завдавати 
йому втрату чи хоч клопіт з діставанням білета я не хочу, бо 
й так він для нас багато любезностів робить. Якби йому не було 
прикро пробути в нас і пополювати пару днів і якби він вмовився тим, що з мого боку було б тілько справедливо, а може, 
навіть і не досить еквівалентно, вернути йому кошти сеї подорожі, найбільше бажаної для мене, то, може, переговори з ним 
від мого имени про се. Але, може, тобі ніяково чи трудно з ним 
про се говорити, то я можу і написати, тілько сповісти, як ти 
про се думаєш. Я тепер така знервована, що якось про другорядні речі нерішучо думаю і боюся наробити помилок. Хоч я 
розумію все-таки, що се не резон, щоб звалювати свої клопоти на тебе (адже тобі й свого клопоту, й своїх нервів досить), 
і через те не ображуся ніскілько, як що ти напишеш: рішай 
сама. Се, зрештою, було б і не трудно зовсім, якби я сама могла бачити Володю чи кого иншого, але на просторі якось трудніше, — ну, та се не так важно, і трудніші речі приходилось перебувати… Тут діло в тому, чи можливо Кл[ьоні] їхати? Я маю 
запитати про се М[аксима] І[вановича] (Лев[ицько]го не хочу 
затрудняти писанням), а тебе прошу — умов Кл[ьоню], щоб 
покликав до себе Яновського (коли вже до Фав[орсько]го 
його родина з недовір’ям відноситься), — я знаю, що М[аксим] 
І[ванович] сам сього хтів, а Л[евицьки]й же, напевне, не образиться, — нехай не жде, поки встане та сам до нього піде, се ж 
не так важно, що трохи там дорожче обійдеться, а так буде 
більше певности. Все-таки ждання в прийомній може втомити, та й з тим «записуванням» довга історія. Я сама проситиму про се Кл[ьоню], але, може, він тебе скоріш послухає, більш 
вірячи твоїй об’єктивности. Коли Яновський скаже, що Кл[ьоні] добре виїхати на село і можна їхати тепер же, то я зостанусь 
тут ждати Кл[ьоню] або приїду по нього, в разі не знайдеться 
«попутчика»; коли ж Ян[овський] зважить, що треба не гаючись їхати на курорт куди-небудь, то я підготую якнайскоріше все, що треба для такої подоріжі, і поїду вкупі з Кл[ьонею], 
куди буде треба. Я ні в якім разі не допущу, щоб він їхав сам, 
без мене, а на всякі «посторонние соображения» я, як ти знаєш, в таких екстрених випадках зовсім не вважаю. Зрештою, 
папа відноситься тепер до моїх планів не тілько толерантно, 
але й прихильно і щиро, а мамі можна буде зробити якусь формальну уступку, инші люде мені не заважатимуть, або я на їх 
не вважатиму. 
Головно мені треба знати, що найпотрібніше для Кл[ьоні], 
що найкорисніше для його ратунку. Мені здається, що його хороба серйозніше, ніж запевняв (може, й щиро) спочатку М[аксим] І[ванович], і що тут дуже важно не впустити часу. Та ти 
сама говорила се ще тоді. Поможи мені боротися з халатностю його родичів у сьому напрямі — його треба вирвати з тої 
обстановки, всю небезпеку якої чужий чоловік, хоч би лікарь, 
не може навіть збагнути. Се ж друге видання тої обстановки, 
в якій загинув нещасний Серг[ій] Конст[янтинович], — ти можеш собі здумати, в який жах кидає мене ся аналогія!.. Та ж 
сама негігієнічність умов, та ж сама мішанина «преданности» 
й еґоїзму, сентіментальности й грубости, ніжности й безтактности, що була й там. Ах, та ти ж сама се бачиш… 
Прости, що я все тобі про одно пишу, все про свої інтереси. 
Тямлю, що се еґоїстично, і мені навіть сором, що я тепер діймаю тебе листами, коли біда притиснула, а бувало мовчала місяцями. Оправданням мені нехай буде, що як я пишу з біди, то 
й мовчала теж з біди, — сі роки були тяжчі для мене, ніж я могла і хтіла те виявляти, а в такому настрою я здебільшого можу 
або мовчати, або отак, як тепер, жить не давати близьким людям — хто знає, що́ гірше…
Про новини колодяжанські напишу, коли хоч трохи заспокоюсь, — тепер я наче маніак, все про одно думаю. Новин, 
правда, мало. Два весілля, з них одно Тимошеве — брата Варчиного — з Старшинівною. 
Ми з папою здорові. 
Міцно цілую тебе, і Тюсіньку-розбишачку (ми її часто згадуємо), і Дору з Микунькою. 
Твоя Леся