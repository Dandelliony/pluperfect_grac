
Шановний і дорогий товаришу!
Все-таки я не написала Вам ні разу «через тих чортів», як 
було обіцяла, і знаю, що се погано, та чогось рука не здіймалась. Може, сей лист застане Вас уже в иншій «обстановці» — 
боюсь вимовляти бажання, бо ніяк не можу відчепитись від 
якогось дурного фаталізму, ніби кожне моє бажання (серьозне) коли збувається, то або навпаки, або катзна-як. Вашого листа я отримала дуже не хутко, — видно, нашому посредникові 
не ми були в голові, а тепер хай би мені хто сказав, куди самий 
той посредник подівся  і де його (чі краще їх) знайде моє повіншування.
Недавно я прочитала заголовок романа «La juive errante» 
(«Вічна жидівка») і  збіраюсь написати свою автобіографію 
під сею назвою, — бо справді, де мене тілько чорти не носили 
і куди ще хотять понести?! Маю «прожект»  їхати знов до Болгарії, втікаючи від рідних туманів, дощу та ожеледі, і хотілось 
би сей раз їхати на Цареград, а не на Бєлград, бо ще, бачите, 
там мене не було. Се вже, може, буде моя остатня мандрівка, 
бо на той рік восени, хоч би там що, будуть мене різати. В Софії я знов засяду в дядьковій бібліотеці і сподіваюсь, що на сей 
раз тямитиму скористати з неї далеко більше, ніж тамтой раз. 
З  Болгарії привезу аж дві драми — ото буде!.. Як бачите, все 
«прожекти» і  більш нічого, — ну, бо нічого більш у  мене і  не 
може бути тепер, коли я стою «на рубежі». Тим часом я все поправляюсь, а нога все болить…
Бувайте здорові, дорогий товаришу! «Прошу споминати 
добрими словами».  І скажіть Вашій долі, що я Вам «нічого 
не бажаю».
Л. К.