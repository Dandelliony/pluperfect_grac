
Чернівці, Новий Світ, 61
11.V (28.IV).1901
Мені дуже приємно, дорогий брате, що не тілько я не винна перед Вами, а ще Ви вважаєте, ніби я маю право чогось вимагати 
від Вас. Властиве, завжді той, хто виїздить, повинен написати 
першого листа до тих, що зостаються, тимчасом як я тілько 
на «кореспондентки» здобувалась. Діло в тім, що в мене було 
цілих 20 кореспондентів, що вже давно чекали на мої листи, 
отже, я мусіла перше писати таким, що менше спосібні вибачити людській слабості (і лінощам, скажу à part), ніж Ви, мій 
брате, — на сім світі добрим людям завжді така надгорода!
Однак почну з поважних справ: у Львівський універсітет 
можна жінкам вступати на основі їх свідоцтв матури (до 
яких залічуються і діпломи жіночих рос[ійських] гімназій), 
ті курси, з яких вони мають свідоцтва від медичного інстіт[уту] в Петерб[урзі], приймаються на увагу яко слухані, отже,
семестрових екзаменів з тих курсів не треба і конечне слухати ті науки у львівськ[их] професорів теж не треба, але пізніше при докторському екзамені з їх таки треба буде складати 
іспит. Тілько от загвоздка: не всі професорі приймають на 
свої лекції жінок, а примусити професора пускати в авдіторію того, кого він не хоче, не може ні ректор, ні міністерія, бо 
се нарушає «волю викладів». Отже, напр[иклад], професор хірургії не хоче за жадну ціну мати в своїй авдіторії та в операц[ійній] хаті жінок, і їм приходиться вдаватись до якогось доцента, що й сам небагато тямить. Так само поступають і ще 
декотрі професорі, але я забула, яких, власне, фахів. Взагалі 
справа приймання жінок у Львівськ[ому] унів[ерситеті] ще далеко не впорядкована і міняється відповідно тому, звідки вітер 
віє та з котрої ноги встане п. ректор і пп. професорі. Всі, в кого 
я питала інформацій, розказавши все повисше сказане, закінчували: надзвичайною слухачкою у всякім разі можна вступити, а там вже якось-то унормується. Однак я думаю, що на 
«якось-то» навряд чі варто їхати, хоч се і було б згідно з духом 
найбільшого волинського філософа Купер’яна…
Оксані С[тешенко] я вже написала сама, а тепер звертаюсь 
до Ваших справ, хоч Ви вже, здається, про них не хочете говорити, та вже зробіть мені уступку, послухайте ще сей раз. Їдучи до Львова, я спіткалася з двома студентами тамошньої політехніки, і вони розповідали мені про умови поступлення туди 
теоретично і практично. Власне, казали, що такі люде, як Ви, 
мають всі шанси бути прийнятими яко звичайні слухачі, бо 
ректорат на жадні історії, окрім справді скандальних (в тому 
значінні, яке се слово має скрізь в Европі), не зважає, а міністерії зовсім не треба посилати всього Вашого curriculum vitae,
тілько досить гімназічного діплому; раніш, ніж вдаватись 
до міністерії, слід поговорити по щирости з ректором, то він 
сам порадить, які карти треба відкривати міністерії, а які ні. 
Найкраще, казали студенти, приїхати і вступити надзвичайним слухачем, а через пів року можете бути певні, що будете
й звичайним. «Рисунки геометричні» на вступному екзамені одна формальність, хоч коли Ви маєте йти на механічний 
відділ, то Вам слід з них дещо знати, бо там сей курс провадиться досить поспішно, а вимагається немало. Щодо матеріяльн[их] умов життя у Львові, то воно в середньому коштує 35–40 гульд[енів] на місяць, але казали студенти, що коли 
вдатись до студентського товариства «Bratnia Pomoc» (Lwów, 
Politechnika), то воно з охотою і швидко поможе врядитись 
дешевше і може навіть який заробіток знайти. Один з тих студентів дав мені свою карточку (котру оце посилаю Вам), записав Ваше имення і просив, щоб Ви, коли схочете яких інформацій чи просто зберетесь до Львова, написали б до нього 
у «Bratniu pomoc», то він Вам перше privatim «уготоває путь» 
у ректора і т. и. Він належить до виділу того товариства і запевняє, що там прінціп рівности національностів проведений щиро і стисло і що там чимало русинів як між членами, 
так і між protégés. Подумайте про це все і згадайте все, що я 
Вам ще тоді казала, як Ви вперше збірались за границю: моє 
відношення до сеї справи не змінилось ні в чому. Енергія мені 
вертається, і я знов можу рахувати на свою силу, коли діло йде 
про «братню поміч», коли не в товаристві, то privatim і навіть privatissime.V Коли я приймала Вашу поміч, то Ви можете і, мені навіть здається, повинні прийняти мою, вже хоч би 
ради прінціпа рівности.
То се Ви хочете «щадити» мене від Вашої «неврастенічности»? Гай, гай! і не сором Вам? Адже я могла б прийняти се за 
натяк (якби не знала, що Ви не маєте такої жорстокости), бо я 
не дуже-то щадила Вас свого часу… Так чі инакше, я не люблю, коли мене «щадять», хай буде Вам се відомо.
Починаю вже братись до роботи: приймаюсь за статью до 
«Жизни» (нову), попереписувала дещо з своєї белетристики
до друку, написала масу листів (туди ж рахую і кор[еспонден]тки, бо все ж і то робота). Бачите, коли вже я не «спускаюсь 
на дно», то Вам і тим більше годиться не подаватись, бо против мене, властиво, більше темних сил стоїть, ніж проти Вас: 
Вам приходиться втримувати надії, а мені… більш-менш зовсім без них обходитись. Е sempre bene!..
Спасибі за новини, бо тут хоч і не мало пишуть про наші 
сторони, але все чогось дуже запізнене, все ще про марцьові 
пригоди трактують, що й без того мені вже відомо.
Тепер скінчу сього листа, бо хочу написати ще Лілі, а маю 
ще 4 листи перед собою та иншої роботи без кінця.
Пишіть мені, я дуже рада Вашим листам.
Ваша сестра Леся