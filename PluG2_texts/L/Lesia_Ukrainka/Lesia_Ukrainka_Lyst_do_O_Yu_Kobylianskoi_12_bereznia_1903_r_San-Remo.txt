
San Remo. 12.III.1903
Хтось дорогий та добрий пробачить комусь-якомусь за мовчання, як уже не раз пробачав, — правда? Хтось саме мав сідати відписувати на давнішого листа і картку, аж тут знов надбіг 
листочок від когось чорненького. І зрадів хтось, і таки сором 
стало: от мені хтось уже втретє пише!.. Однак хтось не так винен, як то видається одразу. Різно бувало з кимсь за сі два місяці: був хтось і хорий певного часу, знервований до того, що 
аж і взагалі недобре стало, та й хтось закашляв, та й кров показалась, і тоді комусь на довший час було заборонено працювати і писати, та й сам хтось не мав моральної енерґії (хоч сила 
фізична була) до писання неділових листів. Тоді хтось був 
дуже схуд і справді був трохи до «павутини» подібний, але вже 
потому поправився, головно, як лікарь примусив його наркотиками спати нормально (а то хтось було вже одзвичаївся так 
спати), і тепер хтось не кашляє і не бідний, тілько вчепилася 
якась біда нова: комусь прибиває раз у раз кров до жил на шиї 
і кидається до голови і до очей, а як тілько так починає робитись, то комусь зараз стає тісний комір від сукні і хтось не 
може думати до ладу, бо в голові неприємне почуття, як буває, 
коли сонце або вогонь дуже напече, — і хтось мусить лягати 
і ні о чім не думати. Лікарь каже, що то нічого небезпечного 
і мусить минутися, що то походить від якогось невеликого неладу в серці, наслідком довгого періоду знервування; ну, натурально, наказав знов не томитись і т. и. Та я й сама «не томлюся», бо хоч би хотіла не слухати того припису, то мушу, як 
приступить ота халепа. Воно і не болить, а так заважає. Остатні два дні вже менше мучить, отже, може, мине хутко. Тим часом назбіралося було багато листів і ділових, і до родичів, то 
хтось мусив на те покладати той час, коли можна було якось 
писати. А комусь не хотів знов карточку або ляконічного листа посилати, бо хотів добре з кимсь поговорити, бо вже давно 
так не говорив і затужив до такої розмови. Тим часом минав 
день за днем, от і досі. Остатнього тижня хтось має ще велику розривку: приїхала тітка чиясь (не Саша, а старша — Єлена) 
і з своїм сином, і з молодшим сином тьоті Саші (Тосею, коли 
знаєте), і з нашою Оксаною. Оксана живе тепер зо мною в хаті. 
Вона вже одужала, не сумує і не капризує, і всі кажуть, що вона 
має вигляд здоровший від мене. Геть наче одмінилася дівчина, 
сміється, бігає, всім інтересується; оце перед приїздом сюди 
прожила близько місяця в München’i, там перебула карнавал, 
потім, по дорозі сюди, звідала Венецію і скілька инших італьянських міст, приїхала весела, балакуча. Комусь навіть трохи забагато гомону того, що тепер запанував на нашій, ще недавно такій тихій віллі. Вчора й сьогодня, зрештою, вже трохи 
люде притихли, переговорили трохи матеріял, а то аж нічим 
зайнятись не можна було, ледве-ледве що пару ділових листів 
написалося.
Хтось заміряє тут ще місяців 1 ½–2 пробути, а там подасться 
до Австрії, побуде пару день у Празі, пару день у Відні, у Львові, може, і зовсім не буде або теж тілько пару день, а найбільше 
хоче пробути — хтось знає у кого? Вже ж у когось чорненького, у тої Wunderblume! Хтось хоче конечне до когось заїхати. 
Оксану пустить саму додому, вона тепер опіки не потребує на 
желізниці, а сам зачепиться в Чернівцях, поки можна буде, — 
хтось до червня ще має час вернути додому, бо в Зеленому Гаю 
май ще вогкий, а в Києві хтось не має охоти довго сидіти.
От якби так хтось когось міг ухопити з собою на Україну, 
то б то було славно! Але ж хтосічок як не в червню, то на осінь 
мусить приїхати, конче мусить, инакше не йде.
Ще хтось комусь напише до виїзду з Сан-Ремо, а хтось комусь напише, куди перепровадиться з родиною, аби хтось 
знав, де когось в Чернівцях шукати. Отже, не буде вже «санаторія на Новім Світі»!.. Комусь жаль, хтось там привик, комусь там було дуже добре з кимсь увечері по городі ходити. Ну, 
та, може, хтось і в другім місці так «привикне», бо і там же буде 
хтось та й ще хтось, а то головна річ. Хтось знов причепиться до чиєїсь хатки так, як випадає «павутинці», що й одчепити буде тяжко, бо хтось таки любить з кимсь сидіти. Чи хтось 
пригадує, як та «павутинка» трьома наворотами в Чернівцях 
зачіплялась?.. Хтось та й ще хтось… добре так буде…
Через ті різні нелади в здоров’ї хтось остатнього часу мало 
писав, а раніше писав багато, тілько з того користи вийшло 
мало. Написав відповідь Єфремову, але «Киевская Старина» 
не схотіла її вмістити (відповідь була написана в формі листа до редакції), хоча хтось витримав цілком гречний, коректний тон супроти редакції і самого д[обродія] Єфр[емова]. Навіть д[обродій] Єфр[емов] писав комусь, що він сам був за тим, 
аби ту відповідь уміщено, але редакція завзялась жадних
відповідів на дописі своїх співробітників не уміщати; досить 
то дурний прінціп, та що робити! Моя відповідь поїхала до 
«Мира Божого», та, певне, і там нічого не буде, бо та полеміка 
з невідомим ширшій публіці критиком на теми спеціально 
українські не може, певно, зацікавити преси і публіки російської. Може, хтось напише щось до «Вістника» на ту тему, але 
вже не зараз, бо тепер не має часу і сили і боїться знов знервуватись, — та відповідь, не принята в «К[иевской] Ст[арине]», когось дуже багато коштувала, і хтось не одважується так хутко робити другу таку пробу. Тим часом д[обродій] Єфр[емов]
вже тричі писав до когось приватно, в листах тримав цілком 
инший тон, і комусь здається, що Є[фремов] почувається сам 
ніяково після своїх Gemeinheiten друкованих. Єфр[емов] читав чиюсь відповідь в рукописі і тепер запевняє, що цілком не 
мав на меті зневажити когось як писателя і як діяча, що тілько 
в літературних деяких поглядах розходиться, а взагалі шанує 
і поважає і т. д.; запевняє теж, що то комусь тілько видалось, 
ніби Єфр[емов] по цілій своїй статі розкидав натяки на когось, 
що він того і в думці не мав. Нехай і так буде. Коли Єфр[емов]
вдруге не чіпатиме когось особисте і триматиме взагалі призвоїтий тон в своїх виступах проти «нових», то і хтось не матиме охоти і потреби витикати свою особу наперед, бо взагалі 
особистої полеміки не любить, але хтось рішучо допевнився, 
що в літературних поглядах на нові напрями хтось різко, діаметрально розходиться з Єфр[емовим] і його однодумцями, 
отже, певне, се буде не остатня баталія, бо хтось не думає 
скласти зброї і зректися прапору новоромантичного. Тим часом все йде ganz ritterlich: Єфр[емов] пише гречні листи, просить у когось віршів до нового збірника, хтось послав вірші 
і собі писав гречні листи — «з правдивим поважанням» взаємно… але то «узброєний мир», ми обоє те добре тямимо. Я тілько 
думаю, що мій ritterliches Benehmen більш засоромив і більш 
покорив мого противника, ніж то могла б зробити найгірша 
полемічна лайка, — так мені почувається те в його листах. І комусь то приємно. Так і треба. А хтосічок як гадає? Правда ж, комусь «бештати» не випадає?
Окрім сього полемічного виступу, хтось написав по-російськи статю про Конопніцьку, і вона теж не була принята в «Мир Божий», тому що в ній хтось занадто самостійним 
критиком показався. З того всього хтось охолонув до «М[ира]
Бож[ьего]», передав свою статю в инший журнал (ще не знає, 
чи буде там надруковано) і тепер шукає собі заробітку деинде, але ще не знайшов і гризеться тим (хтось чорненький добре розуміє, як то прикро без «власних фондів», і хтось білий не 
потребує про те розводитись). «Zeit» чомусь мені не присилає 
часописі і не відповідає на мій лист, посланий при дописі, так 
що я не знаю, чи прийнята допись, чи ні, і починає мене те іритувати. Ет, якби не той зарібок, то хтось покинув би і критику, 
і публіцістику по «чужих хатах», а був би собі поетом у власній, рідній хаті, як і досі, то менше б мав прикрости. Хоч той 
хтось таки має неспокійну натуру. От недавно зладив полемічну статю до «Молодої України», схотілося зачепитись з М. Ганкевичем за терор та за політичну етику. Ще тілько не мала 
часу переписати, але от перепишу і таки пошлю. То вже не для 
зарібку і не для самооборони, а так — «за правду», не стерпіла 
душа моя, що проводарь української соціал-демократії таке 
плете, та ще й в орґані для молодіжи! Знаю, що то його дуже 
зачепить, але нехай, я не особу, а помилки його чіпаю.
Крім того, хтось ще написав одну невеличку драматичну 
поему і скілька віршів. Хоче ще одну, навіть дві поеми (теж 
драматичні) написати, але хіба пізніше, бо тепер не має часу 
і таки мусить трошки притримати себе.
Хтось комусь радить «Землю» на німецьке перекладати, 
тілько думає, що то дуже тяжко, бо віддати народній колорит 
в чужій мові — то надто трудна річ. Але, може, хтось і вдасть, 
бо хтось мудрий і добре тямить німецький стіль. Якби переклад удався, то варто його зробити, бо такий роман, як та чиясь «Земля», варто і німецькій публіці показати.
Брат мій писав, що мав щось зладити для «Русской Мысли» в відповідь Єфр[емову], але не знаю, чи вже зладив, бо взагалі він дуже зайнятий. Також не знаю, чи написала що мама. 
«Вістника» чомусь не маю ні за лютий, ні за марець, треба вже 
«пригадатися ласкавій увазі».
Хтось забув комусь подати адресу Квітки. Йому можна так 
писати: Тифлис, Тифлисский Окружной Суд, г[осподи]ну
Клименту Квитке. Якби хтось йому послав картку, то «Квіточка», певне, дуже радувалася б. Чого він виїхав так далеко? 
От, хліба шукати! Де знайшлася служба, туди мусів їхати, бо 
инакше нема звідки жити. Але тепер задумує кудись втікати 
звідти, знов на Україну, бо недобре йому там на чужині, до родини тужить (він там сам-один, а родина в Києві), та й взагалі 
там життя тяжке.
Лілі не конче добре поводиться, бо має забагато роботи 
і дуже знервована (се, впрочім, нам обом наслідки минулого 
літа обзиваються). Коли б вона вже з того Петербурга вирвалася, то було б щастя правдиве.
Чи то збірник Коцюбинського все одно, що Чернявського?
Черн[явський] мене запрошував, але мені його листа тілько 
зреферували з Київа, а не прислали, то я ні адреси, ні проґрами збірника не знаю. Про збірник Вороного я думала, що вже 
запізно туди що посилати, мені здавалось, що той збірник вже 
в цензурі, а як ні, то нехай би хтось мені дав адресу Вороного, 
може, й я що пошлю.
Науменко так мене лютить, що аж говорити не хочу про 
нього!!
Весна тут не то «зачинає», але просто таки im Zenit стоїть! 
і море грає весело і синє-синє… але хтось уже до когось хоче, 
таки туди, на Буковину, дуже хоче, — хтось когось любить 
Хтось
Родичам і братам чиїмсь привіт і уклін.