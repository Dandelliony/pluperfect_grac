
21.ХІІ. 1891
Любий дядьку!
Оце, не чекаючи Вашого листу, пишу сама. Та вже ж вам не подоба рахуватись листами, наче ті великі пани візітами. Давно хотіла я до вас писати, але от ніяк не могла зловити сих пісень, що тепер посилаю, я ж Вам їх давно обіцяла і, хоч, може, 
вони Вам і не дуже потрібні, однак слово завжди треба тримати. Пісні ті справді трудно було дістати, бо вони мало співаються і то більше межи старими людьми, я ж не в стані ходити 
по селі, отже, мусіла чекати, аж моя знайома дівчина розпитається старих людей та сама навчиться. Від сії дівчини я 
сливе всі тутешні пісні записую і мене навіть дивує, як я досі 
не обридла їй з своїм записуванням. Я взагалі маю щастя до 
етнографії, — не тілько не стрічаю недовір’я собі або неохоти, 
а навпаки, — сама инший раз мушу покладати кінець етнографічним студіям. Досить того, що за чотирі місяці маю півтораста обрядових пісень зібраних! Певна річ, що не все там 
цікаве і нове, але ж мене дуже займають орігінальні мотіви 
сих пісень, їх же, — я знаю добре, — ще ніхто не записував. Тепер, наломившись на записування нот, ся робота не видається вже мені дуже тяжкою, одна тілько біда, що не вмію просто з голосу писати, без помочі інструменту. А вже збірників 
пісень без голосів я тепер не признаю, отже, через те і сі три 
пісні посилаю Вам з голосами. Перша пісня («Ой у полю корчомка») має тіпічний волинський (чі взагалі правобережний) 
мотів: без фіорітур, мелодія проста, починається і кінчається тією самою низькою нотою. Мотів другої пісні (надто 
Var[iante] 2) зовсім подібний до московських, власне, до салдатських пісень, які пішли в моду скрізь по селах після турецької війни. Та й про саму пісню мені моя дівчина каже, що 
то «московська пісня»; чі то ж вона зроду «московською» була, 
про те вже я не беруся розважати. Третя коротенька пісня співається до танцю, таких пісень в нашій стороні дуже багато, 
певно, не менше, ніж в Галичині коломийок. Я не можу вибачити галичанам, що вони не записують мотівів своїх коломийок або роблять з них якісь неможливі airs brillants і надають їм такі ультраглупі назви, як, напр[иклад], «Вітрогони».
Ну, та вже й українським пісням часом не краще приходиться, 
се вже я мала нагоду побачити, програваючи Лідині ноти,V — 
пожаль ти ся, Боже, на наші вуха! Що мене надто мучить, то 
се вар’яції «Sur des airs favorits de l’Ukraine», V і взагалі хотіла б 
я знати, яка то шельма впровадила моду на вар’яції? Та цур їм, 
врешті, і вар’яціям, і лихим композіторам!
Я тепер не стілько музикою, скілько літературою займаюся, 
тілько вже мені тепер ніяк про неї писати, бо я вже і так багато 
незаслужених компліментів дістала від Ліди та від швагра.
Одного я боюся, щоб Ваня не похопився судити о моїй вдачі по 
тому несвітському портреті, що папа Вам послав. Я була дуже 
розсерджена, довідавшись, що ті нещасливі групи послані 
Вам, але мама розповіла мені, що Ви збіраєте (або колись збірали) колекцію «монстрів і рарітетів», отже, в такім разі маєте 
цікаві екземпляри тепер. Але, може, я тепер справді з’являю 
собою монстра чі рарітета з тим своїм настобурченим коротким волоссям, що після тіфу почало надто «фантазійним» 
способом рости, та все-таки я хочу здійнятись така, як єсть, 
чей же таки не гірша вийду, ніж на групі. Тепер ми чекаємо на портрета Маусіка, а ніхто так, як його мала «тітка» Дора, вона 
тепер ні про що говорити не може, не приплутавши Маусіка, 
все збірається їхати по нього сама, то знов мене виправляє 
(вона вже звикла, що я вічно в яку далеку дорогу вибіраюся!). 
А я б і справді з дорогою душею зараз би до Вас вибралася, дарма що тепер північ і надворі негода, яку тілько можна собі 
змислити. Бігме, не знаю, де я більше живу, — чі в Колодяжному, чі в Софії?... Для мене ж Ви і вся Ваша родина зовсім не 
«міф». Може, трудно буде Вам повірити, коли скажу, що я добре пам’ятаю Вас, і дядину, і Ліду, дарма що я мала всього шість 
літ, коли Вас бачила, — я маю надзвичайну пам’ять на обличчя та місцевости, які бачила в дитячих літах. До того ж я не 
вмію думати без образів, і коли думаю про кого, то мушу з’явити собі того у всій його обстанові, от як Вас тепер бачу. Не знаю, 
на щастя чі на недолю маю таку Einbildungskraft, бо, напр[иклад], коли я довго від любої людини не маю листів ані жадних звісток, то моя фантазія дуже прикро мені прислужується, і тоді я б хотіла краще не мати її зовсім. Я Вас багато не 
розпитуюсь про Ваше здоров’я, бо, може, Вам подібні питання 
обридли, знаю по собі, що инший раз ніщо не може так сприкритись, як питання про здоров’я. Я буду тілько просити Ліди 
та дядини, щоб вони не забували про нас, коли Вам не буде 
часу або охоти писати. Я дуже рада, що Ви поправляєтесь, 
а все-таки часто згадую ті легенди, де то одна людина приймає 
на себе чужу біду і слабість, і жаль мені, що се можливо тілько в казці! Хороші є казки на світі, і в них лежить часом хоч 
«заржавлена», а все-таки правда (знаєте, як говориться часто про казки: «Була колись правда, та заржавіла!»).... Тим часом я сама тепер в досить доброму здоров’ї: не тілько інфлуенци, а навіть пропасниці настоящої не маю і дуже тішуся, що 
не пришлось мені бути сії зіми на засланні в Криму. Почуваю 
себе «як не може бути» (себто — як слід) в своїй новій маленькій рожевій хатинці з білими меандрами, (ся хатка має підтримувати в мені оптимістичний настрій). Тож треба вже штучних способів добірати! Врешті, я тепер в зімовому, робочому 
настрої і не маю часу на песімізм. Загадайте мені ще яку роботу, — мені краще іде робота по Вашому слову. Порадьте мені: 
оце хочу собі купити Біблію, та не знаю, яку краще, чі грецьку, чі слав’янську, — думаю, грецьку краще. Звісно, жидівська 
була б найкраща, та що ж, коли не знаю по-жидівськи. В Біблії, 
окрім всього иншого, маса дикої грандіозної поезії, і мені скучно, коли я довго її не читаю. Я таки не можу не дивитись на народну поезію «літературним» поглядом, і, може, через те я так 
люблю наші лірічні пісні. Я шукала в болгарському «Сборнику» лірічних пісень, але надаремне, і дуже то мені шкода, бо 
мені завжді здається, що коли де можна добачити вдачу народа, то скоріше в лірічних піснях та в «коломийках» (не знаю, 
як іще зветься такий род поезії народної), ніж в баладах та піснях історичних. Ще теж було б мені почути мотіви болгарських колядок, — по словах та по розмірі вони дуже нагадують 
щедрівки наші. Та вже колись приїду, то до всього допитаюся! 
Таки, видно, инакше не буде, а то що з того, що я розвалю листа, наче Велику хартію, — однаково ні до чого толком не допитаюсь, — бракує «епістолярного таланту»! Однак якщо Вам 
мої хартії справляють яку приємність, то писатиму частіше. 
Тим часом, бувайте мені здорові. Скажіть Вані, що я незмірно очарована його портретом і що от що: Excelsior! се справді моє слово.
Вас і дядину, і всіх щиро цілую, і кажу: «Святий вечер, добрий вечер!», бо досі вже у Вас святки.
Ваша Леся