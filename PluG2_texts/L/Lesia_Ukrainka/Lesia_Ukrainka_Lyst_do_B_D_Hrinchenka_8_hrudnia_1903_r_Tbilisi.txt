
Тіфліс, Тер-Гукасівська, № 2
25.ХІ.1903
Високошановний добродію!
Дозвольте мені, хоч і пізненько, подякувати Вам за дарунок,
що додав мені правдивої втіхи і розваги тут, на чужині. Мала 
я охоту, але не мала нервової снаги написати Вам тоді ж таки, 
як отримала Вашу книжку. Велике горе, що впало раптом, як 
грім з ясного неба, на нашу родину, відбилося було на мені 
тим способом, що на довший час позбавило мене моральної 
змоги писати листи, та, властиве, не тілько моральної, але 
й фізичної до значної міри… Вважаючи на се, може, пробачите мені мою негречність супроти Вас.
Найбільше припав мені до серця той розділ з Вашої книги, 
що зветься «На селі», може, се тому, що я люблю таку чисту, 
прозору епіку, якої сама зроду не вміла вдати і яку так чудово 
вдали Ви, а може, ще й тому, що в сих малих і простих образках став, як живий, мені, вічній мандрівниці, той рідний край, 
що я так зрідка і не надовго бачу остатніми роками. Коли Вам 
не траплялось ніколи жити довго де-небудь в далекому краю, 
та ще й не так по волі, як по неволі, то, може, Ви й не збагнете, 
яке то гірке і вкупі солодке те почуття, що збудили в мені Ваші 
вірші. Я дякую за нього Вам і Вашій музі, але все ж Ви, може, 
щасливіші від мене тим, що будите такі почуття, але сами не 
дізнаєте, — нехай же і завжді так буде!
Бувайте здорові! Мій щирій привіт Вашій дружині 
і дочці.
Коли буде що таке, в чім я можу помогти чи стати у пригоді 
хоч і на чужині, то я завжді готова.
З правдивою пошаною до Вас
Л. Косач