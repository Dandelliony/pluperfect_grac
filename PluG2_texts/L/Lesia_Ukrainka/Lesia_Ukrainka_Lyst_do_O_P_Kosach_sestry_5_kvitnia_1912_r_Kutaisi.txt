23.III.1912 
Любая Лілеєнько!
Я через те не відповіла тобі зараз, що хотіла довідатись результатів нового аналіза і поради лікаря, а крім того, вияснити 
наші перспективи на літо. Аналіз, однак, майже такий самий, 
як був той, що я тобі посилала, — той був зроблений 17 лютого, 
а сей 18 марця, — знов 1,5 ‰ білка, ерітроціти 3–5 «в поле зрения», ціліндри «зернистиї» 1–2 на препарат (гіалінових сей 
раз не було), лейкоцітів, як завжді, багато, і ще якась «слизь» 
(бактеріоскоп[ічного] аналізу тепер не робили). Як видно, місяць молочно-ростинної дієти не дуже-то щось перемінив. Тепер лікарь зважив, що все-таки мені треба їсти трохи білого 
м’яса, хоча з огляду на білок і не слід би, через те що инакше я 
можу виснажитись (хоча я того виснаження почуваю не більше, ніж звичайно було і при м’ясі), казав пити Віші, дав літій, а проти болів компреси теплі і беладону. Вчора була в мене 
трохи підвисшена t° (37,6), але недовго, всього скілька годин, 
а потім уже було 37,3, та се вже тепер увійшло в звичай. Про 
Tryparosan (um чи us?) питала, але лікарь тої статті не читав, 
тілько обіцяв прочитати. Взагалі ж він каже, що багато є таких речей, що на легкі добре впливають, а для нирок зовсім не 
годяться, але, може, се й не таке. 
Тепер щодо літніх планів. Кльоні дають одпуск всього на 
один місяць (28 днів) (на іюнь), то він його візьме, але їхати нікуди не думає, буде вже так якось дома відпочивати та за місто виїздити на свіже повітря. Бо як їхати до тебе або до мами, 
то сама дорога займе тижнів 1 ½, та ще й треба вертатись зарані, щоб не зараз з дороги втомленому на службу йти, — то 
що ж лишиться на гостювання? яких-небудь тижнів два? 
Тим часом нам двом така подоріж коштувала б коло 200 p[ублів], a ce нам тепер великі гроші, тим більше що я тепер трачу 
на ліки, а на прийдешню зиму, може, ще й більше потратити 
прийдеться, якщо мусітиму конче виїхати в Єгипет. З огляду 
на це все, ми вже зважили літом «не рипатись», а просити тебе 
з Михалями в гості до себе. Тут для здорових нирками людей 
літо зовсім добре, бо хоч дощ і йде частенько, але місто нагірне, 
то сохне дуже хутко і ніколи нема болота, тілько через дощі 
нема такої спеки, яка могла б бути по тутешньому сонці. Хто 
може ходити, то тут є де погуляти за містом, і краєвиди тут 
дуже гарні. Квартира наша тепер стала ліпша, бо «піднижнє 
заведение» скасувалося, двір хазяйка почистила, а солдатів 
літом не буде, бо вони через місяць підуть в лагері. Зрештою, 
літом (з мая) буде багато вільних квартир, то, може, ми й переберемось, коли знайдемо щось ліпше і по ціні приступне. 
Приїзди, любая моя, ми тебе дуже-дуже просимо. Я сподіваюсь, що тобі тут непогано буде і навіть краще, ніж ти, може, 
з моїх слів і листів уявляєш, бо одно діло жити на чужині, 
а друге — приїхати на неї подивитись. До того ж, літом нема 
тих невигод, що зімою, бо тут хати саме для літа й приспособлені. Кльоні було б, звісно, приємно, якби ви приїхали тоді, як 
він матиме одпуск, та й вам було б веселіше, бо він би показав 
тутешні околиці (він їх «по долгу служби» добре взнав), і взагалі воно краще, як нема в хаті відгомонів служебної «гонки» 
і «каторги» (не в прямому смислі, бо Кльоня тепер «цівіліст», 
а не «кріміналіст»). Але якщо тобі невигідно їхати в іюні або 
якщо хочеш утікти від тої юги, то приїзди, коли тобі краще, 
і, у всякім разі, якомога надовше. 
Ти, може, думаєш, що чому б мені самій без Кльоні не поїхати, коли вже з ним не можна? Так, правду кажучи, в такому 
стані, як тепер, мені взагалі їздити трудно — від невеликої навіть тряски мені болить всередині, а не знаю, як би воно було, 
коли б проїхати залізницею, напр[иклад], від Севастополя до 
Катеринослава. А чи сей мій стан хутко зміниться, чи буде він 
літом ліпший, може, він теж прийняв хронічну форму, як то 
в мене звичайно, — все ж це невідомо. Та ще й мама, певне, образилась би, коли б я побула у тебе, а в неї ні, тим часом їхати 
мені ще й у Київ або в Гадяч було б уже напевне не корисно, 
а може, й просто не під силу. 
Як будеш їхати до нас морем, то їдь на Поті або на Батум 
(в Поті не завжді добре пароходи з поїздами сходяться, а ріжниця в ціні чи їхати до П[оті], чи до Б[атумі] пуста, та й на Батум варто подивитись, а Поті нецікаве), потім бери білет просто до Кутаїса, їхатимеш до ст[анції] Ріон тим шляхом, що йде 
на Тіфліс, а в Ріоні пересядеш на маленьку віточку (подібну на 
ту, що з Лохвиці до Гадяча) і приїдеш просто в Кутаїс. Якщо 
даси знати, коли саме ви приїдете, то хто-небудь з нас вийде 
на вокзал, се навіть і недалеко від нас. Як їхатимеш, то, будь 
ласка, візьми з собою, які матимеш укр[аїнські] газети і журнали (крім «Вістника» і «Рідн[ого] Краю», бо його маю, а газет не 
маю жадних), а може, і які нові книжки трапляться, за все подякуємо, чим більше збереш, тим краще (морем везти їх можна даром, коли в кошику, а не в скрині, а залізницею можна товаром відправити). 
Чому ми не можемо тепер дістатись у Бессар[абію] або на 
Поділля, розкажу, як побачимось, — «то довгеє слово», а до 
того часу вже не писатиму довгих листів. Коли Михайло тепер 
з тобою, привітай його і передай наше запрошення, а в Київ я 
йому окремо напишу. Цілую міцно тебе і Михаля, Кльоня теж 
цілує і просить у гості. 
Твоя Леся 
Ф[еоктиста] С[еменівна] і Маруся кланяються. 