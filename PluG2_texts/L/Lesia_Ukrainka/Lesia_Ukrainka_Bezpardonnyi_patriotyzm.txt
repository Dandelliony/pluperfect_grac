«Безпардонний» 
патріотизм
Надзвичайно приємно було нам прочитати в обновленій «Буковині» (ч. 28–32) дві передні статті — «Наші національно-політичні відносини» і «Про своїх людей», допись з Тернопільщини 
(вона поставлена в початку як передня стаття); приємно не для 
того, щоб ми там вичитали щось нового, а для того, що там все 
так ясно, виразно і просто — як математична формула або проста ґамма. Формулка «Барвінський + Вахнянин = руський 
нарід» робить справді гармонійне вражіння. Шкода тілько, що 
в патріотичній ґаммі не обійшлось без деяких невиразних тонів (як завжді), але, може, це наша власна недорослість думки 
тому винна, що ми ніяк не можемо зрозуміти, що то має значити: «своя питома, народна просвіта», без котрої увесь наш рідний край мусить неминуче загинути. А вже ж таку поважну річ 
слід би нам пояснити докладніше, щоб і ми знали, як нам рятувати наші занапащені душі. Читаючи, що без питомої, народної просвіти «несть спасенія», ми пригадали одну дуже тяжку 
хвилю з нашого життя: одного вечора, вислухавши промову 
про конечну потребу «науки на національному ґрунті», ми вдались до бесідника, молодого українського патріота: «Скажіть, 
добродію, що властиве має значити “наука на національному 
ґрунті”? Чи це значить, що ми мусимо винайти яку спеціальну 
українську математику?» Бесідник глянув сурово і промовив 
катоновським тоном: «Що ви за українець, коли не розумієте таких простих речей?» Ми десять раз вдавались до різних патріотів з нашим питанням і десять раз чули однакову одповідь. 
Ми б дуже хотіли обернутися з цим питанням ще до буковинських патріотів, та страшно, що вони розсердяться і почнуть 
нас «нищити без пардону». Краще мовчати.
За те «опортуністично-раціональна політика» виложена 
так ясно, як заповіді: не кидайся з мотикою на сонце, не поривайся, а потихеньку та помаленьку нав’язуй зносини з правительством і сильнішими партіями (певна річ! а хто би там на 
слабіші дивився! шкода тілько, що тяжко буває вгадати, котра 
найсильніша і чи довго такою буде); прийнявши таку спокійну і практичну політичну програму, ми собі можемо спокійно сидіти, де вже кому Бог дав, і співати: «Ой, куди вітер віє, 
туди я хилюся, а що люде говорять, то я не боюся». Коли ж хто 
спитає, якої ми віри, то ми чей же не гірше цигана вмітимем 
відповісти. Прийнявши таку політику, патріоти «нового курсу» поступають совісно і чесно, для того надіються, що історія не осудить їх лихим словом; ми йдемо ще далі в наших 
надіях і думаємо, що історія не буде згадувати ніяким словом 
наших славних патріотів, що самовільно — pardon! добровільно — взяли на себе тяжкий обов’язок кермувати долею цілого 
народу (радійте, російські українці, аж тепер настав час визволення вашого!).
«Дякую тобі, Господи, що не створив мене ні Москалем, ані 
москвофілом!» така молитва вилилась з нашого серця після прочитання уступа ІІІ «Наших нац[іонально]-політ[ичних] 
відносин», це ж кожний зрозуміє, що бути «знищеним без пардону» нікому не мило, а так ми все ж маємо надію, що «під захороною» наших добровільних керманичів ми ще наживемось 
на світі. Шкода тілько, що наші «русини з природи більше чутливі, податливі, повільні і уступчиві» (це ж «цілий учений 
світ признав», то вже нічого не порадиш!), а ті кляті, загонисті, аґресивні, нетерпимі Москалі мають далеко проворнішу 
вдачу. Де вже, коли Богдан Хмельницький (не по-так нас був!) 
ні з того ні з сього взяв та й піддався державі «мішанців»,
хоч на Україні про те нікому й не снилось, бо вона ж (Україна) 
і «не мала нічого спільного з московською державою». Ну що, 
як нашим керманичам прийде на розум віддати нас, — хто 
може вгадати, кому? Іди потім позивайся за історичне право… куди нам, немічним, з панами судитись! Чия сила, того 
«Безпардонний» патріотизм 
й воля. На чиєму возі їдеш, того й пісню співай. Правда, наші 
буковинські патріоти надіються, що колись настане сконсолідуванє наших народних сил і що тоді нас будуть знати і поважати инші народи, але хто знає, як про те гадають добродійки 
сильніші партії?
Ох, перейдім від цеї тяжкої прози до тернопільської поезії. 
Справді, то не допись, а ціла поема! Які величні постаті: Митрополит, Барвінський, Вахнянин! І як змальовані, куди 
Плутарх! Перед нами проходять, мов тіні королів в «Макбеті», давні і сучасні нам патріоти, «ідуть поволі, але певним ходом» (ви чуєте просодію величну?), виринає з туману 
забуття «Руський Сіон», Собор церковний мріє, покритий 
непроглядною тайною, св. Письмо в руській мові… тут поет 
падає ниць перед Є. Е. Владикою. Потім підводиться і кидає 
громи на «русских» і радикалів, горлачів і мальконтентів,
прихильників ненавистної опозиції (вони, бач, лихі на те, що 
у нас буде руський кардинал!). Він гукає: «Хто понижає нашого Владику, понижає нас всіх; проти нього виступимо всі!» Яке 
потужне військо! Гей, стережіться, вороги, вже летить ангол 
з неба з огненною різкою, ховайтесь, а то він поразить вас!
Далі знов починається величний гімн послові Барвінському, мужеві міцної правиці, залізної волі і рівно ж залізної консеквенції, жертволюбному, трудолюбному, щирому народовцеві. А всім ворогам п. Барвінського і його alter ego пана 
Вахнянина він радить (на цей раз не дуже поетично) «просто замикати уста і то не дуже делікатно». Цікаво, хто має виконувати цей патріотичний вирок? Врешті, поет каже, що 
він тілько «хотів опам’ятати людей, нагадати їм етику життя публічного…». Далі йде філіппіка проти спольщеної руської родини, — хто її не читав, той не читав нічого! Яка залізна консеквенція, яка несокрушима, сказав би магометанська, 
віра в двох пророків руських. Читаєш, і серце радується, так 
I Коли хоче шан[овна] редакція «Буковини», то можемо їй прислати цілий збірничок таких приказок для друкування в «Неділі» на науку міщанам і селянам. — Л.У.
і хочеться гукнути: «Та немає ліпше, та немає краще, як у нас 
на Вкраїні!..» — але краще замовкнемо, бо далі в цій пісні 
йдуть зовсім не консеквентні слова, вони можуть вразити національне почуття наших щиро народовських патріотів і релігійне почуття всього русько-українського народу…