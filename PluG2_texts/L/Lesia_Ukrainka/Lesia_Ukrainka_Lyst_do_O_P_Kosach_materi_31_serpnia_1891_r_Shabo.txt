
19 августа
Люба мамочко!
Одержала я від тебе лист із Одеси, а більше ще ніяких не 
мала, врешті, сподіваюсь хутко одержати. Спішуся тепер написати сей лист, щоб його одправили з Одеси. Тепер у мене 
пані Комарова з Маргарітою і сьогодні хотять їхати додому. Вони приїхали до мене сюди в п’ятницю, хотіла б я, щоб 
Маргаріта зосталась тут, але їй завтра починаються музикальні занятія і конче треба бути в Одесі. Приїздив з ними 
до мене Лисенко, але він виїхав учора, бо спішився на якийсь 
там раут. Вони мені купили цітру  за 7 р. а тиї три, що зостались, я б хотіла обернути на ноти, та от тілько, що у мене тепер 
грошей обмаль, а я б хотіла пробути з сими до кінця місяця, 
то, може, й не купуватиму нот — обійдуся. Сказала мені пані 
Ком[арова], що тепер тут, у Шабі, живе Галин з жінкою, і обіцяли дістати їхню достотну адресу, щоб я могла їх тута одшукати, бо я таки хотіла б їх знайти. Ну, живу я собі, як і перше, 
тілько що винограду рожевого починаю пожирати страшну 
силу, бо він їсться так само «споро», як насіння з соняшників. Купатись залишила ходити, бо тутешнє купання, а надто ходьба до лиману дуже поганий вплив мають на мою ногу, 
отже, я думаю або дуже рідко, або й зовсім не ходити купатись. 
Уліт поки що не пишу, теж ради сеї капосної ноги, аби вже її 
не розтроюжувати, сидячи при столі; тілько й роботи, що читаю та вишиваю. Врешті, маюся добре і так, як нігде не хожу, 
то нога не болить. Волосся вже зачинає стреміти, як на їжакові, і все пробивається через чадру, котрої однак ще не скидаю. 
Шкода мені, що нікому тут мені апарата надівати, а то все ж 
таки могла б десь далі ходити часом. Але вже щò там! мені тут 
вже менше, ніж три тижні зосталося жити, то вже можна їх 
і пересидіти, до того ж тут знов зробилась така спекота, як серед іюля, так що й не хочеться нікуди з саду вилазити. Певне, 
до мене хутко приїде Люба з ким-небудь, бо вона страшенно 
хотіла їхати тепер в Шабу, та її не взяли, але тепер пані Комарова казала, що, як знайдеться хто в компанію їй, то вона приїде. Маргаріта знов дуже «страдала» на морі. Чі не приїде 
часом Пуцик мене звідсі забірати? а то було б добре. Чі ти ще застала Мішу вдома? Взагалі пиши мені довгі листи, як там ваше 
zdrowie, а надто powodzenie. Чі не отримувала яких цікавих 
листів? Як папін перевод в Ковель? Як твої уліти? Etc. etc. etc.
Все хочу знати. Бувай здорова, моя люба, дорога мамочко! 
Усіх пуциків поцілуй за мене.
Твоя Леся