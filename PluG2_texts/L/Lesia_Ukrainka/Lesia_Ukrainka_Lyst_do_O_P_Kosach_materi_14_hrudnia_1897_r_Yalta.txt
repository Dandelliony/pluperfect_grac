
Ялта, Екатер[ининская] ул.,
д[ача] Лищинск[ого], кв. № 12
2.ХІІ.1897
Люба мамочко!
Що то за знак, що ти так страшенно давно мені не писала, навіть не відповідала на мого остатнього листа, посланого ще 
десь 12-го ноября? Чі не розсердилась ти за що на мене? Так, 
далебі, я не знаю, чим могла я вразити тебе, здається, в листах 
моїх нічого такого не було. Та хоч би й так, то все-таки недобре мовчати, краще вже вилаяти. На таких просторах трудно 
догадуватись, отже, краще вже виразно домовляти, що на серці лежить. Може бути, що тобі який клопіт заважав, тоді вже 
прости за моє допоминання, але ж ти мене так розбалувала листами за літо, що тепер таке довге мовчання мені тяжко терпіти. Ти, може, скажеш: «Тяжко-тяжко, а  не бійсь сама теж 
мовчала від 12-го». Я скажу тобі по правді, що в мене не було 
одваги писати, бо так погано жилося в той час, що й описувати було б сумно, а брехати сором. Прости, що пишу post factum, 
але инакше я не могла б. Коли я писала остатнього листа Лілі я 
вже була слаба, та думала, що все хутко скінчиться, і вважала, 
що не варт про нього й писать; скінчилось, правда, але не дуже 
хутко. В початку ноября напала було на мене екзема, тижнів 
через два вона вже розпросторилась по всьому тілі, окрім 
лиця, грудей і пальців на руках. Слабість се дуже бридка і дошкульна, поки вона не минула, я не могла спати по ночах години до 4-ї–5-ї, вибивало се мене з сили страшенно і розстроювало нерви не можна сказати як. Запевне, я вдалась до лікаря, 
спочатку ліки не помагали нічого, але потім він знайшов такі, 
яких було треба, і загоєння пішло так шпарко, що тепер нема 
вже ні одної мокрої виразки, висипка згинула, і тілько ледве 
червонясті сліди лишились. Лікарь сам дивується, що се так 
хутко скінчилось, бо відомо, що екзема річ уперта і  затяжна і триває часом цілі роки, а при моєму хорошому організмі 
сього можна було боятись. Правда, корувалась я дуже завзято 
і навіть не забувала пить лікарство!! «All’s well, that ends well» 
(все добре, що добре кінчиться),  — каже Шекспір, і я за ним. 
Ся минула халепа навчила мене цінити мій звичайний стан 
здоров’я, а раніш я думала, що він нічого не вартий. Тепер я 
«плачу́ недоимки», т. є. сплю не менше 9-ти годин на добу au 
grand scandale I моїх сусідів, що схвачуються в 7½ рано. Взагалі 
я розширила свої права на сон, на їду і на валяння без всякого 
діла або швендяння без жадної мети, si bon me semble.  Швендяти часто приходить охота, бо навіть в туманні дні у нас буває 
не менше 7° тепла, а то й 14° і більше, дякуючи такій температурі, я могла часто брати ванни, що, певне, багато прискорило 
мою поправку. Grâce à Dieu c’est fini et n’en parlons plus! 