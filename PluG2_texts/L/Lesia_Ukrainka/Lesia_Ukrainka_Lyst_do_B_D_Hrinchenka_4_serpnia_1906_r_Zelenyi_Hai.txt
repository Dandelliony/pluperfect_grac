
Гадяч, Полтавщина, хут[ір] Зелений Гай
22.VII.1906
Високоповажаний добродію!
М. Ф. Левицький писав до мене і до сестри моєї Ольги, призволяючи нас (від имени «Просвіти») взяти на себе номінально або й фактично просвітянську бібліотеку, бо ніхто з членів ради нашої, крім нас двох, не має для сього такого «цензу», 
якого треба адміністрації. І я, і сестра однаково охоче згожуємось на сю справу, тілько ми не знаємо, котра з нас буде придатнішою для сього діла. Щодо мене, то за мною нема ніяких 
зареґістрованих «провин» (адже труси на кордоні, та ще й без 
«наслідків», — се вже такий minimum, що й не йде ні в який рахунок), в турмі не сиділа, під судом і слідством не була, «гласного надзора» не скоштувала, зостається тілько те «хождение 
под Богом», без якого у нас ні одна жива душа не буває. Сестра моя, як Вам, може, відомо, сиділа в турмі два місяці позаторік, була причеплена до якогось «дела» і якийсь час малася під «гласным надзором». Хоча все це річ скінчена і жадних 
наслідків з того не було, та, може, се таки послужить якимсь 
«але» для адміністрації. Отож ми просимо раду саму зважити, 
котру з нас вона вважає за кращу фірму, та тую вже й записати, куди там слід. Я не знаю зовсім форми, як воно робиться, 
і тому прошу людей тямущих показати мені чи сестрі, що і як 
треба для сього чинити. Що ж до фактичного завідування, то, 
певне, все одно чи я, чи сестра самотужки з сим ділом не справились би, а мусіли б щонайменше одна в одної помочі просити, а може, і в инших товаришів по «Просвіті». Обидві ми ніколи бібліотеками не займались і вважаємо себе профанками 
в сій справі, але я гадаю, що я можу знайти навіть справжніх 
спеціалістів сього діла собі до помочі, бо, власне, маю таких серед своїх українських знайомих, що, певне, не зречуться помогти не так мені, як «Просвіті», а через те, певне, поможуть 
і сестрі моїй, якщо її буде фірма.
Прошу взяти се все на увагу і сповістити нас, як рішиться 
справа.
Щиро вітаю Вас із дружиною й дочкою.
З глибокою пошаною
Л. Косач