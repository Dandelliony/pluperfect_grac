
2.ІІ.1910
Вельмишановний Борисе Дмитровичу!
Перед від’їздом з Кавказу написала я було до Вас, але забула
листа дома, та ще й без адреси, так він там, очевидно, і завалявся, бо
щось не маю ніякої ознаки, щоб він дістався до Вас.
Тим часом звідси я вже якось не вспішилася написати, то через клопіт
уряження, то через «канікули», що я справляла,
поки Клим був тут зо мною (ми виїхали вкупі, але тепер я вже
давно тут сама) то вже й не знаю через що Трошки правда то
недуги, то робота заважала кореспонденції. Недуги мої — звичайні, як і
раніше, хоча таки в Єгипті вони значно менші і я навіть маю «дерзкую
надежду» і зовсім їх тут покинути, коли не
тепер, то на той рік, а може, таки й тепер. Важно те, що тут я
маю нормальну температуру (минулі дві зимі я сього майже ні
одного дня не мала) і значно більшу енергію в цілому організмі. Для
прискорення гоїння оце ще маю піддатися ін’єкціям
туберкуліну — побачимо, що ще з того буде. Але се вже моя нетерплячка,
бо, здавалось би, якого мені ще рожна треба? Зрештою, кажуть, з легких
далеко легше можна вигнати туберкульоз,
 ніж з нирок (так мене «потішають» лікарі), і тому треба
до мене «остро» братися.
Поки що, однак, ще не роблю нічого «острого», тілько гріюся на сонці і
їм 5 раз на день quantum satis. Живеться тут не
зле, оселилася я у порядних людей і в досить привітному
товаристві. Ся Villa Continental є, властиве, санаторіум, тілько не має
вигляду санаторського, бо уряжена в домі багатого
араба, збудованому для приватного вжитку, з «салямликом»
посередині (щось наче атріум римський), з балконами в кольорових шибках
і т. п. До того ж межи нами багато людей здорових, «сопровождающих» і
просто так, через те у нас не раз
буває аж занадто весело. Зрештою, тут і клімат, особливе колорит, дає
людям нахил до веселості: все ясне небо, все повна
певність від дощу (за 2,5 місяця, що я тут, дощ, може, чи 5 раз
ішов) і якась особлива лагідність колориту, якась легкість повітря,
якої я нігде в Європі не завважала, — все це якось здіймає духа людині.
От тілько земляків мені бракує. Воно то є дехто gente ruthenus, але се
мало потішає, бо таки хотілось би,
щоб і natione був свій чоловік. Була тут Чикаленківна Вікторія, та вже
виїхала, бо поправилась настілько, що вже ніяких
бацил більше в неї не стало (а раніш був туб[еркульозний]
процес в легких і в горлі), а зосталась тілько давня (здається,
вроджена) істерія, що проти неї безділля санаторське скоріше
шкодить, ніж помагає, отож дівчина й поїхала в Італію, в надії там свою
університетську науку скінчити. І тепер я вже
знов без земляків, хіба що приїде одвідати мене один галицький
українець Білинський, що служить лейб-аптекарем у хедіва, — бачите, які
бувають оригінальні посади у наших земляків! Шкода, що Ви не поїхали зо
мною в Єгипет. Ми б тоді,
може, й без санаторій обійшлись, а взяли б собі якусь хатку
та й жили б колонією українських письменників. Та, може б,
воно ще й тепер не пізно? Я чувала від людей, що поприїздили
сюди з Капрі, з Корфу, з Рів’єри, що таки всі ті місця проти Єгипту (а
надто нашого Гелуану) нічого не стоять. Про Капрі й Корфу не знаю
нічого, а про Рів’єру то таки мушу сказати, що далеко їй до Єгипту з її
дощами й холодними вечорами
взимі. У нас тут трохи було холодно всього два тижні, від Різдва до
Водохреща, і то все ж не менш було, як +10 вдень, а +7 вночі (тепер уже
+18 в затінку). В хатах у нас зовсім грубок нема (навіть таких, як в
Італії), але навіть хворі нирками люде, дуже
жадібні на тепло, від сього не страждають. Зрештою, в деяких
санаторіях єсть і грубки. Поганенько тут хіба те, що досить дорого жити
— minimum 85 руб[лів] в місяць, а то і 130, і 150, і більше платять,
навіть люде середнього достатку, якщо не можуть
врядитись в своєму господарстві. Мені се трохи компенсується тим, що я
тут знаходжу заробіток, чого, напр[иклад], ніяк
не могла знайти в Ялті, через те мені матеріально легше жити
тут, ніж у Криму. Морально прикро головно те, що дуже довго
йдуть листи з Кавказу — два тижні цілих! З України то часом
через один тиждень доходять. З Італії, певне, швидко доходили б, та я
сама винна, що не знаю, як саме вони йдуть, напр[иклад], з Оспедалетті,
бо ні Вам, ні Козловським досі ще не писала. Не знаю навіть гаразд, як
Ваше здоров’я, — на київські
звістки не покладаюсь, бо йдуть вони таким кружним шляхом, що поки
дійдуть, то мають вже не сучасний, а хіба історичний інтерес.
Тим часом рада була б довідатися щось сучасного. Хоча
знаю по собі, що про здоров’я дуже нудно писати.
Літературою тут бавлюся мало, бо все-таки ще багато працювати не смію
(лікар не дає) та й заробітки чимало час розбивають. Однак між іншим
перекладаю давньоєгипетські ліричні пісні (не з гієрогліфів, а з
німецького перекладу), що
заінтересували мене подібністю до — українських!
Уже б хто сподівався! Збираюсь писати єгипетські вражіння, але ще ні
слова не написала. Хороша се сторона, і я вже
звикла любити її не як чужу.
Бувайте здорові. Вітаю щиро Вас обох.
Л. Квітка 