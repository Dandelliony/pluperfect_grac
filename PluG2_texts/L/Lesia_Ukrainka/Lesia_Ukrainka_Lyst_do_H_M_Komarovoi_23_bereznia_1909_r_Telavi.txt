
 …Живемо ми тута трохи більш як два місяці, а вже дві кватирі
перемінили. Тут таки трудненько врядитись скілько-небудь «поєвропейськи», — бо тут таки недармо Азія. «Проза
життя» тут здобувається тяжко, зате поезію і здобувати не
треба, сама оточає навколо; от з моєї хати видко весь Дагестан,
величний білоголовий кряж, він далеко, верстов за сорок, але
в ясні дні й місячні ночі він присувається так близько, що аж
страшно робиться, він тоді, наче привид новоствореного світа,
здається легшим від хмар і прозорішим від льоду… По другий
бік у нас Гомборські гори, теж чималі, але проти Дагестану то вже
іділія. В самому Телаві багато руїн старосвітських
(це колись була столиця царів Кахетії), посеред міста ціле замчище з
вежами, з зубчастими мурами, воно мені нагадує
Луцький замок і моє «отрочество»… І в кождім куточку міста є своя руїна
— то давня каплиця, то церква сторожева. Але,
крім руїн, є ще багато новітніх пусток, що лишились, либонь,
після великого лихоліття і не встигли покрити поезією давности своїх
злиднів. Багато тут садків і виноградів (тут люди
тільки вином і живуть), але то переважно по краях міста, а в середині
тісно, камінно і брудно — по-азіятськи…
Люди, грузіни-кахетинці, привітні й гречні, та рідко приходиться з ними
як слід розговоритись, бо здебільшого вони
тільки свою рідну мову знають… Ми мало з ким знайомі, живемо більше
самі з собою та з своєю бідою.
Мучить дуже так далеко жити від свого краю та від родини,
звістки про папіну слабість просто вбивали мене…
Щодо мене, то і тутешній лікар так, як Ізраель, не квапиться
приступатись до мене з туберкуліном і взагалі воліє мене
ніяк не зачіпати, бо людей з такою «рідкою» слабістю, як
у мене, — він сам признається, — бачив тілько двох за весь свій
вік — і не знає, як з такими обходитися. Тим часом се шкода,
що нема хоч яких паліятивів, бо досить мене мучать всякі болі
в поражених місцях і те, що раз у раз нудить (сього торік не
було), але, видко, окрім Єгипта, нема мені лікарства, бо приписаного
мені іхтіолу не приймає мій організм, а від сіроліну виразних наслідків
не бачу. Через те я все марю про Єгипет, —
хоч то ще річ далека (на весну ж туди не їдуть, а літом там, кажуть,
витримати не можна), але вже збираю відомості про нього. Оце виписую
собі Бедекера (Guide d’Egypte), а крім того,
хотіла б я ще й через людей допитатись, де і як там саме живуть і
лічаться хворі люде… Мені вже хочеться скоріш мати відомості про
Єгипет, щоб мати виразне поняття, коли й з якими засобами треба туди
збиратися, так мені наче було б легше
жити (се, може, просто каприз хворої)…
 …Та вже, видко, мені на роду написано бути такою princesse Lointaine,
 пожила в Азії, поживу ще й в Африці, а там…
отак все посуватимусь далі та далі — та й зникну, обернуся
в легенду… Хіба ж це не гарно… 