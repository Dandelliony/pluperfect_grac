
16.І.1901
Liebe ferne Lotosblume!
Певне, отримали мою картку і подумали собі: чого се її біда 
загнала у якісь невідомі простори? Отже, щоб Ви знали, то, 
власне, біда: тут у Мінську живе той мій приятель, що я Вам 
ще давно колись про його казала. Він все остатній рік був хворий, і я навідувала його, їдучи на північ і з півночі, потім їздила спеціально до нього восени (минулого вересня) днів на 10, 
а тепер от приїхала та й сижу, жду, що далі буде. А далі, здається, нічого доброго не буде. Він уже близько пів року зовсім 
не встає з ліжка, кашель, кров, голос втратив зовсім, гарячка 
безперестанку, сили менш, ніж у дитини, — каже лікарь, що 
се вже раптові сухоти, а при сьому надія мала на поліпшення. Тим часом я тут уже тиждень і ліпшого нічого не бачу, хіба 
навпаки. Тепер от пишу Вам за тим столом, що стоїть перед 
ліжком хворого (я цілий день не відступаю від нього), — мій 
друг спить не спить, лежить тихо, а я пишу листи і думаю собі: 
«Нащо, властиве, їх писати? тілько людям жалю собою завдавати!» Вам пишу головно для того, щоб Ви не думали, ніби я 
з лінивства послала Вам картку та й замовкла. Я писала її серед клопоту, шукала собі домівку тут, ганяла по місті за різними справами (ще й міста сього не знаю гаразд), а головно була 
так приголомшена свіжим вражінням страшного стану мого 
друга, що ледве могла думки свої зібрати. Що Ви не нагнівались на мене за коротку і немов недбалу записку, я в тому певна, Sie werden gewiss Ihrem armen Schwan nicht böse, а якби 
й нагнівались, то тепер перестанете — правда ж?
Життя моє тут досить трагічне. Я мушу бути найспокійнішою від всіх, хоч я, власне, найменше маю ілюзій, а через те 
й надії (зо мною лікарь був найщирішим). Щодня мій друг розмовляє (отим своїм безгучним голосом, немов шелестом) про 
те, як ми вкупі за границю поїдемо, в Швейцарію, як то гарно 
зостріти там весну… А я весни так боюся, так боюся, як… того, 
чого не можу назвати. І я кажу йому, що поїду з ним, що буду 
з ним, аж поки він поправиться… В сьому правда те, що я не 
покину його так, як його покинули инші його друзі. Я з ним 
останусь, поки буде треба. Ви розумієте мене?
Тим часом я живу тут зо дня на день без планів, без перспектів. Роботу свою веду далі. Оце днів два як відослала до 
«Жизни» свою розправу про новітню соціальну драму, докінчену вже тут з лихою бідою. Тепер писатиму другу розвідку: 
про народовський напрям в німецькій літературі. Набрала 
матерьялів до того ще в Київі і повезла з собою сюди: лихо лихом, а робота роботою. Що ж, коли не впиватися, не вприскувати морфію, не курити опіуму, то треба хоч роботою задурити себе. Белетристика, однак, щось не йде мені тепер, навіть 
боюся до неї братись, певне, якесь божевілля вийшло б, маю 
занадто натягнені нерви. А до критики нерви не належать або 
менше належать, отже, саме для мене робота. Тілько не можу 
так хутко робити, як в Київі. Хто зна, чого я втомляюсь (роботи більш нема ніякої, і вночі мені ніщо не заважає спати), але 
я, напр[иклад], увечері ледве в стані один-два листи написати.
Ну, годі, мій друг прокинувся, треба буде йому щось прочитати, а може, й заграти (тут єсть на чому, хоч і поганенько), то 
вже скінчу листа, щоб на завтра не зоставалось.
Бувайте здорові, Sie, liebe, liebste! Міцно стискаю Вашу 
руку.
Ваша Л. Косач
Моя адреса тут: Минск, угол Михайловской и Широкой, дом 
Нарейко.