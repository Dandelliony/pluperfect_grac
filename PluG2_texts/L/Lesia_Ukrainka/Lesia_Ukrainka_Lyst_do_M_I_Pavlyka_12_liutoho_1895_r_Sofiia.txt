
31–12/І–ІІ. 1893
Шановний друже!
Nie miła ksiądzu ofiara — idź cielę do domu! Не треба «Н[ароду]» 
моїх грошей, дайте їх на «Поступ» — «толкоз ми пò-добре».
Щодо членства, то я ще сього не зважила, — у всякім разі я 
надіюсь бути фактично його членом, коли не формально. Я не 
знаю й так, чі не завдадуть мені прикростів добрі люде на повороті додому. Врешті, ще побачимо. Ви розумієте, що я 
не «страха ради» роздумую, а ради практичних причин, я б не 
хотіла в’язати собі руки більш, ніж вони вже зв’язані, у мене 
тепер думка росте і вже й так переросла ту рамку, в якій можна 
робити що-небудь одкрито в Росії. О, якби я була певна в своєму таланті!.. Ну, та що про се говорити?
Про комісіонера дядько Вам писав. Хату дядькову можна 
ширити, хоч дядько не зовсім її признає, але, на мою думку, то 
ще не багато значить, що ґанок змінений. Не дуже налягайте на дядька з роботою, бо він і так робить не тілько «все, що 
може» (от зопсували хороше речення добрі люде!), але й більше, ніж може, треба пам’ятати, що він тепер погано мається, 
відколи його вчепився той кашель. Коли б Ви знали, яка се 
тяжка річ і для нього, і для всіх, оті приступи кашлю. Тепер 
мовби трошечки легше, а то днів два тому назад був такий 
напад, що сливе цілу годину тривав. Звісно, це його мучить 
дуже, і яка ж тут уже сила до роботи? А тут люде шарпають 
з усіх боків, і французи, і лондонці, і німці, і Ви, — треба ж на 
всіх поспіти.
Фольклорні болг[арські] праці сьогодні посилаю Вам — 
читайте. Постараюсь познаходити і рос[ійські] праці і пришлю Вам їх заголовки, а як буде можна, то й самі книжки.
Дуже б хотіла я написати якскоріше свою брошюрку, але не 
можу обіцяти дуже скоро, бо треба ще прочитати дві товстющі німецькі книги та одну англійську  — се ж не жарти! Не 
хотілось би, щоб на моїй книжці стояв невидимкою епіграф: 
«Бігла через місточок, вхопила кленовий листочок, бігла через 
гребельку, вхопила водиці крапельку, тільки ж я пила й їла»...
Ох, галицькі справи, гал[ицькі] справи! Que le diable m’emporte si j’y comprends quelque chose! Далебі, инший раз думаєш: «Ей, взяти б віника, замахнути разів два-три, вимести всю 
барвінщину, романчуччину і багато иншого в придачу, то 
принаймі чисто було б!» Показував мені дядько лист Ок[уневського], — хоч убийте, нічого не розумію. Але навіщо я вам 
пишу про се, як воно й так Вам обридло?
Що б Вам про наших написати? Ліда й Рада оце недавно 
скінчили бальовий сезон, а то таки чимало танцювали, раз 
навіть у свого князя на вечері, з Радою і дядина їздила. Тягли 
вони й мене, але я зоставалась дома, бо одно, що не випадало 
кидати дядька самого, а друге, що я нічого не розумію в таких розривках, як і взагалі не люблю великого товариства. Раз 
тілько була я з Радою у її знайомих швейцарців на маленькій 
вечірці (Рада страх любить танцювати, як і слід в 17 літ), та й то 
потім вимкнулась і пролежала пів вечора в темній хаті. Видно, для сього треба иншої натури. Стараюсь, щоб Рада ходила в концерти і взагалі не дуже засижувалась дома, бо воно ще 
таке молоде, а кругом так багато сумного, то нехай би собі погуляло, коли може. Ліді було трапилась прикрість, хлопчик її 
було прибив собі руку і лежав три дні слабий, тепер вже поправивсь. При Лідіній експансівній і нервовій натурі такі випадки їй дорого коштують, вона занадто піддається кожному враженню. Для неї, по-мойому, велика шкода, що вона не пішла 
на ширшу дорогу, а зачинилась у сім’ї сливе виключно, — на 
дрібницях розтратить свою вдачу. Врешті, се, може, розумування старої дівчини in spe, краще тих родинних справ не чіпати. Тілько, не знаю, мені чогось шкода тих жінок, що приносять такі великі (і хто знає, наскілько потрібні) жертви. Я, 
здається, не могла б так офірувати себе, мого альтруїзму на се 
не стало б.
Здається, годі філософствовать, бо вже нема часу.
Сподіваюсь, що Ваше здоров’я поправиться і що з ним не 
так вже погано, як вам здається, може, то так, часове погіршення. Мені якби не анемія, то зовсім добре було б, ну, та, 
врешті, і так нічого собі, — як не може бути зовсім добре, то нехай буде хоч не погано. Бувайте здорові!
Л. К.