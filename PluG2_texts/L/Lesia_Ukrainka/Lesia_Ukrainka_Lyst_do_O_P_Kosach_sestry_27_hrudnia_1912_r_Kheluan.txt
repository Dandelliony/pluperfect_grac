17 (14).XII.1912
Любая Лілеєнько!
Нарешті я одержала від тебе картку! А то вже, далебі, хтіла розсилати телеґрами, хоч се і дуже дорого стоїть. Бідне Михайлятко, де ж се воно тую капость захопило? Певне, в вагоні. 
Напиши, як там Оксаночка junior, чи уминула халепки, і як 
мається Оксаночка major (senior ще рано казати). Тут одна 
колишня льєжська студентка дуже інтересується, чи не знає 
Оксана, де поділись із Льєжа студентка Шакол з своїм нареченим і ст[удентка] Телетова з чоловіком, якщо знає, то нехай 
сповістить, де вони. Я тепер не пишу Оксаночці окроме, бо не 
знаю, чи правила вашого карантіна дозволяють передачу паперів, і, крім того, саме сьогодня я дуже занята і листами конечними (взагалі запущеними), і так деякою роботою. Се я 
вже починаю трохи до норми приходити, а то 1 ½ місяці по 
приїзді була якась лінь стігійська і я абсолютно нічого не 
робила. Тепер я вже маю один урок франц[узької] мови, тут-таки в пансіоні: тричі на тиждень по 1 год[ині], плата 10 р[ублів], не так-то багато, але зате не втомно, і все-таки 10 р[ублів] 
«і то гроші». Я вже писала тобі про аналіз і пораду лікаря (лежання і «усиленное питание» з риб’ячим жиром та по 1 ½ ґрама urotropiniV на день). Поради я слухаю, але результат поки 
що ніякий: вага не збільшується, а зменшується (було 48,7 kilo 
при початку режіму, а через два тижні 48,4), може, се щось
випадкове, а може, мені той жир вадить, бо дуже бридко його 
пити, він одбиває апетит і впливає на нерви препогано. Ось попробую кинути жир і, напевне, погладшаю. Дуже погладшати я не можу, я свою натуру знаю, але я позаторік тут важила 59 k[ilo] з лишнім, то мушу і тепер сього досягти. Все-таки 
мені ліпше, спазмів нема, і цістіт наче трохи заспокоївся, тілько при кождому рухові чі зусиллі чимала задишка і биття серця, але се, певне, анемічне. Погода все добра, дощ був за весь 
час двічі, раз великий, раз малесенький, і то вже всі пищали, 
що се не по правді. Вечорами багаті єгиптяне напинають такі 
пальто, що й на мороз годяться, а ми просто сидимо в пледах 
(часом, правда, ховаємось в хату), удень же сидимо в самих 
сукнях (ось і тепер я так пишу надворі) і забуваємо, що се різдвяний сезон. До речі, либонь, уже час казати: святий вечор! 
Святкуйте здорові і мене згадайте. 
Цілую міцно тебе з Михальом і Оксаночок. 
Твоя Леся