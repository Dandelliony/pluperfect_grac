
Berlin, Johann[e]sstr[asse], 11, Privat-Klinik
2.III.1899
Шановний друже!
Не прошу вибачення за те, що досі не писала Вам, бо я все-таки ще «невменяема» і вільна від всяких инших, крім пацієнтських, обов’язків. Хоч маюся далеко краще і живу на світі 
вже без помочі морфію, брому, сулфоналу etc., та все-таки ще 
лежу в гіпсових оковах, отже, так горізонтально, що як тілько 
напишу щось довше, то руки мліють, а потім три дні болять. 
Се так доля жартує над моїм «писательским» званієм! Як здіймуть гіпс — а коли се буде, не знаю, — тоді вже писатиму, треба надіятись, ліпше, бо, може, позволять хоч трохи підвестись. 
Тим часом я більше читаю, ніж пишу, до речі, се для писателів 
корисно.
Спасибі Вам за «Гром[адський] Голос» і за клопіт про 
«Вістник». Прочитавши по три чч. того і другого, а до того 
Ваших два листи, я трохи зорієнтувалась в гал[ицьких] справах. Прошу і дальших інформацій. Ви боїтесь, що, може, мене 
вражають сі справи неприємно. Справді, не все в них приємно, але ж се життя, се дійсність, а від неї не замажешся — навіть гіпсом.
Шкода, що в Галичині соц[іал-]дем[ократи] такі, — як би 
сказати? — podlejszego gatunku, а то б ще, може, якось прийшло до згоди. Наскілько я читала польські соц[іал-]дем[ократичні] видання (ще вдома), то бачила таке: поки діло йде про 
загальні прінціпи, то все йде «по-чеськи», а як дійде до місцевих відносин і до відбудування Польщі, то знов заводиться 
«по-песьки». В двох остатніх пунктах поляки (навіть соц[іал]-дем[ократи]) не багато посунулись наперед з того часу, як писалась «Ист[орическая] Польша». Скілько я бачила поляків 
з-під усіх «трьох заборів», то, здається, ваші найгірші. Се, м[іж]
инш[им], видко із крит[ичної] статі Фр[анка] про молодих 
п[ольських] поетів. Дивно тілько, як русинам (до яких же належить і Ярос[евич])
 ще не до кінця набило оскому польське 
«kochajmy się», після якого через 5 хвилин (коли вже русин до 
послуг не потрібний) наступає: «Idź do dyabła!». Бажаю, щоб 
сі 5 хвилин були якнайкоротші.
Що з радикалів певна частина виділиться в чисто соц[іал]-дем[ократичну] фракцію, сього я давно ждала, яко речі натуральної і навіть, на мою думку, зовсім не сумної; тілько я не 
думала чі скоріш не хтіла думати, що се буде з такими скандалами, з соромним прибіганням під польську егіду (бідний русин без егіди не може, бо вже звик до «громовержців») і обкиданням болотом своїх недавніх товаришів, як годиться тілько 
«непомнящим родства».
Ох, я нещасна! душа моя чує, що прийдеться мені про сеє 
все на Україні реферати писати і читати, а ти, Господи, вѣси,
що я з охотою залишила б сю роботу кому иншому!
Однак мені вже руки болять, треба кінчати.
Пишіть мені, як маєтесь сами і як здоров’я Вашої матері, 
привітайте її від мене, коли не забула мене.
Будьте здорові!
Л. Косач
P. S. Прикро вразило мене оголошення «Хлопської Бібліотеки». Доки ми ще будемо инших, а то й самих себе лаяти 
холопами? Єсть же слова «селяне», «хлібороби» etc. Може, се 
й дрібниця, та все ж характерна… Ніхто в Росії з серйозних 
і вільнодумних людей не назвав би свого видання «Мужицькая бібліотека».
P. P. S. Мама просить, щоб Ви були ласкаві прислати нам: 
3 прим[ірники] моїх перекладів з Гейне; 3 наших перекл[ади]
з Гоголя («Пропаща Грамота»); 1 прим[ірник] «Першого Вінка»; 
1 прим[ірник] збірника «Привіт Фран[кові]». На пересилку 
і на «Привіт» мама посилає 3 марки, як се буде мало, то потім 
вернемо надвишку коштів.
Напишіть мені, б[удь] л[аска], чі є у спродажі дядькові остатні женевські брошюрки, такі, як напр[иклад], «A la veille 
d’un nouveau trouble», і т. и.
Ще раз бажаю Вам здоров’я.
Л. К.
Ще P. S.!! Чі нема видання хоч одного оповід[ання] Бордуляка? Ми б дуже хтіли мати сього автора.