
9.XII.1899
Милая Лілеєнька!
Пересилаю тобі листа панни Рафаелі, побачила, що се від 
неї, розпечатавши для пересилки, і, вибачай, прочитала. 
Дуже вже мені цікаво було знать, що там з нею. Я сподіваюсь, 
що ти не розсердишся за се, — якби се було від кого з твоїх 
близьких приятелів, то я б, звісно, не зробила так, а тут я думала, та так воно і єсть, що нічого privatissime нема. Зрештою, 
коли сердишся, то вилай, а я вже буду надалі знать.
Оце спішуся писать, бо ніколи, не стілько роботи, скілько 
стан душі, «як у чорта перед утренею», — сього вечора читаю 
в Літерат[урному] тов[аристві] реферат про буковинських белетристів. Не лайся (я знаю, що тобі вже прийшло се бажання), я на нього зовсім мало роботи положила, бо знаю сю тему 
надто добре, і по ночах не писала, бігме! У тебе знайшовся завзятий союзник в лиці Серг[ія] Конст[антиновича] — в кожному 
листі нагадує мені, щоб слухала твоїх докторських рад і не писала принаймі по ночах, коли вже зовсім залишити не можу. 
От вороги літератури!
У нас всі здорові, тілько у Дори зуб болить, так що ми з нею 
мало що спали сеї ночі (се мені дуже до ладу сьогодня!).
У Драгом[анових] ніяк не виведеться біда — тілько що очуняв Зоря від кору, тепер заслабла Рада, бо заразилась від нього. 
У Ради сильніша форма, ніж у Зорі, і вона, бідняжка, лежить 
в великій гарячці. Вчора ввечері, правда, їй стало краще, а сьогодня я ще не чула про неї.
Бувай здорова, міцно цілую тебе! До побачення! Стискаю 
твою лапку. Коли ж приїдеш?
Твоя Леся