
Телав, 24.VII.1910
Дорогий Михайле!
Що може значити, що з самого мого від їзду з Києва ні Ви, ні
хто з родини не озиваєтесь до мене? Хотілось би думати, що то
не з лихої причини, а просто «так», але мимоволі всякі невеселі думки
до голови приходять. Недавно отримала бандерольку
з 5 прим[ірниками] «Йоганни» та з моїми нотатками, надписану чиєюсь
мені невідомою рукою, і при тому ні слова ніякої
звістки. Се вже аж дивно! Коли в нас не все гаразд, то се зовсім
даремне крити від мене, бо я ж можу довідатись яким-небудь
несподіваним способом і тоді буде ще гірше, а коли нічого лихого не
трапилось, то тим більше — чого ж два місяці мовчати?
Я навіть не знаю, хто є в Києві, чи виходить «Р[ідний] Край», чи
здоров Михальо, де Ліля, — наче я гірше, ніж чужа, для своєї
родини. Тим часом мене не слід би так прикро трактувати, бо
я й так не маюся добре: вже більш ніж місяць як вчепився мене
якийсь прикрий кашель і не хоче покинути, приступи не часті, але тяжкі
і часто доходять або до рвоти, або до крові (уже
5 раз була кров, а це я стала hydrastis заживати, то наче перестало);
t° невисока, але й не нормальна, здебільшого трошки
вище 37; вигляд, здається, цілком здоровий, але самопочуття
не дуже добре, якось сили нема. Може, се наслідок того, що я
ще на морі, їдучи з Одеси, простудилась, а може, се туберкулін розбудив
щось давно забуте в грудях… До лікарів не вдаюся, бо з ними тут справа
стоїть дуже «слабо». Позаторік, як ще
ми сюди перебірались, у мене було щось подібне в Тіфлісі, але
не так довго тривало (хоча t° була вища), то один лікарь казав,
що то «рецідів» у правому легкому, а другий казав (як уже кінчалось),
що просто бронхіт. Може, й тепер се бронхіт. В иншому маюся так, як Ви
бачили в Києві: як не хожу, то й нічого,
а як піду куди, то вже й хвора. Сказати правду, я часом почуваю, що так
сама собі обридла, як може, здавалось би, тілько
стороння людина обриднути; стараюсь тілько, щоб иншим
се моє почуття не передалось… Сподіваюся, що збоку воно незамітно, бо
хворого вигляду не маю, роблю собі дещо потрошку, то шию, то пишу.
Роботи зараз з приїзду було навіть багато, бо всяке шмаття треба було
шити (машиною я не шию,
але ж і поза тим багато заходу при шитті), а в Кльоні було дві
ревізії начальственних, то і йому дещо в канцелярщині помагала. Тепер і
те і друге вже покінчено і тілько ждемо, куди
«пошлють», бо в Сігнах Кльоню нібито назначено, але ще нема
«приказа» їхати, а тим часом вчора ми довідались, що К[льоню] знов
«представлено» в Кутаїс (тілько вже на иншу посаду)
і вже осталась тілько одна стадія: затверження в міністерстві.
Можливо, що воно затвердить, якщо знов який московський
або петербурзький кандідат не схоче собі попробувати служби на Кавказі
(московський заняв те місце в Кутаїсі, куди вибрано К[льоню] перший
раз). У Гаграх вже напевне не будемо, та се й гаразд, бо всі кажуть, що
там умови служби дуже
неприємні, а клімат спеціально для мене зовсім не корисний.
Щодо клімату, то він, правда, і в Кутаїсі мокрий (хоча теплий),
але вже зате умови життя і служби там кращі, а головно, що
місто при самій залізниці, то в разі якогось конечного виїзду
для мене се буде недорого й нетрудно. Ну, та не кажи «гоц!»,
поки не вискочив. Може, ще все скінчиться на Сігнаху — будем «и тем
довольны». Поки що фактично ми сидимо в Телаві
і просидимо ще щонайменше місяць. Через те, якщо змилуєтесь і напишете
мені хоч слово, то пишіть таки сюди, в Телав.
Просила б я Вас теж, коли є в Вас на те час, сказати п[анові] Сірому чи
кому о тім відати належить, щоб мені послав V, VI 
(і, може, вже є VII) кн[ижки] «Л[ітературно]-Н[аукового] Вістн[ика]»
сюди-таки, бо я жадної ще не отримала, відколи тут,
і не знаю навіть, чи є там що з моїх речей. Коли є, то, може б,
Ви могли отримати і вислати мені плату за те, що там є надруковане,
вкупі з грошима за мої книжки, уміщені у Степаненка, коли він згодиться
зробити рахунок за се півріччя, що
саме мені належить. Може, Ст[епаненко] скаже, що я повинна йому про се
написати, то я напишу, тілько спитайте його,
чи є по що писати. Простіть, що Вас тим клопочу, але я здавна знаю, що
писання прямо «по адресу» мало дає результатів.
А для мене тепер «результати» таки досить важні.
Але найважніше, щоб Ви, хоч і відхиливши мої просьби
инші, написали хоч тілько про себе, Лілю і Михаля пару слів.
Я боюся, що Ліля або Михальо хворі, бо я їх лишила в стані
прикрому. Дивує мене теж, чому Ліля не відослала мені досі
аналізів і не написала, чи була у д[окто]ра Фінка в моїй справі. Коли ж
Ви чи хто з наших за щось на мене розсердились, то
все-таки не сердьтесь аж до мовчання, — адже можна і таке почуття
виражати словами, хоч би й не дуже лагідними. Прошу
краще лаятись, ніж мовчати, хоча не почуваю за собою нічого,
лайки гідного. Хіба що не поздоровила Лілю й маму 11.VII,
але ж я навіть не знала, куди їм обом писати.
От і переїхала знов на початок листа! Вітаю Вас від себе
і від Кльоні і міцно цілую.
Ваша сестра Леся