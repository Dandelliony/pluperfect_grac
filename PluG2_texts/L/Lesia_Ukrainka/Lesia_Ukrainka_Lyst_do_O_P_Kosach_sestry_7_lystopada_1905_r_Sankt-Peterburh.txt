
Дорогая Лілеєнько!
Отож, бачиш, я, волею судеб, тут! Се так замість «курортів»… 
Та що ж робити, коли я оказалась найбільше «рухомим» членом нашої родини. У мами од турботи за Дору розболілась 
голова, і вона почала боятись вже за себе, «щоб не зробилось 
так, як з Трубецьким» (хоча, можна думати, вона тепер уже 
здорова, бо за Дору вже заспокоїлась, а за мене, либонь, одразу була спокійна, бо в телегр[амі] про мене нічого не згадувала); папи не було в Києві (він і тепер, певне, в Колод[яжному]), 
а Микось, ти знаєш, «так себе поставив», що нікому й на думку 
не спадає робити з нього в родині санітара. Я «проскочила між 
двома забастовками», як пише папа, та от і сиджу тут. Саме як 
скінчився страйк і можна вже було писати листи, хтіла я написати до тебе, та маленьке підвищення t° у Дори було налякало мене, і я почекала, що скаже сьогодні лікар, — він сказав, 
що се навіть добре, бо показує на підвищення сили, ну, й гаразд. Позавтрьому ми їдемо в Київ! Я рада, бо й П[етер]бурґ 
обрид (я й ніколи його не любила), і Карт[ашевськи]х ми стісняємо своїми дієтами та всякою всячиною, і чужо мені тут. 
Хоч воно й цікаво було пробути сі дні тут, багато і ґрандіозного, і радісного, і трагічного проходило перед очима (великі процесії 18-го я таки бачила, не могла всидіти дома!), але 
все почувалось мені, що я тут «не у дел», і досадно було за себе. 
Стараюсь, чим можу, надолужити. Трохи поораторствувала 
в Общ[естве] Шевч[енка],
 а тепер пишу в «Русь» статтю 
про українську автономію в протест рос[ійській] Конст[итуційно]-дем[ократичній] партії, що обурює мене до глибини 
душі. Малася держати тут відчит, але се розстроїлось, — для 
здоров’я се й ліпше, а взагалі, може, й шкода. Ну, та вже відложимо відчити до Києва. Не пишу більше, бо спішуся до статті, треба кінчать. Напишу з Києва. Певне, зберуся через місяць 
до тебе, якщо П[етер]бурґ не вилізе боком, — поки що здорова.
Цілую міцно вас обох і Оксану, коли вона з вами.
Твоя Леся