
Zürich. 28.V.1902
Дорогий брате!
Дуже сумно те, що Ви пишете про М[аксима] І[вановича]
і про лихі шанси Вашого повороту на Україну. Папа мені те 
саме пише, а в тому ж листі подає звістку про велике загострення істерії в Оксани. Я так і думала, що то дійде до такої 
істерії, — в нашій родині трудно не дійти до гострого стану, 
маючи вже завдаток на нервову слабість зроду… Отже, все разом сумно і горізонт темний. Але, може, воно так зле не єсть, 
як одразу здається. Побачимо.
Зо мною Ви ще можете умовитись. Я вам хутко пришлю телеґраму, куди подамся з Цюріха. Можливо, що я ще й надовше 
лишуся в Швейцарії, принаймі так радив Sahli, бо він думає, 
що я за літо можу до кінця поправитись, настілько, щоб зимою 
вже нікуди з дому не їздити. Він знаходить у мене вже тілько 
наслідки бувшого процесу і каже, що мені мало бракує до повного виздоровлення та що все ж варто сього повного виздоровлення осягти. Шкода тілько, що він спішився дуже й хапався 
і через те не все мені вияснив, що варт було б. Так я не вспіла порадитись про подоріж морем і про деякі комбінації життя дома (можливо, що то тілько, не знаючи київського «режіму», можна так оптімістично відноситись до мого повороту 
на зиму в Київ). Ну, та я ще тут в Eichhorst’a допитаюсь про сі 
деталі. Коли справді можна буде зимою (восени, як Sahli каже) 
вернутись додому, то, може, я й подамся в швейцарські гори, 
а як ні, то таки поїду тепер додому, — без крайньої потреби чи 
примусу трудно 1 ½ роки просидіти за кордоном, та ще в таких 
далеких і чужих сторонах, та ще й без компанії, та ще й без 
роботи (і Sahli не радить ще братись до роботи). Отже, буде 
так: коли зостанусь в Швейц[арії], то перше з місяць пробуду на Vierwaldstädtersee,, а потім 1 ½–2 місяці на Beatenberg 
(Berner Oberland), і тоді ще матиму час подати Вам свою докладну адресу. Коли ж зважу їхати додому, то виїду 3-го VI 
(нов[ого] ст[илю], натурально) з Ґенуї морем далі. Моя телеґрама попередить сей лист. Лист буде йти, певне, не довше 3 днів, 
Ви отримаєте його 31.V або 1.VI, і відповідайте мені або в Неаполь (Napoli) poste restante, або в Палермо (Sicilia) теж poste 
restante. З Неап[оля] я могтиму виїхати не раніше 6.VI, а з Палермо не раніше 8.VI, отже, маєте час на листи.
Тепер же от яке «справозданє»: В Жен[еві] я насилу знайшла 
земляка, бо він мешкає в Onex (Onex, Genève, та й годі), а на 
rue Caroline, 11 уже й пам’ять його давно загубилась (а він, подлий, мені ні слова про те не черкнув!); я після чималої блуканини знайшла його через давніх приятельок моїх кузін,
а тих своїм порядком не хутко знайшла, бо Женева для мене 
Terra incognita. Застала його за роботою над якоюсь толстовщиною. Повернув справу, що то Ви затримали роботу через
кліше, бо він ніби давно писав Вам, що кліше він дістати не 
може, а Ви на те резолюції не дали, як далі бути. Зрештою признавався (коли я напалася вже за себе), що він остатніми часами не то що не відповідав, а часто навіть не читав листів, в такому пригніченому стані був через всякі особисті історії. На 
те я вже не знала, що сказати, і діскусія вичерпалась. Він дав 
мені слово, що до неділі (минулої) пошле Вам всю роботу.
Я все-таки жалую, що Ви не дозволили мені кореґувати, то робота пуста, а було б вдвоє скоріше.
Ще казав земляк, що взагалі не розуміє, нащо друкувати 
всю книжку в Женеві, коли досить тілько на окладинках мати 
женевську фірму, а друкувати можна, де хто схоче (каже, що 
так люде робили і роблять з великою вигодою). Я не тямлю, наскілько він має рацію, і через те утримуюсь від коментаріїв.
Знов же в Берні земляки (з Укр[аїни] рос[ійської]) казали 
мені, що один з них готов переселитись в Женевськ[ий] унів[ерситет],
 аби разом з тим бути видавцем, чи помічником 
видавця (головно, «погоничем»), що він готовий се зробити по 
першому знаку з нашого боку. Я не сказала нічого рішучого, 
обіцяла тілько написати, кому слід. Пишу оце Вам, а Ви зважте, чи варто писати иншим. Я думаю, не дуже варто, бо довго се 
і взагалі такої переписки чим менше, тим краще. Тілько зважте, чи є на меті видання, ради яких варто б турбувати людину 
(се не дуже велика штука перевестись з Берна в Жен[еву] et vice 
versa, та все ж зайвий клопіт), і чи є гроші на видання. Видавець береться й коректором бути, що, по-моєму, важно. Коли 
зважите, що варто починати переговори, то адреса буде така: 
Katschalowski (Качаловський), Fischerweg[asse] 8, Bern. Ражу 
все-таки писати під псевдонімом (котрий я знаю). Коли ж зважите, що не варто, то напишіть про се мені. Я ще не подавала видавцеві новому ні Вашого псевдоніма, ні адреси. А коли 
буде треба, то могтиму в листі дати Вам до нього рекомендацію (зрештою, Вам досить назватись моїм товаришем). Він ще
молодий чоловік, не без слав’янських рис характеру (на перше 
rendez-vous зо мною не явився, хоч сам призначив годину і я 
його ждала), але з певним завзяттям і з великим інтересом до 
справи. Рекомендують його всі, кого я тепер знаю на Zieglerstr[aße],
 як людину рішучо доброї волі і чесну, але невідомо як 
щодо «легкомыслия» (несвідомого) в секретах. Через те корисніше мати псевдонім, або й галицьку фірму. Отож рішайте.
A propos, я жадного з Ваших листів на Україну не везу, як 
і взагалі жадних ділових, хоч би навіть «иносказательных», 
і взагалі певна, що нікому «свині не підклала» за сей час. Сама 
повожуся скромно і за популярностю не ганяюсь. Так що зо 
мною, може, ще довго можна буде розмовляти.
Напишіть, чи давня київська адреса, на яку Ви, бувало, мені 
всякі «куриозы и раритеты» посилали, ще існує? і чи все має 
добру славу?
Ну, здається, всі справи.
А тепер мені пора обідати та й до Eichhorst’a. Почую, що він 
скаже, то й Вам напишу.
Тим часом будьте здорові та не ставтесь так хутко в «зарізані», може, то ще «приятельские преувеличения».
Стискаю міцно Вашу руку.
Ще от що: пришлю хутко Вам один переклад, то дайте 
«Волі» або «М[олодій] Укр[аїні]», а по видрукуванню заберіть 
рукопись назад. Так просив автор.
P. S. Була в Eichhorst’a. Радить їхати тепер морем додому, а на 
зиму виїхати знов на полуднє. Я, на його думку, сливе здорова, 
а та зима піде вже на повну ґарантію. Отже — їду.