
 …ніхто не противився нашим планам взаємної помочі й спільного життя. Ми вже стілько лиха пережили і перебороли 
спільно, що надалі не можемо уявити собі життя нарізно… 
 …Як бачиш, ми тепер в Ялті, се вже на всю зиму, а краще 
сказати на неозначений час, бо нам обом краще не спішитися з Криму… Найняли ми собі домівку вже на рік, і оце саме 
тепер іде клопіт з купуванням посуду, найманням служниці 
і т. и. Морока чимала, хоча я тепер уже звикла до всякої мороки і рада, що на сей раз вона хоч без лиха відбувається. 
Настрій у мене настільки добрий, що я навіть в інтервалах 
драматичні поеми пишу, значить, все в порядку…
Щодо мене, то я ні на один день не зважилась би покинути К[льоню]; я не люблю навіть, як він іде куди хоч на годину 
без мене, бо все мені здається, що йому ще лихо може трапитись. Ти не думай, що се я з яких инших причин так стісняю його, ні, як він видужає зовсім, то буде зовсім вільний, але 
він, здається, не дуже тужить по тій «волі». 