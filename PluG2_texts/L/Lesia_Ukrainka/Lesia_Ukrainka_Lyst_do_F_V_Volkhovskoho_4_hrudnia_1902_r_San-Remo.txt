
San Remo, Villa Natalia, Corso Cavallotti
4.ХІІ.1902
Високоповажаний добродію і земляче!
Хоч моя відповідь, властиве, упередила Ваше запитання, та 
все ж я хочу обізватись на Ваш власний лист, коли обізвалась на посередничий. Тим більше, що я боюся, чи не вразила Вас немов навмисна діловитість і сухість тону в моєму першому листі. Було то через те, що я вважала себе зовсім Вам 
невідомою людиною, абстракцією в Вашій думці і сподіваним 
перекладачем Вашого твору та й годі. До того ж і писати перший лист до незнайомої особисто людини мені завжді трудно. 
Тепер же, коли Ви кажете, що знаєте мене, я буду говорити вже 
як знайома.
Даремне думаєте, шановний земляче, що я Вас не знаю. 
В Софії я не раз чувала Ваше ймення в мого дядька в хаті (я була 
при ньому останній рік його життя), пригадую собі, що я сама 
одсилала Вам його рукопись до друку. Та й, крім того, се вже 
Ви зле про мене думаєте, коли вважаєте, ніби я можу не знати 
людей славних — поза цензурою! Я знаю Вас давно і давно жалую, що Ваші думки бренять не тією мовою, що мої, отже, тепер я рада, що можу їх хоч почасти «вернути» нашому народу. 
Не думайте, що се докір, — я не маю до того ні права, ні заміру, — ні, се просто радощі.
Я згожуюся з Вами, що Ваша казка — се видатний Ваш 
твір (та вона видатна і взагалі між всею літературою рос[ійською] на подібні теми). Скажу просто: коли б вона мені була не 
до сподоби, я б не взялась її перекладати і навіть — не критикувала б її так, як се зробила в моєму першому листі до Вас. Ви ж 
не берете мені за зле моєї критики? Тут я ще мушу трохи назад завернутись: коли Ви не згожуєтесь з моїм поглядом на 
фантастіку в Вашім творі, то я Вам її перекладу так, як є, але 
я поясню ще свій погляд. Я не проти фантастіки взагалі, і навіть така фант[астика], як у Вас, має своє право, але — здається 
мені — в якійсь иншій комбінації. На цілій Вашій казці знати 
подих детермінізму, власне, та ідея, що причини і їх наслідки 
панують над волею окромої людини і що людина, навіть з найліпшими замірами, нічого проти сили обставин не може — 
і тут раптом діло кінчається (як і починається) якимсь Deus ex 
machina! се вже не той стіль. Тут, може, инший простодушний читач подумає: коли вже той «старець» міг обернути селян в горобців, а діда в царя, то що ж йому було обернути 
царедворців у ворон, а селян в царедворців, то, може б, тоді 
і все гаразд було…
Мені прийшла одна ідея з поводу такого факту: мій один 
товариш так подібний до теперішнього царя, що ми його 
дражнимо «Ваше величество», доводячи його тим більше до 
злості, що він сам добре тямить ту прикру подібність. Чому б 
не могло так бути і з Вашим Дементьичем?
Будьте ласкаві, напишіть, що Ви думаєте про се і взагалі 
про мої проекти змін у Вашім творі. Посилаю оце для проби 
переклад початку з своїми змінами.
Я дуже радію з Вашого бажання «залити Україну» відповідною літературою в українській мові, і бажала б я бути дотепною помічницею Вам у тому. Отже, аби сили і снаги стало — 
«ми ще поборемось» поруч! Хотіла б я не зрадити Вашої надії 
на мій переклад, у всякім разі я до нього «серця прикладатиму», а там вже як буде, так буде.
Бувайте здорові, мій шановний земляче.
Л. Українка