
Тифлис, Тер-Гукасовская, № 2
12.ХІ.1903
Дорогий Михалю!
Якби почати просити пробачення за моє мовчання, то не знаю, 
скілько і яких слів треба б ужити, тому просьби сі залишу, 
а поясню краще причини: «зрозуміти — значить пробачити». 
Я писала Вам у Львів сливе наздогін ще в сент[ябрі], та, видно, 
до Вас мій лист не дістався. Там я писала Вам, що зовсім хвора 
і розбита нервово, се була ще довго правда, і повторяти сих самих сумних і монотонних речей мені не хотілось, тому я і мовчала з місяць після того, бо нічого кращого написати не могла. 
Коли ж надійшов Ваш лист сюди з запитами про Notes і т. д., 
я тоді була зовсім уже не в стані як єсть нічого написати, бо 
то був саме той час, коли я отримала звістку (пізніше від всіх!) 
про наше родинне горе і воно вплинуло на мене, власне, 
так, що найнебезпечніше було писати листи — всяке писання 
викликало напад нервовий і різко прикрий стан на цілий день. 
Тому, хоч я тямила, що повинна написати Вам, я все-таки не 
могла. Судіть мене, як хочете.
Хоч пізно, відповім на Ваше питання: Ваші річі я дала 
Стефаникові (його адреса: Вас[иль] Стефаник, Тернопіль, 
в д[омі] адвок[ата] Даниловича) і він мав віддати Вам їх або 
переслати. Не знаю, чи переслав. Оце пишу йому сьогодня, то 
нагадаю.
Я щось не можу зрозуміти, чому у Вас не ладиться з Г[анкеви]ч[ем], — адже Ви, здається, були в згоді?
Дуже я мало писала за сі два місяці. Окрім осінньої розклейки, було ще маса роботи з урядженням. Легше запобігти місце 
в царстві небесному, ніж тут порядну і недорогу хату, надто 
пропустивши сезон зміни квартир, як то у мене вишло. Перший місяць, пробігавши марне 1 ½ тижні (на більше не стало 
сили), я прожила в отелі, де було незле, але дуже дорого, потім знов бігала і шукала (мені в тім ретельно помагали Квітка і — моя «кітайська» товаришка, що несподівано з’явилась 
в Тіфлісі), аж нарешті знайшла не дуже дорогу (11 р[ублів], по 
тутешньому недорого!) і непогану хату, зате без жадних меблів (коли не рахувати складного ліжка без матраца, деревляного тапчана і нехутко даного стола), без посуди, без послуги, словом, без нічого. Все це прийшлось позичати, знаходити, 
наймати, купувати. Тепер тілько ввійшла я помалу в норму 
життя, через три тижні після переселення в сю хату! Але нема 
лиха без добра. Якби не сей дрібний і конечний клопіт з урядженням, то я, може б, зле скінчила: писати не могла, читати — не читалось, а так розбивався настрій об дрібниці, то 
якось легше було… Тепер уже починаю писати, хоч іще якось 
погано йде — «заржавіло» перо…
Роботи місцевої я ще не знайшла, хоч дехто обіцяє помогти в шуканні (я тут ще тілько недавно з людьми познайомилась, і то мало з ким). Тому був недавно страшенний грошовий крізіс, бо і «донці» мої з гонораром за літні переклади на 
цілих три тижні опізнились, а запасних фондів було обмаль, 
а конечних трат безліч. Приятель і приятелька виручали,
скілько сили, хоч і в них був «крізіс». Тепер, нарешті, спокій 
в краю, бо і з дому, і з Дону отримала і все, що найконечніше 
(головно довги), залагодила.
Про тутешні ширші події, либонь, знаєте. Кавказький 
намісник ледве живий внаслідок атентату, — кажуть, навряд 
чи виживе. Серед вірмен чимало похапали і тримають досі, 
але «нитей» таки не познаходили. Зрештою, треба дещо про 
тутешній триб подати до прилюдної відомости, то і Ви прочитаєте, а тепер розпросторюватись не буду, бо маю силу листів 
писати (хоч, признатись по правді, охоти до них жадної не 
маю), дуже я вже запустила свою кореспонденцію.
Квітка просить кланятись Вам. Він живе в сусідній хаті, 
в тім же домі, де і я. Ми вкупі снідаєм і вечеряєм, але обідаєм 
нарізно. Бачимось часто (щодня), але ненадовго, бо він з ранку до вечора в роботі, отже, тілько ввечері та в свято вдома. Він 
дуже ставав мені у пригоді за сей тяжкий час, боюсь тілько, чи 
не натягла я йому нерви несвідомо, як колись Вам після Мінська! Та се вже не я винна, а якась лиха доля, що раз у раз кидає 
мені каміння на голову… Але про се вже краще мовчати.
Привітайте від мене спільних знайомих у Празі. Дідові
тепер не можу нічого написати, бо мені нічого не пишуть ті, 
що обіцяли. Оце напишу їм сама.
Я Вас попрошу, коли Вам се не дуже трудно і загайно, посилайте мені вирізки, що буде цікавішого в приступній Вам пресі, а я Вам пришлю гроші на почтові видатки, певне, позавтрому, бо сьогодня вже пізно, а завтра свято, почта замкнена.
13.ХІ. Помилилась, сьогодня не свято. Піду зараз добувати 
десь папірових грошей, щоб Вам послати. От що я Вас попрошу. Як тілько дістанете сього листа, підіть до якої німецької 
книгарні, купіть і вишліть (або кажіть вислати) мені драму 
Марії-Євгенії Делле Граціє (М. Е. Delle Grazie) під заголовком 
«Schlagende Wetter» (по-німецьки),
 якщо в Празі нема, то 
спровадьте мені її з Відня, може, хто з Ваших знайомих у Відні
візьметься за сю комісію. Не посилаю просто до книгарні, бо, 
може, в тій кн[игарні], що я знаю, сеї книжки нема, то вийде 
проволо́чка, а мені книжка потрібна якнайскоріше. Простіть, 
що я, бувши такою неакуратною з відповідею Вам, прошу Вас 
бути акуратним в сій моїй справі, — мені самій це сором, але 
Ви будьте «великодушні», то, може, і я поправлю свої звичаї.
Цілую Вас і руку стискаю
Ваша сестра Леся