
Високоповажаний пане!
Обіцяла вам писати, отже, тепер пишу скоріше, ніж сама думала. Мама послала листа пані Франковій та й перекрутила нашу адресу так, що тепер боїмось, аби вона не справила на 
ту адресу свого листа або й портретів наших. Справжня наша 
адреса така: Josefstadt, Florianigasse, № 7, erst. Stock, Thür 4.
Коли ще не вислали фотографій, то просимо, аби на сю адресу 
присилали. В Krankenhaus я не буду, бо різати мене не треба, 
так врадив Більрот; я тому рада й нерада, бо думала, що от 
у Відні скінчу свої митарства, але, як бачу, ще мені мало гарту. 
Незабаром мені мають робити гіпсовий бандаж, і маю в ньому 
пробути місяць, — от і ціла потіха! А там знову буду по морях 
та по «чужих українах» тинятись. Думала, що побачусь у Відні 
з дядьком, але се не випадає ніяк, либонь, з того нічого не буде! 
Велика шкода, та нічого не врадиш!..
Тим часом живу тут ще як вільна людина, розглядаюся по 
Відні, хожу до театру і нічогісінько не роблю, отак собі «à la 
touriste». Січовики, спасибі їм, не забувають нас і запомагають у різних справах. Біда, що ніяк не можу до віденської 
вимови звикнути і через те хожу між німотою, немов глуха, — 
аж прикро. Якби не компатріоти, то прийшлося б загинути 
між цією німотою. Чи не збіраєтесь часом до Відня? Здається, 
Ви щось такого казали. Не здивуйте з мого чудного листу, — 
перші мої листи завжді такі. Повітайте від мене пані й пана 
Франків. Бувайте здорові, красне вітаю Вас.
Леся Українка
P. S. Сподівалися ми тут читати «Народ» та народовські газети, але, на превелике диво, окрім «Діла» та кацапських газет, 
не знайшли нічогісінько, — січовики говорять: «Погнівались 
на нас усі!» Ото диво! Рада б знати, що се має значити. Невже 
й справді «погнівалися»?