
6.II.1905
Люба мамочко!
Після одкритки я все збіралась написати листа і все отак час 
проходив. Вечорами знов чогось люде до нас розходились або 
нас заклика́ли так, що не випадало не піти (між иншим, була 
у Чітадзе, де нас вітали гречно і приємно), а вдень я возилася з шиттям: шила собі плаття на щодень, бо моє чорне фланелеве зволочилось і зовсім погане стало, а нового мені на щодень шкода. Шию я взагалі нехутко, от і провозилась. Спокуса 
чиста була теж з погодою. Після снігу і морозів, що тяглись 
незвичайно довго, тижнів три, почалась весна, вчора на самому сонці аж +33°R було, хоча в тіні не більше +15°, сидіти вдома 
в таку пору трудно, а як проблукаєш кілька годин по горах, то 
потім уже не до роботи й не до писання, отак ляжеш та читаєш 
собі що-небудь. Сьогодня дощ тюжить зранку і я вже благочестиво взялась до листів. Думаю теж зайнятись реформою свого нового драматичного етюда, — я його вже скінчила, але 
тепер не все в ньому одобряю і хочеться дещо написати сильніше. Оповідання, почате восени для конкурса (між иншим, 
я тепер рада, що не взяла участі в такому чудному конкурсі, де почерк, а не талан автора здобуває премію), все ще не 
скінчене, бо мислі зайняті не такими спокійними темами під 
впливом щоденних перемін «весни» й «зіми». В Тіфлісі був 
теж один такий «весняний» день, коли калюжі людської крові 
стояли на тротуарах до вечора. Не до спокійних тем при таких обставинах… Але ти, мамочко, не думай, що се відноситься до моїх найближчих обставин, бо в хаті мене не обіжають. 
Коли у Ф[еоктисти] С[еменівни] і проявляються часом нерівности характера і дражливість, то се окошається виключно 
на Кльоні, а не на мені, бо я не в таких все-таки фамільярних 
відносинах з Ф[еоктистою] С[еменівною], щоб бути її souffre-douleur,
 і думаю, що так воно завжді буде. Звісно, мені не дуже 
приємно буває, коли Кльоня терпить прикрости, але я в їх відносини не мішаюсь, бо я тут ні при чому (все те буває ніяк не 
через мене). Зрештою, і то буває не часто, бо все-таки Ф[еоктиста] С[еменівна] «души не чает» в Кльоні, і вони вміють одно одному прощати так, як, може, я на їх місці не вміла б.
Чи ти, мамочко, отримуєш «Полтавщину»? Я б хотіла побачити хоч один її номер, щоб зложити собі поняття про тон 
сеї газети, тоді послала б в неї що-небудь. А як вона, між иншим, відноситься до гонорару, чи «гречностю» платить, чи як 
інакше? «Южн[ые] Записки» мені 5 р[ублів] прислали сами,
без нагадування, — що ж, і то гроші.
Я ще раз прошу вислати мені нові книжки Кримського, 
мені вони цікаві, та ще й боюсь, що «1001 ніч» піде «по людях», 
просто як інтересні казки, от як в свій час пішли казки дядька, 
Рудченка, Чубинського, і се мені буде велика шкода, а людям користь невелика.
Чом ти, мамочко, не пишеш, як твоє здоров’я? І як мається 
папа? Я часто думаю з турботою про вас. Коли Микось відкриє 
політехнікум (він же, певне, залив його водою)? і чому не 
відповідає на моє запрошення? — я ж його серйозно в гості 
закликаю.
Да, мало не забула написати новини, цікаві головно для 
Дори. Тут були бунти у всіх середніх школах, в тім числі і в жіночих, в інстітуті «благородных девиц» і (horribile dictu!)
в «єпархіальному» училищі! В мужеських гімназіях робили 
сходки, били вікна, вигнали (добились одставки) скількох учителів і одного діректора. В грузінській дворянській школі (де 
Чітадзе) виробили новий устав з правом сходок в присутности 
учителів і з «ученическим советом», що має право робити свої 
заяви в педагогічній раді; се було здобуто без биття вікон і иншого безчинства, дякуючи такту діректора, тілько 12 учеників 
вийшли було з школи, заявивши, що й найпорядніше начальство все-таки начальство, а вони не хотять над собою жадного; половина сих протестантів вернулась уже, однак, назад, 
з власної волі, і їх прийнято без жадних кар і пень. В інстітуті 
жіночому бунт був за те, що одну ученицю перевели з старшого класа в менший, щоб зробити вакансію для дочки начальника края, а вчителя, що запротестував проти того, погнали 
в одставку. Панночки збили бучу за товаришку і вчителя, побили вікна в знак протесту, а начальницю, що прийшла їх втихомирювати, закидали туфлями, набили і вигнали геть. Вона 
подала в одставку, а інстітут поки що причинено. Єпархіалки 
зробили антірелігійний бунт, і ходять чутки про якісь несамовиті «кощунства» і «безчинства» в тій школі; як би там не було, 
школа прикрита. От які-то діла!
Стачки тут уже кінчаються. Конки ходять, і все продається, 
хоч дещо по дорожчій ціні. Чула я, що має відбутись ще один 
банкет, але де, з ким і як ще не знаю. Настрій громадський 
якийсь хаотичний тут, як, правда, і скрізь в Росії. Ми тут читаємо, крім тіфліських, ще моск[овські], петерб[урзькі] і київські газети. Як се Проценко одважився послати таку сімволічну телеграму С[вятополку]-Мирському? Він же, здається, 
досить спокійна голова. А що то за фіґура той гласний Ясногурський, що тепер так прославився? Розмотались кияне!
Ну, візьмусь я ще до свого етюда, мулить він мене. Цілую 
міцно тебе, моя мамочко, і папу, і всіх наших, знайомим кланяюсь. Кльоня, Ф[еоктиста] С[еменівна] і Маруся тобі кланяються. Маруся тепер дуже бистре і гладкеньке дівча, учиться не зле і каже, що вона «дуже щаслива на Кавказі» — дай їй 
Боже!
Ще раз цілую.
Твоя Леся