
Villa Iphigenia, 213 Виноградная ул., Ялта
1.I.1898
З Новим роком, з новим щастям!
Люба Лілічко і панове громадо, бажаю вам усім щастя і вдачі 
на кожній дорозі. Твій лист, дорога Лілічко, і Уксусовий лист 
ми отримали тілько вчора, 31-го, мама вже почала було трохи
сердитись і непокоїтись, а я, признаться, і не думала, щоб ви 
могли раніш третього дня свят зібратись написать. Од папи 
я отримала перевод на 50 р. і при ньому записочку ще з Колодяжного, а того, що ти писала, ніби він послав з Київа, ще нема.
Коли сей лист застане папу ще в Київі, то передай йому моє 
поздоровлення з Новим роком і нехай вибачить, що не пишу 
тепер, бо не знаю, чі застану його з листом, скоро писатиму 
в Ковель.
Мама, певне, поописувала вам все, як і що, то я вже боюсь 
впасти в «повторение». Скажу тілько, що домівка мені дуже 
подобається, а тілько дорого се страх — 30 p., і коли б мені потім ся антічность не прийшлася «з соком». 214 Хоч мама страх 
намагається, щоб я покинула свій урок і  всі платні занятія, 
але я того не хочу, бо инакше буду страх зв’язана фінансами 
в щоденному навіть бюджеті, а про екстрені видатки нічого 
й думать. Кинуть урок і обідать тут у господарів — то значить 
приплатити до хати ще 25 р. на обід, ergo  55 р. мені коштуватиме тілько самий грунт. Мама ніколи якось не лічить таких 
обставин, а я думаю, що і то вже багато, що папа мені мусить 
50 р. щомісяця посилати. Я була б дуже рада, якби мені вдалось іще де знайти урок, але оказалось, що се не так-то легко, 
отже, треба триматися хоч того, що маю.
Мама, певне, понаписувала вам «niestworzone rzeczy»  про 
мою першу хату, — хата була неважна, але і не паскудна, як на 
15 р., то навіть добра. Я сама думала звідти вибратись кудись 
у теплішу хату, та все ж би в такі хороми, як тепер, не попала. Врешті, якщо мої фінанси мені вдасться поставити на потрібну високость, то я буду зовсім задоволена з своєї оселі, бо 
таки правда, що тут дуже гарно, головно, приємно, що широкий дуже вид, як єсть, на всі чотирі сторони, і навіть моря чимало видко, а се в тутешніх квартірах чомусь-то дуже рідко буває, треба для того жити або десь високо на горах, або на якому 
третьому поверху.
В Одесу я після свят вже не поїду, а хіба або на Великдень, 
або як вертатиму додому в апрілі чі в маї, ergo вистава не про 
мене писана.
Мама як приїхала сюди, то їй все здавалось, що тепер Вербна неділя, а не Різдво, так було тепло, але сьогодні щось завіяло знов, коли б не вдарив холод, бо тоді у мене тут буде так холодно, як, певне, бувало у самої Іфігенії, в той час як вона була 
в Тавріді жрицею холодної богині Діани,  — аже в ті часи навіть желізних грубок не було! Хата моя взагалі великого тепла 
не обіцяє, видно, доля судила мені мерзнути в хаті «на благословенном юге». Впрочем, мені чогось сі дні, як тому беранжеровському petit homme tout habillé de gris,  все смішним 
здається, навіть те, що в моїй хаті дихання парує, мов фіміам 
«на алтарі величної богині», — може, сьому винен кримський 
портвейн — не знаю!
Через маму писатиму ще, а тепер годі. Кланяйся всім, хто 
мене згадає, Хом’яковій, п[ану] Михайлові і Гамбарову зособна. 
Тебе міцно-міцно цілую, а серьозно бажати чого-небудь боюсь.
Твоя Леся