5.Х.1912 
Любая Лілеєнько!
Дуже дякую тобі за 200 p[ублів], і мені сором, що я досі тебе не 
сповістила навіть про одержання їх, але мала деякі спішні листи, а сили до писання їх було дуже небагато, бо, як я вже писала мамі, минулого тижня було в мене знов загострення з тими 
дурними нирками. Виражалось воно так: зранку t° нормальна 
(часом 36,5 всього), а від полудня починала здійматись і години до 7 вечора досягала maximum від 37,6 до 38, потім спускалась трохи, до півночі стояла 37,5, а вночі мені по сто раз робилось то гаряче, то холодно до дріжаків, що я вже не знала, чим 
і вкриватись. При тому брали мене раз у раз спазми десь глибоко «всередині», що збільшувались, як тілько я трохи довше посижу рівно або нахилившись уперед, так що я могла тілько сидіти, дуже одкинувшись, або лежати (притому шлунок зовсім 
не був розстроєним), та й то не завжді помагало і треба було 
пити беладону. Найгірше мені догарав цістіт, що не лишав 
мене і одної години в спокою, а часом і щопівгодини зривав (се, 
правда, і тепер продовжається). Від 1.Х мені чогось стало краще, хоч се дуже парадоксально, бо якраз від 1-го зопсувалась 
погода і стали йти досить холодні дощі, а весь попередній місяць погода була ідеальна, не гірша, ніж у Єгипті буває восени, 
і якраз весь той місяць мені було погано, аж я нічогісінько робити не могла. Що ж се має значити? 
Майже рівночасно з твоїми 200 р[ублями] я одержала 
50 р[ублів] з тих, що обіцяні були тілько в січні, і се було для 
мене зовсім несподівано, инакше я не турбувала б тебе так нагально своїм проханням або, у всякім разі, зменшила б його 
розміри. Пише мені мама, що після 5 октября має мені послати «гонорар» (200 р[ублів]) за одну ще не надруковану і навіть 
не послану мою річ (я її торік вам у Києві читала), але позаяк 
я не знаю, чи справді ту річ можна буде надрукувати, то й не 
знаю, чи можу на гонорар рахувати, не кажучи вже про те, що 
і гонорарів таких я ніколи ні за що ні від кого (в тім числі й від 
мами) не одержувала, хіба що се, може, тілько для стіля так називається, щоб не назвати як-небудь инакше. Дора мені теж 
писала, що пришле «свою частину» (хоча вона мені нічого не 
винна, а просто робить дарунок) на твої руки. Коли в додаток 
ще й Микось та Оксана дадуть те, що збірались, то вже «єгипетський фонд» буде готовий, і я вже не вважаю себе вправі користати ще й з тих арендних грошей, що має тобі внести Микось, 
а зможу вернути тобі всі або частину сих 200 p[ублів], що ти тепер прислала, якщо Оксана не схоче зарахувати їх за свою пайку. Зрештою, мені вигодніше було б віддати їх у січні або тоді, 
як виясняться мої діла з Єгиптом, а тепер мені поки що таки 
важно, що я поплачу́ найважніші довги і хоч 3–4 місяці (незалежно від Єгипту) можу не думати про ті вічні грошові клопоти. Наші справи тутешні не поправляються. Переїзд у донські 
сторони «розійшовся, як заячий жир», бо теє місце в Таганрогу, на яке важив Кльоня, вже віддане иншому, а про самого Кльоню постановлено тілько «иметь в виду» — се майже те 
саме, що «сделаю все, что от меня зависит»… Ет! Якби не оці 
наші прокляті туберкульози, що з’їдають нам і гроші, і силу, 
то я б уже давно визволила Кл[ьоню] з сеї неволі, а так мушу 
тілько пасивно дивитись, як він губить силу і калічить душу 
хто зна для чийого добра… Ну, та про се нема толку говорити. 
Журналів від тебе я не одержувала, та, певне, тобі ніколи 
було їх вислати. «Історію» Єфремова я вже маю — з написом від 
Михайла, я дякувала Михайлові через маму за книжку і за 
напис, та не знаю, чи мама йому те переказала, бо, може, він 
і не був уже тоді в Києві. Тепер у мене прохання до тебе і до нього: якщо були які рецензії де на «Лісову Пісню» або, може, будуть на «Камінного Господаря», то, будьте добрі, зберіть їх для 
мене. Про «Кам[інного] Господаря» я питала думки у мами 
і Люді, посилаючи його, але вони обидві ніяк не обізвались 
на питання. Може, ся річ вийшла дуже невдалою і вони промовчали, не хотячи «огорчати» мене, але ж краще почути осуд 
про рукопис і здержатись від друкування, ніж видрукувати невдалу річ та ще з такою відповідальною темою! — се ж неслава 
не тілько для мене, а для нашої літератури взагалі, — скажуть: 
«Ну, вже розігнались хохли з Дон Жуаном, за 300 літ уперше, та 
й то недотепно»… Я сама ніколи не маю певної думки про своє 
писання: поки пишу, то мені здається, що варто писати (инакше кидаю), а як скінчу, то ніколи не знаю, чи варто його друкувати. Я і про «Ліс[ову] Пісню» думала, що всі тілько сміятимуться з сеї «старомодної романтіки», а її, здається, признано 
за мій chef d’oeuvre. Мені здавалось, що я не смію вмерти, не 
скінчивши «Руфіна і Прісціллу», а ся «книжкова драма», — 
мовляв Євшан, — здається, досить непомітно пройшла… 
«Кам[інний] Господарь» мені здавався першою справжньою 
драмою з-під мого пера, об’єктивною, сконцентрованою, не 
затопленою лірікою, зовсім новою супроти моєї звичайної 
манери, — тим часом Кльоня каже, що ся драма «нижча свого 
автора», хоча все-таки радив її друкувати, а мама і Людя мовчать… чи так і всі мовчатимуть? Але ж не щодня у нас люде пишуть на такі світові теми, то, чей же, варто хоч вилаяти, я ж не 
просила компліментів. 
Будь здорова, моя рожевая, лілейная, поцілуй Михалів, 
Оксан і маму. Як же там маються тиї Оксани? Цілую тебе 
міцно-міцно. 
Твоя Леся
P. S. Як завжді, мало не забула про важні речі. Мама думає, що 
через Дарданелли тепер страшно їхати. Воно страшнувато не 
тим, що міна зірве, — се навіть веселіше, ніж бути таки з’їденою нарешті бацілами, — а тим, що можна, так як Високович, застряти в якій-небудь азіятській дірі і тим способом 
прискорити перемогу тим же бацілам. Ну, та з Дарданеллами 
мусить хутко вияснитись чи сяк, чи так, а поки що, здається, пароходи ще ходять (з Єгипта відповіді ще нема, але ще 
й рано). В об’їзд на Трієст чи на Бріндізі їхати дорожче і більше вагонної тряски, може, і невиносимої тепер для мене, а головно — трудно мені тепер прийшлось би в австрійських вагонах, зовсім не приспособлених для хворих цістітом; з сього 
погляду мене клопоче і переїзд з Каїру до Гелуану, при устройстві якого люде зовсім забули, що то ж їздити мають головно 
ниркові хворі. Той переїзд іще й позаторік давався мені взнаки, а тепер я голову собі сушу, як мені його перебути. Чи нема 
яких способів, щоб хоч на якусь годину спинити діяльність 
нирок, або чи нема яких прирядів гіґієнічних, ну, напр[иклад], для тих людей, що хворі «недержанием», бо я опасаюсь 
або скандалу, або того, що гостро заслабну, доїхавши без скандалу. Се таки найподліша особливість моєї хороби, вона мене 
просто під арештом держить, якби не вона, то я на все инше, — 
болі, жар, слабкість, — навіть і не скаржилась би, але сеє просто світ немилим робить. Будь ласка, любая, не забудь мені відповісти на сеє питання (про спосіб чи приряд), бо воно мені 
дуже важне. 
Ще раз будь здорова. 
Л[еся] 