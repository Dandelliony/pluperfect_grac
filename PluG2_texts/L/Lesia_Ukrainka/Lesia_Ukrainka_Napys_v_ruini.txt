Напис в руїні
«Я, царь царів, я, сонця син могутній,
собі оцю гробницю збудував,
щоб славили народи незчисленні,
щоб тямили на всі віки потомні
имення»… — далі в крузі збитий напис,
і вже ніхто з нащадків наймудріших
царського ймення прочитать не може.
Хто збив той напис, чи сперечник-владарь,
чи просто час потужною рукою,
то невідомо. Дивним визерунком
багато слів пописано край нього
про славу безіменного владаря,
змальовано царя славетні вчинки:
он царь сидить високо на престолі,
народи подола́ні йдуть з дарами
коштовними й додолу клонять чо́ла,
а він сидить, немов камінний идол
під опахалами з барвистих пер, —
лице його подібне до Тутмеса
і до Рамзеса, і до всіх тіранів.
Он далі він, схопивши за волосся
одразу цілий гурт якихсь повстанців,
кривим мечем над ними замахнув, —
лице його подібне до Тарака,
до Менефта́, як і до всіх тіранів.
З тим самим видом він левів полює,
левіафанів ловить, б’є пташок
і їде полем через людські трупи,
і бенкетує по своїх гаремах,
і на війну жене своїх підданих,
і посилає на роботу люд,
на ту «єгипетську» страшну роботу,
що має вславити царське имення.
Поезія поза збірками 349
І йде той люд, мов хвилі в океані,
без ліку, без числа на бойовисько,
і тріумфальний шлях свому цареві
багрянцем крові геть широко красить
і стелеться під ноги коням царським.
А хто живим зостався з того люду,
той гине на єгипетській роботі.
З його могили хоче царь зробити
для себе пам’ятник — хай гине раб!
І раб копає землю, теше камінь,
і носить мул з ріки, і ліпить цеглу,
виводить мури; статуї великі,
запрігшись, возить самотужки й ставить
і щось будує вічне і величне,
щось незрівняне і потужно-гарне,
мальоване, мережане, різьблене.
І кожна цегла, статуя, колона,
мережечка, різьба і малювання
незримими устами промовляє:
«Мене створив єгипетський народ
і тим навік своє имення вславив!»
Умер давно той царь з лицем тірана,
зоставсь по ньому — круг і збитий напис.
Співці, не вгадуйте, ви, вчені, не шукайте,
хто був той царь і як йому на ймення:
з його могили утворила Доля
народу пам’ятник — хай згине царь!
28.VIII.1904 
Зелений Гай