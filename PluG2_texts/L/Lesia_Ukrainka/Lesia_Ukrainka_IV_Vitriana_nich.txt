IV
Вітряна ніч
Чорна-чорна та глибока ніч —
(є такі тут погляди жіночі). —
Вітер мчить шалено із півночі,
мов тікає від погоні пріч.
Розігрівся щось вітрець мій рідний,
став палкий, неначе той Хамсін,
запальний, рвачкий Сахари син, — 
чи давно ж покинув край мій бідний?
Там він по конаючих снігах
волочив важкі та вогкі шати,
забірався холодом до хати
і стогнав, мов пугач по лугах.
Чи його коханням запалила
раптом ся пустиня золота,
що над нею він вогнем літа,
мов його й не північ породила?
Поезія поза збірками 409
Він влетів до мене у вікно,
наче приском — в темну хату кинув
тим дзвінким піском… і геть полинув!
Що ж, лети, про мене все одно.
Ти чужий тут став у сій країні,
не приніс для мене ні луни
зда́лека, з моєї сторони, —
тілько спів кохання для пустині.
9.IV.