Гострим полиском хвилі спалахують
після бурі у місячну ніч,
наче військо мечами двусічними
хоче знять вражі голови з пліч.
Зброї полиск і гомін розкотистий,
се неначе повстання гуде,
наче сила народня узброєна
без упину на приступ іде.
Кожний меч — промінь світла небесного — 
впав згори й знов угору зроста;
кожний гук — відгук сили одвічної,
що руйнує й будує світа.
Людське море, ти, сило народняя,
з чого ж ти собі зброю скуєш?
Що повстане на місці порожньому
того світа, що ти розіб’єш?..
8.XI.1902. San-Remo