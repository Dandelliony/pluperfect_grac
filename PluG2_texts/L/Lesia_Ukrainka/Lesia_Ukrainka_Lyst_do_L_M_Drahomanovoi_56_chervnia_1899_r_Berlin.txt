
5.VI
Дорога моя, люба дядино!
От спасибі, що написали. Я вже збіралась робить Вам «інтерпеляцію», не маючи відповіді на наші листи. Сподіваюсь, що 
Ви вже досі маєте звістку від Зорі про екзамени, але я все-таки 
«выразила ему свое порицание» за те, що він лінується Вам писати. Біда з такими хлопцями-підлітками! От хоч би і наш Микось, він як напише за пів року два листи, то і то вже «подвиг 
силы беспримерной»! Нам писала Оксана, що хлопці витримали всі екзамени, а осталось до кінця всіх ще два якихсь, як 
вона каже, неважних, за які вже нема чого боятись.
Врешті, Ліля за Зорю не боїться, бо він увесь час добре вчився і учителі не мають чого чеплятись до нього. Скоріш Микось міг би схибити, бо в нього за рік не все було гаразд, але і то 
тим часом якось іде. Сьогодня писав папа, що має певну звістку, ніби Вас мають пустити в Росію. На Бога, як отримаєте оте 
формальне «разрешение», то не гайтесь дуже з приїздом. Нам 
так хочеться, щоб Ви вже скоріш були з нами! Не говорячи вже 
про те, як то добре для Зорі, але і для Ради, я думаю, се буде 
куди краще, не даром же і дядько завжді казав, щоб я взяла 
Раду «в Новоград-Волынск», — яка б не була погана Росія, але 
для жінки і дівчини в ній легче жити, ніж в Болгарії, яка, признаться, в моїй пам’яті зосталась стороною жіночої неволі par 
excellence (N’en déplaise à Ваня, достойнейшему из болгар!)
6.VI. Через день перериву відхотілося кінчать перебиту фразу, тим більше, що Ви і сами все цеє знаєте. А перебили мені 
писання апаратом — нова перепетія мого Heilkursus. Сей апарат неприємна машина, на половину шкуратяна, на половину стальова, доволі важка і незграбна, а вже що гаряче в ній, 
то цур йому, наче в кожусі! Не скажу, щоб се було багато краще, 
ніж гіпс, тим хіба краще, що на ніч здіймається, отже, людина 
має хоч вночі святий спокій. Вчора, на перший раз походивши 
в ній пів дня, я так втомилась, що, розпрігшись увечері, писати вже була не в стані, а сьогодня оце знов надвечер розпряглась і пишу лежачи, в надії, що Ви розберете і таке писання. 
Врешті, я тепер і сидячи пишу погано, бо ніяк мені справжня 
писательська поза не дається, — певне, Бог карає за якісь давні 
літературні гріхи, нових-бо гріхів не може бути, я от швидко 
пів року, як нічого, крім листів, не «творю», — хірургія заїдає 
мою музу. Нічого — révanche за нею! (за музою, а не за хірургією, хай Бог милує!). Лілія моя оце тепер в театрі, пішла дивитись на драму Гауптмана «Einsame Menschen»,, завидую їй, 
бо я тут гауптманісткою стала. Вдень Лілія шукала Вам голок 
«Germania» і не знайшла. Завтра ще пошукає. Врешті, вона 
сама Вам про се напише.
Мінцес уже поїхав раніш, ніж прийшов Ваш лист. Багато 
цікавого розказував про Фінл[яндію] і т. п., я передавать не 
буду, бо він же і Вам розкаже. Перед виїздом звідси не вспів 
до мене зайти, прислав листа з обіцянкою своєї брошюри про 
Фінл[яндію], але я бро[шуру] не отримала. Політика заважала йому розказати мені про вас всіх стілько, скілько б я хотіла, але зате, власне, сі «політичні» розмови так живо нагадали мені софійські часи… Славний він чоловік, сей Мінцес! 
і я справді була extrêmement touchée V тим, що він, маючи весь 
час так занятий, уділяв його все-таки на розмови зо мною, хоч, 
власне, для нього, Мінц[еса], жадної користи літературної чі 
громадської від inter[v]iews зо мною не було.
Тепер про мої перспективи: через тиждень, може, німці 
пустять додому, але се так тілько à peu près, бо от завтра має 
бути зроблена одна реформа в апараті, а скілько таких реформ 
потребується — невідомо, бо се виясниться в міру того, як ходитиму, щодня потрошку. Треба випробувать добре, бо в Росії нема кому робити реформ, навіть в хірург[ічних] апаратах, 
а недобре прилажений апарат все одно, що погана констітуція, — не стілько помагає жити, скілько заважає. Так чі инакше, але тут уже бути недовго!
Щодо мого здоров’я, то «прогресс идет вперед», ходить 
можу (правда, з усякими «поддерживающими основами») навіть на другий етаж («по-русски» — третій), болить мало, більше заважає, ніж болить. Врешті, як знаєш, що все це тілько 
до часу, а там за яких пів року воля настане, то всі хірургічні 
вар’яції здаються пустяками! Коли б тілько се вже було остатнє митарство в сьому роді, — на инші я згожусь, але хірургічних вже справді доволі, j’en ai par dessus les oreilles…
Бувайте здорові! ні, до побачення, моя люба, мила, дорога дядино! Міцно-міцно обіймаю і цілую Вас, і Ліду, і Раду, 
і Міку — та й Ваню, не во гнів його ученій милості.
Ваша Леся