
15.І.1901
Любі мої мама і папа! спасибі Вам, що обізвались до мене, а то 
я вже починала боятись, чі не сталось там чого вдома, що всі 
мовчать. Я й так боюсь, мамочко, що моє лихо відіб’ється 
на твоїх і без того неміцних нервах. Не буду, звісно, запевняти тебе, ніби мені тепер легко жити, бо се ж би вже могло бути 
тілько брехнею, але тілько нагадаю тобі, що я дуже витримлива, отже, ти можеш бути певна, що мені особисто ніяка небезпечність не загрожує. Мені часом аж досадно, що я така вже 
аж занадто витримлива, — се таки, певне, якась нечустве́нність, чі що!
Сьогодня поговорю про твої поради з лікарем, коли він приїде оглядати горло С[ергія] К[остянтиновича]. Боюсь я того оглядання, бо як залізе він з зеркалом в горло (Ліля знає, як то 
робиться), то коли б ще Blutsturz не трапився; але С[ергій]
К[остянтинович] сам настоює на тому огляданні, бо горло 
дуже обридає йому остатніми часами, а тепер ще й зверху стала шия боліти і до ключиці біль іде. Певне, то все до одного належить.
З їдою справа трудна, бо їсти С[ергій] К[остянтинович] не 
все і не завжді може, ще восени міг все їсти, а тепер і сей апарат розстроєний. Дякуючи колосальним дозам хіни (24 гр[ани] в день), при тому ж антіфібріну та иншим понижаючим, жар на 2–3 десятих зменшився (тілько (!) 39°), але упадок 
сили зате збільшився, так що навіть часом підвестися немає 
енергії. Єдине, чим ся слабість ще лагідна, се той дивний оптімізм, що сливе не покидає хворого. Вчора просив мене написати в Швейцарію, навести справки про тамошні санаторії, 
і до Льоні Б[орецького] на Рейн, — ото все думає про подоріж! Я, 
звісно, написала… С[ергій] К[остянтинович] думає тілько про 
те, коли б настілько поправитись, щоб їхати — «в такому стані, як тепер, я вже ж не можу їхати, бо се було б занадто багато 
клопоту для того, хто мав би мене везти», — він не думає про те, 
що його в жадну санаторію не приймуть таким.
Надто думати про бережіння себе мені нема нагоди, бо я 
й так нічим не втомляюсь, хіба що морально. У С[ергія] К[остянтиновича] я провожу час тілько від 12½ дня до 10½ вечера, — він пізно переходить на денний стрій, бо вночі сливе не 
спить через кашель і жар, а ввечері починає рано усякі витирання та инші відправи, хоч я підозріваю, що то вже він видумує, аби заставити мене раніш іти спати. Він не дає мені нічого 
втомного робити для нього, рідко коли попросить щось принести з другої хати, я тілько примочую йому голову одеколоном (се він завжді просить іменно мене), знахожу потрібні листи абощо в його столику, часом напишу якийсь діловий лист, 
читаю йому часто, — от і всі мої «обов’язки». Відноситься він 
до мене так, наче я з тонкого шкла, що можу впасти і зараз же 
розбитись, — не позволяє ніколи йти ввечері додому (се тілько
через малий дворик перейти!) без провожатого, бо, мовляв, я 
можу послизнутись або спіткнутись; взяв з мене слово, що я 
казатиму всі віконниці собі на ніч зачиняти, ото щоб часом 
хто не вбрався; допитується, коли я лягаю спати, не вірить, що 
я стілько їм, скілько треба, — можна подумати, що се я хвора, 
а він мене глядить. Все повторяє: «Я сознаю, что это страшный 
эгоизм с моей стороны, но я не в состоянии был бы отпустить 
вас теперь, нет, безусловно, не в состоянии». Коли бачив, що я 
спішилась кінчати свою статью (я її послала 12-го), то представлявся, що не хоче ні розмовляти, ні слухати читання вголос, і то так, що я навіть повірила, просив тілько, щоб я писала за тим столом, що біля його ліжка: «Я люблю, когда около 
меня люди работают».
Погода тут, як на злість, бридка, — іде сніг і зараз розтає, вітер противний, мокрий, просто не віриться, що се январь, так 
наче марець!
Тьотя Єля була і вже поїхала, бо раз, що якісь там справи 
дома чекали, а друге, що мені однаково нічого помагати. Що ж 
поможеш тому, для кого «чудо» потрібне? тут треба бути хіба 
Месією!.. Все-таки спасибі їй, що приїздила, я дуже ціню таку 
прихильність.
Будь ласкав, папа, напиши, чи не озивався там «Брокгауз»? Робота моя все-таки не жде, і, правду кажучи, я без неї 
не могла б витримати. Белетристики я щось не можу писати, 
бо і в ній беруть участь нерви, а статьї сі добрі тим, що се робота зовсім об’єктивна і вимагає тілько думки, що досі в мене 
ще доволі незалежна від настрою. Якщо «Брокгауз» прислав 
книжки, то, будь ласкав, не гайся мені їх переслати сюди.
Я дуже прошу Лілю піти до Бердяєва (його адрес можна довідатись у його батьків на Ново-Єлисавет[инській], № 10) і попросити у нього роман Lene і нові числа журналів «Gesellschaft», «Literarisches Echo», «Revue bleue», і, може, він сам 
там знайде щось до теми «Народничество в Германии». Се теж 
прошу прислати почтою, не ждучи, поки Ліля їхатиме сама.
Треба жити так, як живуть люде в осаді, — поставити варту і провадити всю роботу так, мов у нормальні часи. Хто знає, 
справді, чудо не чудо, але й лікарь не Бог і може помилятись. 
Я бачила в Криму людей, «приговоренных» в молодості, що 
жили собі під тим приговором до старості. Врешті, нічого я не 
знаю і краще б ні про що не думати…
Пишіть мені, що там в Київі робиться, ми дещо начитували 
в газетах, але в листах воно живіше виходить. Взагалі пишіть, 
що там всі наші роблять.
С[ергій] К[остянтинович] дякує за привіт і просить кланятись вам обом і всій родині нашій і Драгомановим.
Я писатиму часто, хоч не завжді так просторо, як тепер.
Цілую вас дуже-дуже міцно. Мною, власне, не журіться: 
«Она усьо может» — періфраза мого речення, відповідна обставинам.
Ваша Леся