
27.ІІ.1907 
Дорогая Лілієнько!
Отримала твого листа від 25-го і спішуся послати відповідь 
так хутко, як се тілько можливо по тутешніх умовах (повезуть до міста завтра раненько). Матерьяльна можливість подорожі для К[льоні] така: в найближчий момент для сеї мети 
є 300 p[ублів], а потім я можу врядити так, що він матиме 
1000 р[ублів] на рік хоч років на два вперед. Він, певне, буде 
трохи упіратись, і мені прийдеться трохи діалектики потратити, щоб переконати його, що сі гроші треба вжити на його 
лічення, але я певна, що переконати буде не дуже трудно, 
якщо мені ніхто не заважатиме збоку і якщо К[льоня] сам тямитиме справжню потребу такого поступовання. Родичі його 
про його матеріяльні шанси знають дуже мало або й нічого, то 
з ними на сю тему радитись мало користи, а може, ще й шкода буде. «Знаменитость», по-моєму, (К[льоні] можна сказати, 
що се треба ради мене) конечне треба покликати, особливе 
в виду того, що ти мені написала тепер про теперішнє відношення Ф[еоктисти] С[еменівни] до здоров’я К[льоні] (я се, як 
ти тепер бачиш, провиділа!), та, може, й для того, щоб легше 
було вияснити, куди саме їхати К[льоні], в яке місце і в яку обстановку. Нічого й казати, що європейські курорти кращі від 
російських і само життя там навіть не дорожче від, напр[иклад], кримського, але чималу ріжницю робить ціна дороги 
й паспорта, і, може, треба вважати на втому від далекого переїзду та на нудьгу від занадто вже чужого окола. Замітка про 
дешевість відноситься до життя в пансіонах і на віллах, але санаторії коштують більш-менш усюди 25 frs y день, се, значить, 
рублів 300 на місяць. Коли для К[льоні] важно побути іменно 
в санаторії, хоч і недовгий час, то тоді можна сі 300 p[ублів], 
що є тепер, обернути на сю мету з тим, що прийдеться, побувши з місяць в санаторії, раніш вернутись додому, а вже потім, 
коли буде треба, поїхати на осінь знов кудись, може, знов на 
недовгий час в санаторію. Коли ж йому важно не так санаторський режім і той, може, наполовину й зайвий, великий комфорт, що дається там, як, головно, добрий клімат і добра їда, то 
за 300 р[ублів] він може пробути три місяці в Криму або 2–2 ½ за 
кордоном, напр[иклад], в Сан-Ремо, себто до іюня. Не знаю, чи 
можна було б в іюні вернутись на Україну і пожити десь до осени на селі (хоч би й в Зел[еному] Гаю зо мною)? Якби можна, то 
матерьяльно було б легше почати з осени новий курс лічення 
на курорті, хоч би й дорогому, аніж безпереривно пробути на 
ліченні цілий рік (здебільшого літом не можна зоставатись на 
зимовому курорті, приходиться переїздити в гори абощо, і все 
це не дешево коштує). Але як треба, то треба. Одно тілько, на 
жаль, неможливо — се пробути в санаторії цілий рік, бо на те 
треба 3000 з лишкою, а таких грошей нам нема звідки взяти, 
хіба що прийшлось би за один рік курації заплатити кількома 
роками руйнації здоров’я нам обом або, принаймі, мені, а сього Кльоня напевне не схоче… 
Не знаю, чи гаразд К[льоні] їхати на курорт самому? Я з охотою поїхала б з ним (життя в Києві для мене коштує сливе те 
саме, що й десь на курорті!), але через деякі причини, може, 
він сього не схоче именно на сі два місяці, хоч і тут, може б, 
удалося вмовити. Коли не поїду з ним, то, либонь, в Києві не 
житиму, а житиму або там, де дешевше (хоч і в Колод[яжному]), 
або там, де знайду якусь роботу. 
Зрештою, я зважила на сих днях виїхати в Київ (се навіть 
тепер і папа радить) і приїду, певне, в суботу або в неділю. 
Думаю, що «знаменитость» можна покликати і не ждучи мене 
(може, навіть і краще, щоб се сталося без мене, так я собі медітую), а якщо К[льоня] спочатку неенергічно віднесеться до 
зборів у подоріж, то, я певна, з моїм приїздом настрій зміниться і я його хутко «зберу». Приїхати ж мені слід, бо він сам не 
зможе зібратись, а Ф[еоктиста] С[еменівна] теж не все те може 
зробити, що можу я. 
Квартиранта вашого не зачіпайте, — я поживу в гостинній, 
а там далі видно буде. Навряд чи я довго засижуся в Києві — 
куди-небудь та поїду. 
До побачення! Утоньку-Лютоньку-Михалюнку-Люнку міцно цілую — такого любого листочка написала моя шкработуха! Всіх вас цілую міцно. 
Леся 
Книжок пошукаю, може, знайду. 