19.IV.1912
Люба мамочко!
Сподіваюсь, що ти вже досі вернулася з своїх мандрівок 
і лист сей не буде лежати, тебе ждучи. Я думаю, що мій великий лист до Лілі прийшов до неї саме тоді, як ти була там, 
і вона, певне, пояснила тобі, як слід оцінювати всі ті дані, що 
я їй списала. Тепер мені начебто ліпше, головно тим, що кров 
перестала так часто виділятись, та й остатніх кілька день t° 
нормальніша, а то вже була дуже часто 37,5, чого, напр[иклад], 
торік так хронічно не бувало. І так взагалі почуваюся міцніше, навіть збіраюсь (правда, ще тілько збіраюсь) дещо трошки 
робити. Сірий заводить переговори про видання II т[ому] моїх 
творів, так от думаю дещо переглянути, щоб зложити книжку, але заважає мені, що хтось зачитав (навіть і тут се трапилось!) київське видання «На крилах пісень», а без нього я ніяк 
не можу пригадати, що є в мене inédit з дрібних віршів. Будь 
ласка, пришли мені один примірник «На крилах пісень», та й я 
буду вдячна, коли пришлеш скоріше, бо й так через сі простори справа ся навряд чи хутко йтиме. Не скажу, щоб із Сірим 
було дуже приємно мати діла, особливо зв’язані з грошовими 
рахунками, — поки доправишся тих грошей, то сам себе зненавидиш. Але се вже чомусь скрізь так ведеться, що до тих літ[ературних] заробітків ставляться «роботодавці», як до прошеного хліба, — се вже якесь прокляття нашої професії. Ну, та 
що ж, либонь, і великий Гомер був просто жебраком в очах 
тих, що його слухали і вділяли йому шматки м’яса від свого 
столу за пісні… 
Нарешті я одержала 3 книжки «Л[ітературно]-Н[аукового] 
В[істника]» і вже маю кінець «Руф[іна] і Пр[ісцілли]» та «Ліс[ову] Пісню». Розуміється, «огорчили» мене помилки — цілі 
стрічки пропущені! От іще друге прокляття, але вже, здається, не професіональне, а національне, бо у людей уже се вважається не фатумом, а просто скандалом, а по-нашому, то й тут 
«доля» винна. Ет, з того всього я роблюся «ґдирою» — правда? 
В сьому настрою трохи винна й погода — після чудової провесни препогана мокра весна настала, ще з Великодня «заколодило» та з того часу ледве чи 5 день сухих було. Оце робить Кльоня заходи, щоб з Кавказу перевестись, та ще нічого виразного 
нема, а нам вже не терпиться. 
Спасибі за вірші Жука; якби він більше попрацював над 
ними, то були б зовсім гарні, а так — поезії чимало, але артизму часом бракує. 
Будь здорова, люба мамочко, міцно-міцно тебе цілую. Мих[айла] Вас[ильовича] і инших родичів вітаю. 
Твоя Леся 
20.IV 
Тілько що одержала листа твого від 14. Поздоровляю Доруню 
і нового шваґра, щиро бажаю щастя і вірю в сповнення сього бажання — вони дібрана пара!