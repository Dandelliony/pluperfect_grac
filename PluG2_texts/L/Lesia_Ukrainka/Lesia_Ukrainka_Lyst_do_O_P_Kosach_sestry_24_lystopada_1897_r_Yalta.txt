
Екатер[ининская ул.],
д[ача] Лищинск[ого], кв. № 12. Ялта
12.ХІ.1897
Люба Лілічко!
Сьогодні я вислала вінок на твоє ймення  через транспортну контору «Надежда»,  оце посилаю квітанцію. Тобі посилку принесуть в хату, нікуди не треба йти получать, ти тілько 
покажи квітанцію агентові і кажи при собі розкрити ящик, чі 
не поломили чого. Коли б часом довго не доставляли посилки, тоді справся в конторі «Надежда», вона єсть десь на Крещатіку (де власне, не знаю), але се, певне, не буде потрібно, бо, 
напр[иклад], я отримала від Міші посилку через сю контору
у свій час і як слід. Причепи до вінка ленти ,  — я їх поклала 
особне, щоб не дуже помнялись, — збери теж і зелень, лаври 
etc., і зроби з неї букет або що тобі здасться ліпше, і віднеси 
вкупі з вінком.  Прости, коли я тобі завдаю клопіт, і коли сей 
клопіт занадто великий, то зроби так, як я писала в минулому листі, попроси П[авла] Л[укича] або кого иншого з товаришів, хто має час.
Хотіла я раніш посилку сю справити, але перше ждала грошей, а потім два дні пішло на роботу. Се, як бачиш, перша річ, 
на яку пішли мої перші зароблені гроші… не сподівалась я 
сього!
Великий жаль, що ти мені не пишеш, — але що маю робити? На таких просторах дорікати не годиться, треба a priori 
думати, що, певне ж, єсть поважні причини, коли ти не могла 
обізватись навіть на такий лист, який був мій остатній. «Нема 
вчинків без причин». Може, причина та, що ти на мене сердишся, — але за що? здається, нічого такого між нами не було, 
а  якщо воно, по-твойому, було, то вилай мене добре, та все-таки не мовчи. Може, тобі не до писання просто, тоді вже — 
що ж, тоді вже не пиши, Бог з тобою. Коли боїшся, що веселих 
тем нема, то не бійся, я їх і не жду, а мені здається, що ми з тобою не тілько не чужі, а навіть більш ніж рідні, і слід би нам 
знати одна про другу і веселе, і сумне, що кому трапляється. 
Мені за сей час нічого веселого не трапилось, коли не лічити 
веселого сонця і моря, а була, окрім туги, ще одна колосальна пакость з боку одних «інтелігентних», та ще й «исторических» людей; така пакость, яку можна «простить, но не забыть», я так їм і сказала. Врешті, се вже, слава Богу, «одійшло 
в історію». Я знов згадала, що приїхала сюди, аби поправитись 
à tout pris,  і почала знов їсти за двох, — невважаючи — хочеться чі не хочеться, — гуляти над морем і заставлять себе лягати 
спати не пізніше 11½ (а не в 2, в 3 і пізніше, як було в сі дні після 1-го ноября). Не можна, гріх бути інвалідом, коли так багато роботи і так мало людей, треба перестати ним бути, коли 
не можеш зараз, то через рік, через два, через три, а все-таки 
треба вийти в люде! і я вийду або під ножем пропаду, а так не 
зостанусь.
Ну, бувай здорова! Коли писатимеш, то й я писатиму більше, а тим часом міцно тебе цілую.
Твоя Леся
Розпишись на квітанції «Косич», а не «Косач», хай вже буде так, 
як вони перебрехали, а то ще причепляться