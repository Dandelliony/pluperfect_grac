
27.ІІІ.1903
Хтось до когось любого пише.
Хтось все трохи не має часу, а трохи ґави ловить і тому ні з листами, ні з роботою не вправиться. Хтось зачав один драматичний етюд писати (ще один, бо один вже написаний) і, певне, не дасть собі ради, поки не скінчить, хоча, властиве, слід 
би щось зовсім иншого, «пожиточнішого» писати. Але хтось 
нічого не може писати, поки того не скінчить, і — тому кінчити мусить. Зрештою, хтось себе впевнив, що й етюд «пожиточний», от хоч би тому, що треба щось Вороному послати,
а нема чого, бо дрібні вірші підуть Чернявському і в Київ.
Старі шпарґали хтось покинув на Україні (може б, з них що 
вибрав, а так годі), то вже треба щось нового наладити, тим 
більше, що як хтось дав вірші до збірника Єфремову (так уже 
з лицарства!), то треба дати і тим добродіям, инакше вони побачать в тім «тенденцію», якої хтось не має. Так? І хтось тепер 
пише свою «Кассандру», якби щось доброго! Давніше написаний етюд «Вавілонський полон» хтось хоче дати до Києва (инший збірник, не Єфремова), тілько не знає, чи не ззість цензура. Але то вже від когось не залежить. Хтось хоче ще на одну 
жидівську тему написати маленьку драмат[ичну] поему, але 
то вже згодом, може, в Чернівцях. Хтось собі любить жидівські теми, бо в них завжді багато неспокійного, пристрасного елементу, а хтось, власне, таке в поезії любить і, певне, ніколи епічним поетом не буде. Хтось і Кассандру тому взяв 
за героїню (хоч вона не жидівка), що ся траґічна пророчиця, 
з своєю ніким не признаною правдою, з своїм даремним пророчим таланом, власне, такий неспокійний і пристрасний 
тип: вона тямить лихо і пророкує його, і ніхто їй не вірить, бо 
хоч вона каже правду, але не так, як треба людям; вона знає, 
що так їй ніхто не повірить, але инакше казати не вміє; вона 
знає, що слів її ніхто не прийме, але не може мовчати, бо душа 
її і слово не дається під ярмо; вона сама боїться свого пророцтва і, що найтрагічніше, сама в ньому часто сумнівається, бо 
не знає, чи завжді слова її залежать від подій, чи, навпаки, події залежать від її слів, і тому часто мовчить там, де треба говорити; вона знає, що її рідна Троя загине, і родина, і все, що 
їй миле, і мусить сказати те вголос, бо то правда, і, знаючи ту 
правду, не робить нічого для боротьби, а коли й намагається 
робити, то діла її гинуть марне, бо — діла без віри мертві суть, 
а віри в ратунок у неї нема і не може бути; вона все провидить, 
вона все знає, але не холодним знаттям філософа, тілько інтуїцією людини, що все постерігає несвідомо і безпосередно 
(«нервами», як кажуть в наші часи), не розумом, а почуттям, — 
тому вона ніколи не каже: «Я знаю», а тілько: «Я бачу», бо вона 
справді бачить те, що буде, але пояснити арґументами, чому 
воно мусить так бути, а не инакше, вона не може. І пророчий 
дух не дар для неї, а кара. Її ніхто не каменує, але вона гірше 
мучиться, ніж мученики віри і науки. Така моя Кассандра.
Отаке собі хтось пише. Що хтось на те скаже?
А тепер хтось одразу, без льоґічного переходу, запитає когось про щось инше, що нічого спільного з жадними пророками не має. Нехай хтось дорогенький запитає свого брата п[ана]
Юліяна і буде добренький написати комусь, що довідається. То цілий ряд питань. 1) Чи на Буковині, в ґімназіях та инших середніх школах, викладається французька мова? 2) Яко 
обов’язковий чи яко необов’язковий предмет? 3) Яку плату 
дістають професори франц[узької] мови? 4) Яку кваліфікацію мусить мати неавстрийський горожанин (напр[иклад], 
росіянин) для отримання такої посади? 5) Чи діпльом парижських інтернаціональних курсів французької мови і літератури може стати за таку кваліфікацію? чи потрібний який 
додатковий іспит? 6) Чи професор франц[узької] мови в середній школі на Буковині повинен знати ще й державну (німецьку) і котру з краєвих (рум[унську], рус[ьку]) мов або їх обидві? 
7) Чи треба складати іспит з тих мов? 8) Від кого залежить роздавання таких посад і куди треба в тій справі вдаватись?
Все те треба знати одному моєму знайомому українцеві, 
і він просить мене довідатись об тім скоріше. А від кого хтось 
може довідатись, коли хтосічок йому не поможе. Комусь ніяково просто до п[ана] Юліяна вдатись (а він, відай, знає те все, бо 
сам професор), бо, може, п[ан] Юліян не любить писати листів 
і то б йому зробило клопіт. А хтосічок коли не листи, то когось 
самого любить і тому буде добрий відповісти. А хтось комусь 
подякує так: 
Хтось вітає всю чиюсь родину, а когось цілує.
Хтось