
5.X.1900
Милая моя Лілея!
Тілько що отримала твого листа і зараз же відповідаю, хоч 
теж страшенно занята, «до умопомрачения», аж от букви пропускаю. За переклади береться Оксана, я абсолютно не маю 
часу сей місяць; книжки Федьк[овича] і Нечуя вишле тобі маг[азин] «Киевск[ой] Стар[ины]», а Коб[илянську] і Стеф[аника]
I «І все-таки вона крутиться!» (італ.).
я попрошу Гнатюка вислать тобі, на яку скажеш адресу (може, 
баронесі?). Твої переклади уміщені вже при моїй статьї в «Жизні», і т[ак] як гроші мені прислали без детального рахунку за 
все, і за статьї, і за твої переклади (котрі заняли 10 сторінок), 
то я тим часом посилаю тобі 10 р. (мама від себе посилає 10 разом з моїми), а ти розпитайся в Слав[инського], скілько «Жизнь» звичайне платить за переклади, то я тобі зараз надішлю, 
скілько ще за мною зостається. 7 р. я тобі послала через Кр[ивинюка], але він, певне, забув чі не міг віддать їх. Сама я не питаю з Поссе рахунка за переклади, бо чогось ніяково, наче я не 
вірю, що мені всі гроші належні заплачено.
Я тепер не пойму, як стоїть справа з Кр[ивинюком]. Чі могли б ще й тепер ті 150 р. ділу помогти? Коли діло стало тілько за тим, то я сама тепер могла б йому дать 100, ну, а 50, може б, 
позичила десь. Діло в тім, що я отримала за статьї 180, з них 
10 посилаю тобі тепер, 25 у мене позичено до кінця сього місяця, 5 сама мушу віддати за довг, отже, лишається 140; 40, щонайменше, мушу потратити на книжки і журнали, без чого 
неможлива дальша робота для «Жизни». Але я можу в когось 
позичить 50 р. з тим, щоб віддавати потім щомісяця рублів по 
10–15 з своїх гонорарів («Ж[изнь]» обіцяє 75 р. на місяць за кождий огляд в 16 сторінок). Моя перша обов’язкова статья появиться в декабрі, отже, може, мені до нового 40 р. стане, а як не 
стане, то нічого, жила ж я досі без власних грошей.
Так що скажи Кр[ивинюкові]: коли тепер діло стало за 150 р., 
то вони його в Київі ждуть. А мені тілько зараз же напиши, чі 
треба мої гроші, то я їх не буду розпускать. Коли треба, можна і в Петерб[ург] гроші послать. Я тілько не хочу, щоб наші 
знали, що я Кр[ивинюкові] позичила гроші, через те видумаю 
щось, аби не дивно було, що я кудись поділа раптом всі гроші. 
Коли ти думаєш, що Кр[ивинюкові] буде непріятно позичать 
у мене, то я можу послать тобі чі взагалі зробить так, як ти посовітуєш, щоб було краще. Було б несправедливо губити всю 
прийдешність людини через яких там 150 р. Я ніколи не об’яснялась Кр[ивинюкові] ні прямо, ні косвенно, як мама, в своїх 
чувствах до нього, бо се якось не приходилось до слова, але ж 
він знає, що я вважаю його за свого товариша, і, по-настоящому, не повинен би церемонитись прийняти від мене якусь поміч, але я знаю, що псіхологія людей, придушених злиднями, дуже вразлива, отже, не хочу звертатись просто до нього, 
а прошу твого делікатного посередництва. Ти краще знаєш 
натуру Кр[ивинюка] і як з ним треба обійтись. Він стілько раз 
за се літо проявив делікатність до мене самої, що я б не хотіла 
навіть ненароком чимсь вразити його. Коли гроші треба зараз, 
ще в Петерб[урзі], то телеграфіруй: «Высылай книги», і я вишлю якнайшвидче 150 р. на твоє ймення.
Чі ти писала Серг[ію] Конст[антиновичу] справки про санаторії? Він мені все ще не пише, куди має їхати. І боюсь я тих 
«северных» санаторій, і знов же думаю, коли б справді з Кримом не вийшло ще гірше, якщо серед зими прийдеться вертатись із Ялти та просто в білоруську зиму. До того ж в Петерб[урзі] хтось міг би його хоч одвідувати, а в Криму аж страшно, 
така там самотиня. Я хотіла поїхати з ним у Крим, навіть обіцяла йому те, але, здається, хоч і як се тяжко, прийдеться не 
дотримати обітниці. Він не розсердиться за таке «зламання слова», бо він завжді мене розуміє і вірить мені, як своєму 
найближчому другові, але ж від того не легше буде ні йому, ні 
мені… Я тепер ламаю собі голову, як би устроїти, до кого б удатись, щоб помогти йому дістати якусь посаду в Криму, тоді він 
міг би після санаторії оселитись там, і, може б, се його вратувало хоч трохи. Чі не знаєш ти кого в Петерб[урзі], хто міг би 
мати на се якийсь вплив? С[ергій] К[остянтинович] казав, що 
ніби, при деякій протекції, не дуже трудно знайти якусь посаду в «удельному» відомстві при «удельных» виноградниках 
біля Ялти. Але де ж та протекція? Ні він, ні я нікого не знаємо 
там. Оце напишу до одної кримської меценатки, хоч сливе 
напевне думаю, що то буде без скутку.
Се страшна біда. І знов тиї гроші!.. Тілько тут уже 150 р. 
мало. І діло йде не про таку чі иншу перспектіву життя, а просто про само життя… Коли я думаю про се, такий мене смуток 
огортає, що й робота, й життя, і все стає немило… Ну, та годі, 
досить з тебе й так злиднів.
Я з нашими говорила (звісно, не від твого лиця, а від свого) 
про те, що як се ніхто в Київі не поміг Кр[ивинюкові] в обставинах. Папа каже: «Вольно́ ж ему быть неоткровенным, — попросил бы и дали бы! а впрочем, эта заграница — фантазия, ему 
в России лучше оставаться». Мама каже: «Ліля одібрала нам 
всяку можливість помагати К[ривинюкові] матерьяльно, бо 
неловко предлагать йому гроші, коли він щитається в особих 
відносинах до нашої сім’ї. А впрочем…» тут далі те саме, чим 
і папа кончив. Всі знайомі К[ривинюка] рішають за нього, що 
йому в Росії буде «лучче». Вічна історія «приятельських рад».
Перечитала я ще раз твого листа уважніше і бачу, що гроші не пізно для К[ривинюка] і тепер. Так скажи йому, що вони 
єсть, і напиши, чі посилать їх, чі К[ривинюк] сюди приїде. 
Та прости, що я так багато насорочила, не розібравши одразу діла, але я взагалі безтолкова, а тепер ще й надто. Роботи 
для «Жизни» сила, бо треба страшну масу книжок і газет перечитувать, а до того бігать за ними по бібліотеках і де тілько 
можна випрошувать, бо іностр[анна] література стоїть в Київі чортзна-як, а не можна ж писать «обзори» нашармака. Поки 
устроїться нормальний «état des choses», клопоту сила. Все-таки я дуже рада сій роботі (спасибі за повіншування), бо вже 
от перший її приємний скуток, що можу помогти товаришеві. 
Да, я помагаю йому для нього, а не для тебе, ну, може, ще для 
себе, для власної приємности, як, властиве, завжді все на світі 
робиться, n’en déplaise aux altruistes.
Не думай, що я через те можу не поїхати з С[ергієм] К[остянтиновичем], що грошей не буде, коли тілько буде можна з инших причин, то будуть і гроші, я маю свою комбінацію. Можливо, що мене, власне, робота не пустить, а відказатись від неї 
сам С[ергій] К[остянтинович] не порадив би мені, бо се, значить, знов пустить на вітер свою матерьяльну незалежність. 
Я думаю, що таки поїду, хоч би мені прийшлось для сього більше енергії потратити, ніж я потратила її за все своє життя.
Нехай навіть се все буде «жертва непотрібна», але я найбільш 
люблю приносити именно такі жертви на алтарь дружби, — 
в сьому логіки мало, признаю, але що робить, се факт. C’est 
triste, mais c’est scientifique…
«Нема часу, нема часу», а сама просторікую безконечно, 
дарма що весь стіл завалений, нігде курці клюнути, ще не 
переглянутими (!!!) книжками і що на цілковите написання 
статьї маю тілько три тижні перед собою!
Бувай здорова і пиши або телеграфіруй скоріше про діло. 
Ти знаєш, що я завжді хочу помогти своїм товаришам, коли 
тілько можу, і через те мою поміч не сором приймати. Я певна, 
що К[ривинюк] поміг би мені теж, якби міг, при всякій пригоді. Кланяйся йому від мене. Тебе цілую міцно. Як матимеш час, 
то пиши. Я не обіцяю часто писать, бо вже сього місяця більш 
не виберу часу. Ще раз цілую.
Твоя Леся
Новина. Приїхала Маня з уссурійського краю. Масу розповідає, та ніколи вже про се писать. Вона тебе цілує.