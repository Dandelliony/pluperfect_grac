
7.VI.1911
Любая Лілеєнько!
Пробач, що я досі не обізвалась до тебе: от якось не було енерґії
з приїзду. Хоча я маюся досить добре і сей раз не простудилась
на пароході, як се чомусь майже завжді трапляється зо мною
на чорноморській лінії. Дома застала всіх здоровими. Себто
Кльоня, очевидно, перетомлений і через те погано спить, а часом і їсть
погано, але горло йому неначе поправилось, гучніше говорить і менше
томиться голос, з боку легких гаразд — не
рипить так при диханні, як то було ще зимою перед моїм виїздом. Через
місяць від сьогодня дадуть йому одпуск (всього
на місяць), тоді поїдемо десь трошки в гори, бо тут, якщо буде
гаряче (а вже ж в іюлі не може бути инакше), він не відпочине — в спеку
він перестає їсти м’ясо і взагалі мало що їсть і мало
що спить і тим дуже виснажується. З переїздом у «Грузінські
Атени» (Хоні) справа ще не скінчена, але, може, скінчиться
до повороту з одпуску. Дехто тиї Хоні дуже хвалить, а дехто
лякає, що там вогко і малярично. Та се може залежати і від
того, де саме хату найняти, чи на горі, чи в долині; будем, звісно,
старатись, де ліпше. Соняшного лічення я тут ще не починала — спочатку
треба було відпочити, а тепер четвертий день
іде дощ (перед тим було гаряче) і сонця нема. Ну, та ще надолужу. Учора
либонь, не бувала, коли не лічити школи Лисенка торік). Се
тому, що заїзжа трупа рос[ійська] (дуже порядна) ставила
«Антіґону» Софокла, а я маю пасію до сих матерій. Вражіння було
прекрасне, але я все ж утомилась і трошки чучвірила
цілий день, тілько оце ввечері прийшла до пам’яти.
Спасибі, Лілеєнько, за гроші і за листа. Я тілько боюся, що
тебе стісняють такі великі відсилки (по 50 p[ублів]), коли хочеш, то
посилай меншими ратами.
У нас до якоїсь міри «спокій в краю», навіть до значної міри,
хоч би й завжді так. Ще з приємностю завважаю, що у Марусі
вирівнявся і злагіднів характер. Значить, єсть якась надія на
легше життя.
Як ви там живете? Як Михальова шийка? А тьотінька-малютка як мається?
Цілую міцно вас всіх. Кльоня теж вас
вітає. Будь здорова, моя золотая! Як все-таки славно, що ми побачились,
— я досі радуюся! Цілую ще раз.
Твоя Леся 