Лелія
Казка для дітей
У невеличкій кімнаті лежить на ліжку слабий хлопчик. Лежить він, не спить, дивиться, широко розкривши оченята, на 
вікно, заслонене хустиною: хустина не зовсім заслонила вікно, 
збоку трохи видко шибку й видко, як палає смужка блакітного 
місячного світла аж додолу.
 — Павлусю, куди ти так дивишся? — спитала мама хлопчика, бо то ж мама сиділа й гляділа свого слабого синочка.
 — Та я дивлюся на ту смужку. Мамо, звідки вона? З чого 
вона? — сказав хлопчик.
 — То місяць так світить, Павлусю, то світло, а заслонити вікно, то й не буде смужки. Може, заслонити? — спитала мама.
 — Ні, не треба, — так гарно.
 — Не дивись, Павлусю, краще засни, — ти ж слабенькій, 
тобі треба заснути.
 — Мамочко, я ще не хочу спати, мені так горяче, так горяче… Я не буду спати, краще ти мені казочку розкажи.
 — Яку ж тобі, моя дитино, казочку розказати?
 — А от ти колись мені розказувала про тих маленьких діток, 
що то живуть у квітках, вони звуться ельфи: ти казала, що 
в кожній квітці живе маленькій ельф або ельфа, що вони щоночі виходять з квіток і грають, танцюють, співають. Мамо, а яка 
найстарша ельфа? Ти ж казала, що у них є цариця. Яка вона?
 — Вона, Павлусю, зветься Лелія бо живе у самій найкращій лелії в світі. В якій квітці ельф живе, то так і зветься, як 
та квітка.
 — Мамочко, голубочко, — почав просити Павлусь, — розкажи мені що-небудь про тих ельфів, я так люблю, як ти про них 
розказуєш!
 — Ні, Павлусю, вже пізно ті казки казати, нехай-но завтра 
вдень, а то тепер тобі спати пора. Се казка довга, все одно тепер не скінчу, то ти все будеш думати про неї та й до світу не 
заснеш. От краще я заслоню від тебе свічку, то ти собі спатимеш, а завтра встанеш здоровенькій, будемо тоді й казки казати, і все гаразд буде. Спи, моє любе хлоп’ятко!
Мама заслонила свічку великою книжкою, щоб світло не 
падало Павлусеві в очі, поцілувала Павлуся, мовивши «добраніч!», а сама сіла на крісло біля єго ліжка з шитєм в руках, ждала, поки він засне. Але Павлусь не спав, він дивився, як мама 
шиє: от як вона хутко шиє! Голка все блись, блись!.. Тепер вже 
не так хутко…
Далі Павлусь почав знову дивитись на ту ясну смужку, що 
падала з вікна. Він все думав про мамині казки: «Як то шкода, 
що мама не схотіла казати мені казки. Тепер так нудно! Коли 
там ще я засну… А яка та Лелія? Чи така маленька, як усі ельфи? Мама каже, що ельфи такі, як метелички маленькі… Яка 
тая Лелія?» Павлусь дивився на смужку і все думав, думав, 
довго так…
І от здалось єму, що смужка та затремтіла, почала темніти, мовби хто заслонив єї тінню. Павлусь підвівся трохи, глянув, — коли бачить, аж проти єго стоїть якась постать, немов людска. Він спершу злякався трохи, потім же бачить, що 
то щось зовсім не страшне, — таке маленьке, немов якась дівчинка малесенька; от він і нічого, перестав боятись. Дивиться на ту дівчинку, а вона така гарнесенька: очиці ясні, кучері 
довгі, сріблясті, сама в білій прозорій шаті, на голівці малесенька золота коронка, ще й крильцята має хороші та барвисті, як у метелика, так і міняться різними барвами, немов тая 
веселка. В рученятах у дівчинки довге стебло, квітка білої лелії, і пахне вона на всю хату. Павлусь глянув на дівчинку і зараз якось пізнав, що то цариця Лелія, — а він же так хотів єї 
побачити!
 — Ти Лелія? — спитав він у дівчинки.
 — Так, я Лелія. Я чула, як ти про мене розпитував, от я й 
прийшла до тебе. Ти радий?
 — Радий, дуже радий! — покликнув Павлусь і простяг до 
неї обидві руки.
Лелія усміхнулась, та так любо, аж в хаті яснійше стало і місячна смужка порожевіла.
 — Може, ти хочеш зо мною куди полетіти? — спитала у Павлуся Лелія.
 — Як же я полечу? Хіба в мене є такі крила, як у тебе? — сказав Павлусь. — Я не вмію літати.
 — Ну, то я тебе візьму на руки.
 — Ти?.. ти ж така маленька, а я більшій від тебе, я тяжкій.
 — То нічого! — сказала Лелія і знов усміхнулась, потім 
торкнула Павлуся квіткою своєю, і раптом Павлусь почув, 
що він сам зробився квіткою, тілько не лелією, а рожевим 
маком. От Лелія взяла єго в ручку, притулила до себе і швиденько вилетіла з хати в садок. Всі квіти в садочку склонились перед нею і захитались, з них почали вилітати маленькі 
діточки — ельфи.
 — Спіть, спіть! — сказала їм Лелія. — Сеї ночі я не маю часу 
бути з вами.
Ельфи повлітали знов у квітки, квітки постулялися 
і поснули.
 — Ну, Павлусю, куди ж ми полетимо? — спитала Лелія.
 — Куди хочеш! — відповів Павлусь, бо він, хоч і зробився 
квіткою, однак міг словами говорити.
 — Понесу ж тебе он у той панській садок, що то на горі: там 
ростуть мої сестри, молодші лелії, може, вони нам що цікавого розкажуть.
І Лелія знялась угору, швидко-швидко полинула, далі спустилась у панській великій сад. В саду стояв пишний палац, 
у деяких вікнах в палаці було світло: видно, пани ще не спали. Але в саду не було нікого. Лелія стала просто у квітнику, а там же то лелій білих — сила! Тихо-тихо так стоять і не 
хитаються.
 — Ото сплять! — гукнула на них Лелія, — і не чують, що ми 
коло них. А вставайте лишень, ви! — і Лелія торкнула їх своєю 
квіткою.
Раптом всі лелії захитались і заговорили, з кожної квітки 
виглянуло бліденьке личко ельфика.
 — Вибачай, царице-сестрице! — забреніли вони, — якби ти 
знала, як ми пізно поснули!
 — А чого ви пізно засипляєте? Хто ж вам спати не дає? — 
гнівно Лелія спитала.
 — Ох, нам же нема спокою ні вдень, ні вночі! Ох, бідні ми 
квіти!
 — Що вам таке? Чого ви бідкаєтесь?
 — Та де ж нам не бідкатись! Удень нас полять, руками займають, листє обривають, а часом і віку збавляють, гострим 
ножем стинають, несуть нас у велику хату, у панську палату, 
поставлять у воду, гублять нашу вроду. Ох, сестрице, скілько 
нас погинуло, любий світ покинуло!.. От було недавно свято, — 
кілько ж нас було потято!
 — Бідні, бідні мої сестриці! — мовила журливо Лелія, 
і в очицях слізоньки заблисли. — Що ж, мої любі, за те маєте 
вигоду: глядять вас, жалують, втішаються вами, поки ви в садочку — житє ваше красне.
 — Ой, не красне воно, не красне, — житє наше нещасне! 
Скілько в садочку стояли, щастя-долі не знали… Темненької 
ночі ми до сну охочі, головоньки схилимо біленькі, — де візьметься паньство вельможне, заможне, паничі й панянки молоденькі. Веселі співи гучні, музиченьки бучні не дають нам 
спати до півночі… Нащо нам вигода та така догода! Ми зовсім 
до неї неохочі!..
Замовкли бідні лелії і низько посхиляли свої білі 
головоньки.
Коли се одчинилися в палаці великі шкляні двері, і вийшла 
молода панна, убрана в хорошу білу сукню. Вона сіла на ґанку і якось неохоче дивилась на той садок, залитий місячним 
сяйвом.
 — Ах, як голова болить, — мовила она сама до себе, — навіть по ночах спати не можу! А се все з нудів, я знаю. Де ж 
таки! Гину тут на безлюдді, в селі. Сиди цілий день, як заклята, нема з ким і слова мовити. Правда, увечері гості 
приїздять, але то такі гості!.. вони вже мені обридли. Та 
мені тут все обридло: і сей садок, і сей дім, і квітки. Все у нас 
таке нецікаве, от хоч би й сі квітки. Хто ж видав, насадити 
таку силу тих лелій, та ще й білих! Якби хоч лелії які цікавіші — рожеві чи пасасті, а то!.. Вже білі лелії можна знайти у кожному міщанському та навіть і в хлопському садку. 
А пахнуть як! Аж в голові морочиться, жадної делікатности 
нема в тих квітках. Піду звідси, а то ще гірше голова розболиться!.. І панна пішла знов у палац, причинивши з досадою двері.
Лелії так стало шкода своїх погордованих сестриць.
 — Шкода мені вас, дуже шкода, — мовила вона до них, — та 
що робити, коли я не маю сили перенести вас звідси куди инде. 
Нічого я вам не пораджу, мої безталанні!..
Лелія пройшла стиха біля всіх лелій, журливо дивлячись 
на них, коло крайнього кущика вона спинилась.
 — А де ж моя сестра наймолодша? — спитала, показуючи на 
порожнє місце скраю.
На відповідь лелії знову забреніли:
 — Немає сестриці, немає, — в иншому садочку процвітає. 
Віддала сестрицю наша панна: випросила дівчина Мар’яна, за 
щиру свою роботу влітку випросила щонайменшу квітку. Немає сестриці, немає, — в иншому садочку процвітає!
 — Треба буде єї відвідати, як там вона в иншому садочку 
мається, — мовила Лелія і хотіла ще про щось розпитати, але 
Павлусь попросив летіти далі. Сказав, що єму тут невесело, — 
лелії засмутили своїми розповідями.
 — Ну, то полинемо у велике місто, там, може, щось веселійшого побачимо!
Лелія знялась високо вгору, і в одну мить Павлусь побачив 
велике місто, широкі вулиці, блискуче світло, розкішні крамниці, а на вулицях, — що того люду! Люди метушаться, — ті 
сюди, ті туди, аж в очах миготить! Павлусь і Лелія тихо линули понад юрбою і придивлялися до крамниць, там-бо у вікнах 
було виставлено богато всякого дива, там і ляльки, там 
і цяцьки, там і ласощі різні, і золоті оздоби, і сукні коштовні, 
і книжки з малюнками… та де! Всего ані списати, ні переказати, що там було!
Лелія спинилась біля одної дуже великої крамниці, там 
в освіченому вікні стояло багато квітів. Хороші то були квіти! 
Яких тільки там не було, — всякі були, які лиш є на світі! Були 
навіть такі, яких нігде не буває… Рожі, лелії усяких барв, конвалії, фіялки та ще якісь дивні сріблясті й золотисті квіти, хто 
їх зна, як і звуться. І всі ті квіти у віночки звиті та в пучечки 
пов’язані, а деякі так галузками порозкладані: та все такі розкішні та красні, аж сяють.
Павлусь аж руками сплеснув.
 — Ох, які ж красні квітки! Я таких ще й не бачив! Куди леліям, що там у саду!.. Леліє, поговори з ними, нехай вони тобі 
що-небудь розкажуть.
 — Ні, Павлусю, вони нічого не розкажуть, вони не можуть 
говорити, бо неживі.
 — Неживі? Як же вони виросли такі гарні, коли неживі? 
А чому ельфи не сидять в них?
 — Ельфи, серденько, не сидять ніколи в таких квітках, бо сі 
квітки не справжні, вони зроблені, через те не пахнуть і листє мають грубе, шорстке, а ми не любимо таких квітів і сидіти 
в них не хочемо, хоч би як були майстерно зроблені.
 — То вони зроблені?.. — якось невесело мовив Павлусь, — 
А хто ж її робить, з чого, як?
 — А от я тобі покажу, коли хочеш, де їх роблять, — і Лелія 
знялася вгору з Павлусем, аж на четвертий поверх тої ж таки 
самої камениці. Павлусь глянув, бачить — якась кімната з голими стінами, брудними, серед хати довгій стіл, нічим не накритий, а на столі купа різних шматок, дротів, бавовни, ниток, стоять слоїки з клеєм, в них повстромлювані квачики, 
в мисочках розпроваджені фарби різні, позолота, і всего того 
так багато, всюди такій нелад! За столом, на лавках, сидять дівчата, убрані по-мійському, але надто вбого, зап’яті брудними 
хвартушками; кожда дівчина має ножички і богато маленьких шильців, колодочок, лещаток; перед кождою дівчиною 
лежить купа отого шмаття та дріб’язку.
Одні дівчата витискають гострою машинкою листя та пелюсточки, другі вправляють дроти в те листя, треті фарбують, четверті крохмалять, завивають та розправляють, п’яті 
роблять серединки з бавовни та ниток, а остатні вже клеють 
пелюсточки докупи й роблять з них квітку, востатнє підмальовують, поправляють, закручують — і квітка готова!
Дівчата роблять мовчки, хутко, не одриваючись від роботи. Вони не уважають, що кругом такій бруд і нелад, що одежа, руки у них забруднені фарбою та клеєм, — їм нема часу на 
то уважати, вони звикли до сеї роботи. Вони не уважають, що 
важко потомились, поблідли від сидні в душній хаті за марудною роботою, що в хаті тхне фарбою та клеєм, аж дихати важко — їм нема часу на то уважати! Аби робота йшла хутко, аби 
їм більше зробити, — бо яка робота, така й плата! Та якби ж 
так, а то плата ще й менша від роботи. А он біля дівчат походжає найстарша робітниця, вона настановлена, щоб глядіти, 
аби хто чого не зіпсував чи не вкрав, аби робота йшла сквапно 
та справно, — треба статкувати!
В кінці стола дві дівчини, схилившись над роботою, стиха 
розмовляють, бо найстарша далеко, не почує.
 — Ой серце Катрусю, — говорить одна, вправляючи дріт 
в зелений листок, — ой, як мені хочеться їсти, — просто аж 
руки трясуться! Тож то від самісінького ранку нічого не їла! 
Прийшла я сегодня пізно на роботу, — і сама не знаю, як се я 
так спізнилась! Та от, мене не пустили обідати, та ще й кажуть, 
що не заплатять за сей день нічого. Нащо, мовляв, спізнюєшся! Ой біда, та й годі…
 — Правда, що біда, — відповіла друга дівчина, — а от я то 
вже ніколи не спізнююся на роботу, хіба що вже… Ой мені лишенько! — скрикнула раптом і оглянулась на той куток хати, 
де була найстарша.
 — Що тобі, Катрусю? — запитала товаришка.
 — Цить, цить, а то ще почує! Ой лихо, що я наробила, — та ж 
я миску з фарбою перекинула, скілько шмаття поплямила! 
Що ж мені тепер буде? Пропала моя плата!.. Мовчи, серденько, 
нікому не кажи, може, воно так минеться!
Але найстарша побачила, що там в кінці стола щось негаразд, і вже бігла до дівчат.
 — А що тут уже накоїли?! Га?! — гукнула вона, та так грізно 
та голосно, що Павлусь аж затремтів.
 — Ой Леліє, — скрикнув він, — неси мене звідси, я не хочу 
тут бути. Тут погано, бридко, страшно.
Лелія митю спустилась на землю.
 — Може, хочеш знов на квітки подивитися, на ті, що у вікні 
виставлені? — спитала вона.
 — Ні, ні, не хочу, я зовсім тут не хочу бути, в сему місті, не 
треба мені сих бридких квіток, я хочу додому, до мами!
 — Ну, добре, додому, то й додому, а от тілько я ще хотіла би 
полинути до своєї молодшої сестриці, що то росте у селянки 
в садочку, — як то вона там мається!
 — Мені, Леліє, вже не хотілось би нікуди летіти, але як вже 
ти так хочеш… Тілько не будьмо там довго!
 — Ні, ми туди ненадовго.
Лелія полинула швидко-швидко; Павлусь бачив, як миготіло світло по вулицях мійських у него під ногами, як поспішала та метушилась юрба людей… Хвилиночка, мить — і вже 
зникло місто. Здається, хутко летіли, однак Павлусь побачив, 
що вже день займається і світло рожеве ранньої зорі бореться з блакітним світлом місяця. Лелія тихо спускається додолу 
біля якоїсь маленької, низенької, похилої хатинки. А, се ж хатина знайомої дівчини Мар’яни, — Павлусь зараз пізнав. Се ж 
єго рідне село, а дівчина — їх сусідка. Павлусь не раз у неї бував. 
Он і грядочка з квітками — така малесенька, а чого там тілько нема! — і чорнобривці, і тоя, і любисток, і рута, й канупер, 
і мнята кучерява, ще й повної рожі кущик невеличкій, та все 
те барвінком хрещатим обплетено. Посередині росте біла лелія. Видко, що господиня за лелію дбає, — обполола чистенько, ще й прутиками обтикала для захисту. А лелія ж то розцвілася, — напрочуд! Онде ж і господиня сама, дівчина Мар’яна, 
вона походжає проміж квітками, а за нею ходить її братик, білоголовий хлопчинка, і носить збан з водою. Мар’яна показує єму, де поливати, а він поливає. Могла би вона і сама тоє 
зробити, та знає, яка то утіха для малого брата, коли вона дозволить собі помагати.
 — Слухай, Івасю, — озвалася Мар’яна до брата, — ти ж добре 
полий оцю білу квітку. Вона зветься лелія — знаєш? єї треба 
добре поливати, бо вона недавно пересажена, то треба, щоби 
принялась. Та тілько ти помалу, щоби не зломив часом. Або 
дай краще я сама поллю!
Івась не хотів було дати збанка, але Мар’яна таки полила 
сама свою дорогу квітку.
 — А правда, Івасику, як моя лелія хороше пахне? Правда, 
хороше?
 — А невже ж ні! — мовив хлопчик, нахиляючись обережно 
над квіткою. — Вона краще пахне за всі квітки.
 — Отож-то, — втішно сказала Мар’яна, — отже, слухай, Івасику, я от зараз піду на роботу, як поснідаємо, а ти тут наглядай, щоби кури в квітках не греблися та щоби хлопці часом не 
зломали моєї лелії. Будеш глядіти?
 — Буду.
 — Ну, то добре ж! Як будеш глядіти, то я тобі яке пуделочко 
або цукру від панів принесу, а як не глядітимеш, то буду гніватися на тебе, бо ти знаєш, яка то квітка! Як сю зломлять, то де 
я другу дістану?
 — Добре, добре, буду глядіти.
Мар’яна з братом розмовляючи пішли в хату снідати. Тоді 
Лелія з Павлусем приступили до білої лелії.
 — Здорова, люба сестрице, Леліє-царице! — забреніла вона, 
вгледівши їх, — де ти літала, де ти бувала? Чи моїх сестричок 
не видала?
 — Видала, видала і про тебе розпитала.
 — Як же вони маються, мої сестриці, мої любі жалібниці? 
Чи згадують про сестру молоденьку, про лелію біленьку?
 — Згадують, згадують, щодня плачуть по тобі.
 — Нехай же не плачуть, нехай не ридають, тілько нехай добрим словом спогадають. Я ж тут маю таку вигоду, 
як ще не мала зроду. Ще мені в дівчини краще, ніж у княгині, мені в цій квітниці краще, ніж цариці, — красую, пишаю, 
лишенька не знаю! Моя люба Мар’яночка краща мені, як сестричка, — як на неї подивлюся, мов до сонечка всміхнуся. 
А дівчинонька Мар’яна щовечора і щорана мене поливає, 
поле, доглядає. Ще сонце не сходить, а вже моя господинька з хатини виходить. Вийде моє серце, ухопить відерце, біжить до крениці, набере водиці, щоби було чим поливати 
квіточки в квітниці. Як нас поливає, то кожного ранку співає 
веснянку:
А в тому саду чисто, метяно,
ще й хрещатим барвіночком
дрібно плетяно!..
Бренить голосочок, як срібний дзвіночок, по садочку лунає, та вже й соловейко, що співа раненько, так співати не 
здолає! Пісня до роботи додає охоти, а Мар’яні вдень не до гуляння — на роботі з ранку до смеркання. На чужому полі ніжки натомила, на чужій роботі ручки натрудила, на чужих городах цілий день полола, бур’яном колющим руки поколола. 
Ой то ж натомилася, як прийшла додому, то аж похилилася. 
Стала приступать їй до серця досада… Глянула на мене: «Ти ж 
моя відрада! Ой ти ж моя мила, лелієчко біла, як же ти цвітеш 
пишно, як подивлюся, аж усміхнуся, так мені з тебе втішно! 
Я ж тебе, квіточко мила, за свою працю заслужила, на свою 
долю посадила, — рости ж, леліє, розкішна, красна, щоби була 
моя доленька щасна!».
Так співала, розповідала молоденька лелія, а цариця Лелія 
слухала та всміхалася радісно, так-то вже вона раділа, що єї 
сестриця така щаслива і така мила своїй господині. Приступила вона до сестри, торкнула єї своєю квіткою, що мала в руках, і промовила:
 — Рости ж, леліє, розкішна, красна, щоби була доля щасна!
Раптом та молоденька лелія виросла висока, висока, квітки 
на ній дивно розцвілися і спалахнули світлом сріблясто-рожевим, на листі засвітилася діамантова роса і різними барвами 
замиготіла, заграла і зникла. Павлусь глянув, аж він у своїй 
кімнатці, лежить на ліжку.
 — Леліє! — скрикнув він. — Я ще не хочу додому, я хочу знов 
у той садочок, неси мене!
Лелія стояла перед ним рожева, мов хмарка на сході сонця.
 — Ні, любий, — мовила, — нехай иншим часом, на сей раз 
досить, мені ніколи, ще маю багато роботи. Он вже день. Прощай! Будь здоров!
Лелія торкнула єго квіткою, потім нахилилася, поцілувала, 
кивнула голівкою і зникла. Павлусь простяг до неї руки, хотів 
голосно гукнути і… прокинувся.
Дивиться, аж сонячний теплий промінь палав просто єму 
в очі, а над ним стоїть єго мама і цілує єго в чоло, промовляючи:
 — А, ти вже встав, прокинувся! Моя люба дитино. Ну, як же 
маєшся?
 — Добре! — відповів Павлусь, обіймаючи єї. — Зовсім добре… 
А знаєш, мамочко, який мені гарний сон приснився? Мені снилася Лелія!