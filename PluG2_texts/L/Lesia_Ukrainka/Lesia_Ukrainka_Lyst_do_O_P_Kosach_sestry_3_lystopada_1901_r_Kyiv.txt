
Лілея моя!
Будь ласкава, скоріш наведи ту справку у «Вестн[ике] Всемирн[ой] Истории», що я тебе просила, хотілось би мені хоч трохи вияснити свої фінансові перспектіви. Оце ж я нібито маю 
в Італію їхать. Кажу «нібито», бо ще ж тілько що початі «обсуждения», а се, ти знаєш, річ довга. Воно правда, що поїхати в С[ан]-Ремо — се не те, що в Зелений Гай, і грошей, і заходу далеко більше вимагає. Та й хто зна, наскілько се справді 
конечне потрібно. Лікарь (Яновський) каже, що конче треба б 
поїхати, але тут же поясняє, що се, власне, ще не для курації 
потрібно, а для профілактіки, бо хоч я, по його думці, значно 
слабогруда і «предрасположена», однак жадних змін в легких 
нема і виразної хвороби він не постерігає. А може ж, і без тої 
«профілактіки» нічого мені не станеться. Разом з тим все-таки 
не чуюся тепер дуже добре: кашляю вже шостий тиждень 
(з приїздом в Київ почала), лікарь каже, що се, може, й нервове, 
однак же за остатні дні кашель став уже мокрий, се вже навряд 
щоб нервове, хіба що горлове; у грудях поболює, і так якась 
розклеєнність, надто в сиві дні, як от сьогодня. Той «жир», що 
я в горах набула, я вже спустила, хоч, здається, живу порядно, їм досить, лягаю спать рано (в 11 або 11½, рідко пізніше), не 
бігаю і не метаюсь, роботою не томлюсь, скоріш лінуюся так, 
що аж сором. Не знаю, чого ще мені треба, хіба що вільного та 
доброго повітря, не такого, як тут в Київі.
Ось 26 (в п’ятницю) приїде нарешті мама, будем ще з нею 
«обсуждать». Я думаю, що вона скоріш говоритиме за подоріж, бо то ж у неї все ідея, що я заражена. Папа знов доказує, що важно, аби я сама себе гляділа, не простужувалась 
(«пересижувала негоду в хаті»), слідила за своїм «питанием» 
і т. д., а се, мовляв, і дома можна, коли ж я сього не дотримаю, 
то й клімат не поможе, а він сомнівається, щоб я дотримала. 
Доктор же каже, що, окрім режіму і бережіння від простуди, 
важно якнайбільше бути на свіжім повітрі, а се в нашу осінь 
і зиму недосяжно. Папа знов лякає, що коли у нас холодно зимою надворі, то зате в Італії холодно в той час в хатах. Ну, от 
тут і розбери!
Все-таки чогось мені здається, що я таки поїду, якось на те 
похоже. Тілько дуже б я хотіла хоч половину коштів заплатити сама, а то ж подумай — папі прийдеться рублів 500–600 видати на сей voyage en Italie! і ще хто зна, який скуток з того 
вийде… Ет, якийсь неприємний настрій! Не люблю я сих періодів «обсуждения», якось вони заморочують голову і затроюють душу.
Буду писати, як се все рішиться.
Ну, пора кінчать, бо спізнюсь. Цілую тебе міцно.
Твоя Леся