
26.І.1902
Дорогий брате!
Де в чому Ви несправедливі до мене в Вашому листі. Я не мучу 
своєї ноги нічим навмисне і свідомо, а просто, проходячи просторінь коло нашої вілли (просторінь кроків у 30), послизнулась і впала, се могло і в хаті статись на переході від порога до 
стола. Винна скоріше тут моя нога, що я через неї часто трачу 
рівновагу. Несправедливі і в тому, що підозріваєте мене в претензії, ніби мої слова можуть мати рішучу вагу, — я не з тим їх 
і писала, щоб вчинити якусь «прессію», а просто — моєї думки питають (або принаймі не цураються її знати), то я вимовляю її, а Вам про неї написала так собі, між іншим, і теж без 
жадної претензії. А коли Вас то подражнило, то вибачайте, я 
справді не мала заміру сказати щось прикрого для Вас. Взагалі 
такого заміру щодо Вас у мене ніколи не буває, так що Ви можете завжді вважати, коли Вам що здасться прикрим, що то просто помилка стілю або навіть «жіноча лоґіка», коли хочете, але 
ніяк не свідомий замір завдати прикрість.
Вашу раду, не працювати для «М[олодої] У[країни]» спеціально, приймаю на особливу увагу і зовсім не відношусь до неї 
(як і взагалі до братерських порад) індіферентно.
Отримую досить часто листи з дому, але остатніми часами мені не все в них подобається. Родина моя (і старші, й молодші) тратять час, силу і нерви на річі, що зовсім не варті тії 
трати, і поводяться з гіґієною, як дикі варвари. Я не втерпіла 
і послала їм сьогодня дуже енерґічну «ноту»; знов таки не маю 
претензії, щоб та нота мала вплив на дальший хід справ, але 
разом з тим не бачу, для чого маю мовчати. Вони всі вічно сварять мене, що ніби я не вважаю на своє здоров’я, ну, нехай же 
раз і мою думку почують. Маю ще одну «ноту» спеціально Лілі 
написати, але то не хочу так «з маху», нехай завтра. Ті фатальні «контраданси» в нашій родині мене просто до розпачу доводять. Ліля досі далеко одважніше розрубувала всякі гордієві 
вузли (а їх таки у нас не мало буває!), а тепер і вона в «вичікуючу політику» вдарилась. Може, се політика й практична, та 
не для всяких натур — Лілі вона, безперечно, не по натурі. Се 
не відноситься до подорожі у Львів, а так, взагалі: Ліля скаржиться, що її «ні про що не питають», що, значить, «її справами не інтересуються», і рішає, що — ну, нехай, буду мовчати. 
Старші, навпаки, ображаються її мовчанням, думають, що 
вона не хоче по щирости говорити, і теж рішають — ну, нехай, 
будем мовчати. Просто, аж злість бере! Чисто якийсь водевіль. Правду кажучи, рука свербить вилаяти в листі обидві 
сторони, але на таких просторах не випадає писати під першим вражінням, отже, пожду до завтра. Я не надіюсь на свою 
красномовність чи «впливовість», а просто виражу «взгляд 
и нечто»…
Перейду до спокійної теми: погода і моє здоров’я. Погода 
дуже добра: місяць не було дощу (сніг тут не в звичаї), часом 
буває вітер і то недовго. Вчора був дощ (злива), а перед тим два 
дні сиве небо, отже, було трошки холодніше (всього +12°R),
а сьогодня (26.І) було знов літо (+22°R) і таке надзвичайно прозоре повітря, що навіть і тут всі дивувались. Мені здалось, що 
у мене раптом зір міцніший став, так я сьогодня далеко і виразно бачила всі контури гір, далекі вілли і кораблі на морі. 
Сьогодня я цілий день до заходу сонця пробула надворі і то ще 
було жаль до хати йти.
Здоров’я моє, відповідно погоді, дуже порядне. Про ногу 
нема що й казати, давно вже не болить. Кашель часом з’являється з мало значним підвищенням t°, але ті напади хутко зникають і бувають не часто, не раз цілий тиждень минає так, що 
я ні разу не кашляну. Перед двома тижнями я важилась, то 
було проти ваги після приїзду (минулий раз я важилась в перший же день по приїзді) прибутку на 1 кіло. Се ж немало! Лікарь знаходить, що і стан в легких поправився, менше скрипу 
і рипу, отже, він сподівається, що я тут зовсім солідно поправлюсь.
Приємно, що земляки навідуються. Я звідси приятелям не 
писала «оказіями», роздумала.
«Ділом» я не очарована, але й не розчарована: я ж його 
давно знаю, а тепер воно навіть трошки поправилось (релятивно, звісно). Все-таки, при корективі «Волі», воно дає інформації про справи «з рідного поля».
Ну, бувайте здорові, ще другий раз поговоримо. Стискаю 
міцно Вашу руку.
Л. Косач
P. S. Томаш[івському] я писала, що Л[юдмила] М[ихайлівна 
Драгоманова], може, сплутала чиєсь назвисько з його (Том.) 
і що, впрочім, вона більш була недовольна на Тр[уша Івана], 
ніж на його невідомого кореспондента, і на той факт, що в її 
діла мішаються сторонні люде.