
Хоні, Кут[аисской] губ[ернии], Кут[аисского] у[езда]
 13.X
Любая Лілеєнько!
Се я пишу тобі коротенько, щоб подякувати за одержані гроші
та й так — обізватися, а більше напишу на тім тижні, як посилатиму
сукно. Воно вже куплене, тілько я ще хочу Михальові
одну штучку купити, якщо вона буде, а вона буває тілько по
п’ятницях, коли збірається більший базар. Що я писала мамі
про 100 р[ублів] ніби од Сірого, то то вийшло почтове непорозуміння з
одною невеличкою посилкою, а грошей я ніяких
від нього ще не отримала, тілько 2 прим[ірники] книжки. Той
лист, що я недавно написала мамі, у великій частині відноситься до всіх
вас, і я прошу вас тую частину прочитати. Се
про грошові рахунки. Хотіла я тоді ж і тобі написати, та довгий лист до
мами утомив мене, заболіла голова і взагалі якось
я була знервувалась. Може, се моя загальна нервовість, але
в листі мами до мене почулося мені якесь недовір’я до мого
становища в сій справі. Але ж я ніколи не напосідалася, щоб
мені було виплачено, а тепер навіть виразно прошу (передай
се й иншим), щоб мені не давали того, що папа збірався дати
поверх дійсного довгу. Мені належиться тепер тілько 580 p[ублів], і
більше я нічого не прошу, та й то, коли 250 будуть признані за мною без
недовір’я. Мені краще втратити гроші, ніж добре відношення до мене
найближчої родини. А ти, Лілеєнько,
переплатила мені на 18 р[ублів] 80 к[опійок], то я б хотіла, щоб
тобі було повернено сі гроші. Я знаю, що ти ніколи не заходиш
зо мною у дрібні рахунки, і, може, мені прийдеться колись ще
й не такі гроші попросити у тебе, але тепер се не по правді,
щоб саме ти розплачувалась за всіх.
Ну, як же вам з Михальом гостюється у Києві? Тут тепер
стоїть чудова погода — навіть вишні й магнолії вдруге зацвіли,
а дехто втретє сіно косить. Тілько се недавно так, а в початку
сього місяця такий був ударив холод, що ми аж полякались, —
гори всі снігом забіліли. Мені тепер ліпше, ніж було літом, —
t° нормальніша і взагалі нічого собі.
Тим часом бувай здорова. Цілую міцно тебе з Михалями
і маму. Як писати до Дори і де тепер Оксана? Кльоня і Ф[еоктиста]
С[еменівна] вас вітають.
Твоя Леся
14.Х. Бачу, що можу ще сьогодня відправити посилку, тому
і листа в неї вкладаю. Грошей за сукно не вертай, а я потім попрошу з
Кам’янки полотна і ниток прислати.
Сукна, я думаю, стане тобі на пальто (се ціла штучка за
4 р[ублі], инакше не продають); я лишаю собі шматочок на
зразок — може, тобі не стане або схочеш на спідницю, то я
ще пришлю — таке саме завжді єсть, бо се натуральна барва
(а єсть фарбовані усякі, і сині, й червоні, і жовтогарячі). Сукно
слід іще раз намочити і добре вигладити (мочать, вкладаючи
між дві дуже мокрі простині).
Михальові посилаю поясок ширшенький, а вужченький —
маленькій Оксаночці, і їй же три брелочки — vie, santé, force
 —
я давно хтіла їх послати, та боялась, що в листі пропадуть. Ти
ж, певне, хутко будеш бачити обох Оксан, то поцілуй їх за
мене, і нехай маленька носить мої «талісмани» або почепить
на люлю.
Довший лист згодом, а тепер спішуся. Ще раз міцно цілую.
Твоя Леся
Скажи там, щоб мені присилали сюди «Вістник». 