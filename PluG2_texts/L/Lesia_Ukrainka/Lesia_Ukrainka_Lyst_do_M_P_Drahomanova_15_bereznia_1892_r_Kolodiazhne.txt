
3.ІІІ. 1892
Любий мій дядьку!
Оце я отримала Вашого листа з портретом. Власне, я отримала, бо мама тепер в Київі. Сподіваюся, що й мама, і Ви мені вибачите моє самоуправство, але ж я, вгледівши Ваш почерк та 
намацавши фотоґрафію, не в силі була згодитись чекати два 
тижні до маминого приїзду. А врешті, я чомусь добре знала, що там є мені лист. Спасибі Вам, що найшлисьте час мені 
написати, мені, бачте, хоч короткий лист, аби від Вас. Довгостю я вже сама надолужу. Тільки я вже Вам так раджу: якщо 
сей лист Вам не в міру довгим здається, то Ви його віддайте 
читати дядині, а вона Вам, може, коротше перекаже. У мене ж 
така чудна натура, що я зовсім не вмію коротких листів писати, коли до кого добра, а тілько тоді пишу коротко, як треба 
кого вилаяти, — от тоді вже «раз та гаразд!»
Доконче постараюся спровадити собі книжки, що Ви радите, — спасибі за раду, — не думаю, щоб се було трудно. Шкода 
та шкода, що з тим «Єзекіїлем» вийшло непорозуміння, але 
біди ще жадної, бо у мене затримався прозаїчний переклад, то 
у вірш завести недовго. Тема Ваша (Брюс) припала мені до серця, надто уступ з павуком цікавий! Здається мені, що можна буде так скласти, аби для «Дзвінка» годилось, хоча ручити 
за се не можна, бо у тих галичан бувають часом якісь надзвичайні погляди на самі звичайні речі. Ну, та се вже там будемо бачити, а поки що моє діло робити, ні на кого не оглядаючись, окрім Вас. Коли ж буде зроблене, то вже десь приткнемо, 
бо вже коли нещасливі «Pauvres gens» таки знайшли собі притулок після цілорічної блуканини, то, видно, ще моя доля не 
загинула. Здається, мені і моїм писанням сужено таки по світі 
блукати чимало, от і тепер моя одна повість, скінчена ще два 
роки тому  назад, блукає по світі галицькому, то блукає, то 
вилежується цілими місяцями на одному місці. Зовсім так, як 
сам автор! А дві мої поемки то «з’їздили всю Польщу і Україну» і таки до мене вернулись — в орігіналі, а друку так і не виділи. Смішні ті наші видавці: оце смичуть за поли, — давай 
щось нового! — а даси, то воно й зостаріється те нове, поки на 
світ вилізе. Колись у нас була розмова з п. Гринев[ецьким] на 
тему поетів і поезії, і тоді він мені доказував, що для України 
ще рано для поетів, чі, може, вже пізно, а доказ тому хоч би те, 
що їм (поетам) нігде подітись з своїми віршами, а хоч де й подінуться, то таки їх ніхто читати не буде, бо тепер не час на коштовні забавки. Я тоді завзято спорилась за raison d’être поезії, 
але тепер то, може, де з чим би й згодилась, хоч таки не зо всім. 
Я таки й тепер думаю, що коли чиїм віршам абсолютно місця 
не знаходиться, то хіба се через те, що ті вірші погані, а як будуть добрі, то від того не зопсуються, що який час полежать, 
коли вже тепер на них рано. А щоб для поезії тепер вже було 
запізно, то таки тому не вірю, — невже б то наша поезія «отцвела, не успевши расцвесть»? Бо, по-моєму, вона ще зовсім не вспіла розцвісти як слід. На мою думку, то в нас тілько тепер дехто починає вчитися версіфікації, а більшість то 
й доси не признає її, а йде за правилами: «не налагай оков на 
вдохновенье!» та «аби душа щира!» Я знаю одного поета, 
що склав собі афорізм: «Гарна ріфма — погибель для ідеї!», і, 
треба сказати, він тримається вірне свого афорізму, вже чі по 
волі, чі по неволі, — хто його зна. Що ж до мене, то я тілько 
генієві можу простить кепсько збудований вірш, та й то не 
завжді. Українським же поетам слід би на який час заборонити писати національно-патріотичні вірші, то, може б, вони 
скоріше версіфікації вивчились, примушені до того лірікою 
та перекладами, а то тепер вони найбільше надіються на патріотизм своїх ч[и]тців, а не на власну ріфму та розмір. Мені 
сердечне шкода, напр[иклад], молоденького поета Кримського, — аже з нього, може б, могли й люде вийти, а тепер... 
«зануда» сама зосталась. Може, смішно читати, як я просторікую на таку тему, але що ж, — коли моя зброя на мене обернеться, то тим гірше для мене, а я таки завжді так говоритиму.
 Впрочім, мене люде зовсім не за самий вірш лають, а за те, що 
я мало ідейна, чі то пак — мало тенденційна, але мені здається, 
що коли я буду тенденцію за волосся притягати, то всім буде 
чутно, як їй волос тріщатиме нещасній. А вона як схоче, то 
й сама до мене прийде, тоді я вже її не прожену. Та врешті, не об мені річ. Мене ще занадто мало лають, — страшно, 
коли б не розбалуватись. Тілько мама часом скритикує гостріше, а Міша то смішить мене навіть своїми діфірамбами; 
певне, то неправда, що не можна бути пророком в рідному 
краю, бо, отже, можна ним бути навіть в очах рідного брата. Зате вже й я з Мішею завжді в згоді, тоді як з товаришами 
частенько лаятись приходиться, хоч інший раз і не рада б, бо 
взагалі не люблю сваритись — не моя то вдача. Правда, нам 
з Мішею не випадає сваритись, бо ми так рідко бачимось,
що нема часу на сварку: взимі він мало вдома буває, а вліті 
мене лиха година по диких степах носить. Тілько вже на се 
літо я не на дикі степи хочу їхати, а десь инде, та боюся, що Ви 
порадите мені «не рипатись», а вже мусітиму слухати ради. 
Однак я скаржуся на блуканину, а вона, як по щирій правді казати, увійшла вже мені в кров: як настає весна, то мене 
у вирій тягне (тут ще винен і страх перед пропасницею весняною), тілько мені вже тепер страшно було б самій десь зоставатись, бо вже відаю, який то смак лежати на тіф серед 
чужих людей.
Тепер ще треба мені де об чім Вас просити. Ото Міша вже 
давно просив, щоб я довідалась, чі можна укінченому студентові-медікові з рос[ійського] універсітету мати місце лікаря в Болгарії, чі до того треба тримати екзамена при якому болгарському закладі, чі досить рос[ійського] діплому, чі 
й зовсім там чужих не приймають. А якщо приймають, то на 
яких услів’ях? Се вже я б у Вані просила сії відомости. Друга 
просьба досить орігінальна (краще сказати — смішна) і відноситься до Зорі та Ради. Наші діти вже мене давно нею печуть, 
та я все забуваюсь. Діло от в чім: якось у нас був Ваш історічний атлас «Культ Мітри» (так, здається?), діти його розглядали з великою втіхою, — видно, стіль малюнків їм під смак 
підійшов, — і найбільш їм сподобався малюночок, де то сонце їде на колесниці все в промінні і широко усміхається, того 
сонця вони ніяк не можуть забути і оце тепер просять, щоб 
Зоря або Рада перемалювали б їм теє «Сонце» на папірець 
і прислали б сюди. То вже я прошу, нехай би то зробили, а то 
мене діти з’їдять, як сонця не буде. А от, власне, моя просьба: 
дозвольте мені заграбувати Вашого тепер присланого портрета і забрати його собі в нову хату  «на вічну обладу», а то 
мама все збірається мені дати якого з Ваших портретів, «который получше», а тим часом ще ніякого не дала. Скоріша 
буде справа, як я сама візьму. Чі згода? А ні, то приїду Вас грабувати! Любій дядині мої щирі поцілунки!
Ваша Леся
Мені здається, що Зорка найбільше подібний до сього Вашого 
портрета. А Маусік не знаю, до кого подібний, бо його остатній портрет видимо невдалий.