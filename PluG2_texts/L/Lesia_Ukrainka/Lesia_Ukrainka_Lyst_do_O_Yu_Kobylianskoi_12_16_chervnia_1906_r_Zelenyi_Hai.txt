
Гадяч, Полтавск[ой] губ[ернии], хут[ор] Зелений Гай
30.V.1905
Хтось дуже любий, що написав до когось у Київ, а хтось дурний, що не написав до когось, виїзжаючи з Київа. Правда, що 
перед виїздом клопотався, бігаючи по справах та вкладаючись, а в дорогу забув узяти з собою картку, та й так воно якось 
пішло по-дурному. Але чийсь лист із Київа комусь сюди зараз 
переслано, бо там мають чиюсь адресу і все комусь сюди пересилають. До п[ана] Науменка хтось напише і думає, що справа з «Землею» може влагодитись, хоча, звісно, того наперед 
сказати не можна.
Хтось білий радий, що хтось чорненький не гнівається на 
нього, що хтось не міг приїхати тепер. Може, справді восени 
воно ще й краще буде. Комусь тілько прикро, що п[ані] Стоцька не хоче з когось нічого брати, бо все-таки то буде когось 
стісняти, але хтось надіється, що якось те питання влагодить. 
Хтось думає, що, може, зміг би так помогти комусь у хатній 
роботі, що хтось міг би і новельку свою написати за чийогось 
пробування в Чернівцях, і дуже б то було комусь мило. Може, 
і буде так, бо нехай хтось чорненький не думає, що хтось білий вже такий «до нічого», що його самого все тілько глядіти 
треба, а він тілько розмовляти вміє. Хтось часом так уміє до роботи взятись, що тілько «го-го!» (але то як треба, а взагалі-то 
хтось таки лінюх, нема що). Прошу сказати Св[ятій] Анні,
що хтось був би дуже щасливий, якби міг їй хоч щось трошки 
помагати, як приїде, аби тілько Св[ята] Анна на те позволила.
Хтось дивується, чого «Листи з Буковини» так дуже обурили черновецьке товариство. Може, хтось їх неуважно читав, 
але хтось не пам’ятає, щоб там було щось таке вже «подле». Запевне, се завжді фальшиве становище, коли чоловік особисто 
зобов’язаний перед тими, чиєї політики прінціпіяльно похваляти не може, і треба дуже багато такту, щоб вийти почесно з такого становища, бувши публіцістом, а п[ан] М[аковей]
таки не відзначається тактом. Але ж і замовчувати йому те, 
в чому він не годиться з провідниками політики буковинських русинів, теж, либонь, було трудно, бо тепер такий час, що 
не раз і син проти батька мусить повстати, хоч і як то тяжко 
для обох. Хтось знає, що хтось до п[ана] М[аковея] ніколи особливої сімпатії не мав, і тому може хтось повірити в чиюсь безсторонність. Але хтось бачив не один приклад такого «бойкоту», який тепер впав на п[ана] М[аковея] з боку черновецького 
товариства, і здебільшого такий бойкот таки не був до кінця 
справедливий, бо і в ньому здебільшого мали перевагу особисті урази, сімпатії й антіпатії, а не чисті прінціпи. Виступи 
п[ана] М[аковея] на політичному ґрунті — то цілком що иншого, ніж його виступи супроти когось «при пиві», за які вже 
справді нема ніякого оправдання, бо то не тілько подло, а ще 
й, як кажуть росіяне, «пошло» (platt, gemein), то вже є «вина 
проти духа святого». Зрештою, повторяю, що «дописів з Буковини» я не читала уважно, бо мені здалось, що там для мене 
мало інтересного і нового.
3.VI. Хтось не кінчив листа, бо раптом узявся до писання давно початої поеми драматичної з часів французької революції, — трапився такий настрій, то треба було його використати, поки не втік. Хтось поему викінчив, а тепер спішиться 
скінчити листи, бо зараз сам їде до міста з Лілею фотоґрафувати маленьке Лілінятко (йому тепер ½ року скінчилось). Хтось 
когось любить і цілує. Хтось просить поцілувати Св[яту] Анну 
і всю чиюсь родину.
Хтось