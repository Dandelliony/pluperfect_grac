
Berlin, Johann[e]sstr[asse,] 11
10.V.1899
Високоповажаний добродію!
Дуже дякую за книжки, що булисьте ласкаві прислати мені. 
Видання гарненькі, я нічого не маю проти того, щоб мої вірші були так видані. Брошюровка тілько трохи погана, аркуші страх розлітаються, як тілько книжка розрізана, але, певне, 
сього вимагає економія, то вже, либонь, так і буде.
Я весь час мала на меті другу, т[о] є[сть] остатню коректу, 
инакше справді видання затяглось би ad infinitum.
Будьте ласкаві, скажіть тому, хто переписує мої вірші, аби 
переписав оглав моїх віршів у зб. «На крилах пісень», бо я добре не пам’ятаю, які, власне, з моїх поезій увійшли туди, отже, 
боюся, щоб не умістити до нової збірки щось давнього.
Ще питання: чі повинна збірка складатись тілько з орігінальних річей, чі можуть увійти деякі переклади?
В Берліні пробуду я щонайменше три тижні, а певне, й більше, бо ще процедура зо мною далеко не скінчена.
Ще одно прохання: при переписуванні віршів кажіть зазначувати дату, яка стоїть під ними, а коли її бракує, то хоч 
дату того числа часописі, де уміщена п’єса.
Дозвольте мені дати одну пораду щодо книжок «Видавничої Спілки»: може, цензура рос[ійська] скоріш допустила б їх 
на Україну, якби автори кожний від себе просив би за свою 
книжку, бо цензура головно спілок не любить, індівідуум її не 
так лякає. Шкода, коли книжки не підуть на Україну, бо варто, 
щоб ширша громада прочитала їх. Надто оповідання п. Кобилянської, се просто окраса нашої літератури.
Хтіла далі писати на сю тему, але так раптово заболіла голова, що годі. От і літератка з мене!
Зостаю з правдивим поважанням
Леся Українка