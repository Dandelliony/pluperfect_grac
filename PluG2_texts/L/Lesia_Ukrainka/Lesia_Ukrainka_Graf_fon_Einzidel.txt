Ґраф фон Ейнзідель
Чого в пишнім замку ні в однім вікні
всю ніч аж до ранку не гаснуть огні?
Чи ґраф фон Ейнзідель гуляє?
Так чом же ні співів не чуть, ні музик,
а зрідка чувати приглушений крик?
Чи ґраф фон Ейнзідель вмірає?
Ні, ґраф фон Ейнзідель і жив, і здоров,
йому тілько в жилах бентежиться кров,
думки не дають йому спати.
І вдень він даремне розваги шука,
а потім по ночах марою блука,
обходить всі зали й кімнати.
Що гляне в вікно, то зостріне пітьму
і марища в вічі заглянуть йому,
він мусить заплющити очі,
та з думки не гинуть обличчя бліді
і постаті згорблені, тонкі, худі,
старечі, дитячі, жіночі…
Ті самі, що бачить він в день навспражки́ :
усе то піддані його й двораки,
все слуги «від Бога надані».
Чого ж вони хочуть? Що винен він їм?
Що він заподіяв підданим своїм?
За що́ його мучать піддані?
Він з Божої волі, не з власної, пан
і катом ніколи не був для селян,
і панщина в нього лагідна,
малиї відбутки і легкі чинші,
він з світа не звів нічиєї душі, —
за що́ ж сяя кара негідна?
Чого ж, як він ступить на замковий двір,
у кожних очах зустрічає докір,
мов Каїн, що вбив свого брата?
Як піде на лан, де женці його жнуть,
здається, женці його мовчки кленуть:
«Бодай тобі наглая страта!
Ми тут, мов у пеклі, за душу твою,
а ти розкошуєш, неначе в раю!
За що тобі тиї розкоші?
Така хіба воля небесна була,
щоб кмет їв свій хліб тілько в поті чола,
а пан їв і дарма й за гроші!»
Бренять день і ніч ті мовчазні слова,
болить від них серце, болить голова,
немає потіхи нізвідки.
Ґраф пити покинув червоне вино —
підданською кров’ю відгонить воно.
Не милі напитки й наїдки.
І ворогом стала ґрафиня-жона,
турбот свого пана не тямить вона, —
для неї то марні розмови!
Спокійно живе серед панських вигод,
їй тілько на думці пишнота клейнод,
забави, турніри та влови.
У неї працюють в покоях дівки,
все шати гаптують, мережать хустки,
нанизують перли дрібненькі.
А ґрафові страшно тих гарних річей:
«Жона бере світло дівочих очей,
щоб з нього робить витребеньки…»
Був син-одиначок, мале пахоля,
тепер він за пажа в дворі в короля,
бо так забажалось ґрафині.
Поезія поза збірками 371
Відко́ли в столицю подавсь його син,
зостався Ейнзідель, як палець, один
у замку свому, як в пустині.
З кімнати в кімнату, з палат до палат
як тінь сновиґає нещасний магнат.
За ним мов слідкують очима
суворі портрети з золо́чених рам.
Аж ґраф затремтить і зупиниться сам,
бо холод пройде за плечима,
І руки тремтячі до їх простяга,
і так серед тиші уголос блага:
«Скажіть мені, предки велебні,
хто дав мені панства непрошений дар?
І як мені скинуть сей прикрий тягар,
сі пута, для духа ганебні?»
Мальовані очі, мов справді живі,
йому відмовляють: «Ми всі вартові
твого предковічного права.
Ми лицарі всі без догани й страху́,
ми в серці ховали не марну пиху,
а цноти, що зрощує слава.
Глянь, всі ми — закуті в залізо борці,
або посивілі в науках ченці,
ми світачі свого народу.
За нами спокійно жили орачі,
бо ми боронили і вдень, і вночі
плоху гречкосійську породу.
Лица́рські повинності — гірше ярма,
ти скинуть їх прагнеш тепер? та дарма!
У кров переходить лицарство!
Поглянь у свічадо, — чий погляд зорить
з очей твоїх чорних та гострих в сю мить?
Чи є ж проти спадку лікарство?
Якби ж ти той спадок в собі поборов, —
на тебе повстане вся предківська кров
і буде змагатись запекло.
З твоїх пориваннів не буде пуття:
хто так на розпутті прожив все життя,
не піде ні в рай, а ні в пекло…»
Поезія поза збірками 373