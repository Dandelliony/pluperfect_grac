
Телав, 2.IX.1910
Дорогий Михайле!
Дякую Вам за пересилку листа від Мані Б[иковської] (з Євпаторії) і
прошу, в разі потреби, переслати вложеного сюди листа до мами в
Катеринослав. Я не розібрала, чи надовго мала
мама поїхати з Гадяча до Лілі і коли саме вернеться в Київ, Ви,
либонь, се знаєте ліпше, то поручаю свого листа Вашій ласкавій увазі.
Коли Ви ще не казали «Л[ітературно]-Н[ауковому]
В[істнику]» посилати мені сюди книжки (я нічого за все літо не
одержала), то вже й не кажіть поки що нічого (так саме й про
плату за «Єгип[етські] пісні»), бо саме сьогодня одержав
Кльоня, нарешті, «назначение» в Кутаїс (на таку саму посаду,
як тут), то сього місяця ми вже й виберемося звідси. Листи звичайні
можна й сюди слати, бо їх перешлють по заяві на нову
адресу, а посилки й гроші, здається, не пересилають.
Здоров’я моє трохи поліпшало, але до доброго йому таки ще
далеко. Може, зміна місця поправить…
Будьте здорові та обізвіться, як знайдете час. Кл[ьоня] Вас
вітає. Цілую Вас міцно.
Ваша сестра Леся