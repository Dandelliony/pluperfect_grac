
Шановний добродію!
Що з Вами? Чи Ви живі, чи здорові? Чи, може, яка «лютая 
змія» похапала Ваші листи на дорозі? Чи, може, Вам «не було 
охоти й потреби писати», як мовляв один мій товариш після 
трьохмісячної перерви кореспонденції. Оце остатнє, здається, 
певніше. Бо вже таки, щоб інфлуенца досі Вас не покинула, то 
се було б щось несвітське. А я би вже рада почути щось нового з Вашого світа. Маю добру надію, що Ваш принаймі матеріяльний стан мусить поліпшитись, — чі то ж моя надія справдиться? Пишіть лишень, що там коло вас чути нового. Коло 
мене, то нічого такого цікавого нема, — от собі так, як і давніше. З дядьком справа далеко краща, принаймі після остатнього листу так можна сказати.
Я Вас маю об одній річі просити: коли б Ви були ласкаві одшукати в весняних числах «Нар[оду]» (десь межи 7 а 10 числом) вірші під назвою «Ридання» і списати мені з них ІІ і ІІІ
(І-й маю) уступи; се мені конче потрібне, а вірші і весняний 
«Нарід» пішли по світі широкім гуляти, і мудрий буде той, хто 
їх зловить. Як Вам прийде «охота й потреба» писати, то, майте добрість, надішліть мені вірші. На сей раз, проти свого звичаю, писатиму коротко, бо не вмію писати, не отримавши відповіді на попередній лист, — «куражу» якось не стає! Нехай до 
иншого разу буде, що лишилось. Бажаю Вам з Нового року нового здоров’я.
Л. К.
P. S. У нас кажуть: «З Новим роком, з новим щастям!» але — що 
таке щастя? для мене ся ідея не стоїть ясно перед очима.