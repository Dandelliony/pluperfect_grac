

Вілла Іфігенія, 28.ІІ.1898

Люба мамочко!

Тілько що отримала твого листа і, по-гоголевськи, одповідаю зараз. Сподіваюсь, що досі вже отримались мої листи до
Лілі і до тебе і ви вже знаєте, чому я мовчала. Раніш ніж писати далі на сю тему, я попрошу, щоб ти мені частіше писала
про Уксуска, — мене дуже вразила звістка, що воно слабе. Маю
надію, що, може, все-таки простуда не дуже серйозна. Але так
чи инакше Оксана С[тарицька] поступила з дівчатками дуже
по-свинськи, і се їй слід сказати.
Моє здоров’я вже значно урівноважилось, настілько, що
завтра п. Дерижанов сам згожується «взяти» мене на публічні відчити тутешніх його колег по громадській гігієні («народное здравие»). Твої слова про безскутечність «блаженної лжи»
зробили на мене таке вражіння, що я вже буду в сьому листі
все писати по правді, не зміняючи ні титли, ніже тії коми. 
Була я справді слаба досить неприємно, хоч і не тяжко. Такі
припадки дрожі і головокруження, які були у мене торік під
конець вприскуваннів і давно, перед виїздом до Відня і ще давніш, як у мене було щось вроді хореї (літ в 14–15, коли пам’ятаєш), — повторились тут у мене раз в кінці осені, коли було доволі причин для розстройства нервів, а вдруге оце тижнів три
чі 21⁄2 тому назад, без всяких серйозних причин, окрім хіба довгого писання вечорами і ще одної не так-то важної, але невчасної речі. П[ан] Дерижанов, що дуже наглядав за мною увесь сей
час, прийшов до переконання, що се у мене істерія, не grande
hystérie, звичайне, але все-таки така, що слід звернуть увагу,
бо вона може стати на перешкоді операції. І справді, коли отаке трусне́ на другий день після операції, то навряд чі буде то
гаразд для розрізаного сустава. Проте він каже, що се річ не
така-то страшна, хоч і загайна, бо корувати її треба гігієною
та водою, а ся курація, між иншим, і для ноги корисна. Тепер
оце я щоранку витираюсь холодною водою (kalte Einwick[е]
lungen,
I про які ще Більрот говорив!) і двічі на тиждень беру
теплу ванну; окрім мишьяку та заліза і бромистого препарату, Катюша пхає у мене, скілько я можу витримать, молока,
яєць, м’яса etc. Годують мене з докторською тіранією: що на тарілці, те мусиш ззісти! Ходить мені багато не дають, бо зауважено, що втома найбільше шкодить. Дивно тілько, що сі припадки втрапили на мене, власне, в той час, коли я, здавалось
мені, мало втомлялась, напр[иклад], не ходила на урок і сливе
нікуди. На урок не хожу і тепер, і не ходитиму, бо нема потреби: я Льоні помогла догнати товаришів у пропущеному за час
слабости, а тепер він іде настілько добре, що може і без репетіровання учитись. Отож я тепер під захистом богів і Катюші.
Припадки, що були у мене перше щовечора, потім через день,
остатніх три-чотирі дні вже не повторяються, отже, може, сьому й кінець. Тілько все-таки тепер, знаючи, що се таке, я вже
буду з ними осторожніше. П[ан] Дерижанов дуже дивується,
що всі мої лікарі не звертали жадної уваги на мої нерви, хоч би
вже ради хірургії, т. є. через те, що такі вияви істерії безпосередно мусять одбиватись на нозі. «Впрочем, хирурги вообще
во всех остальных областях медицины — сапожники!» — так
заключив п. Дерижанов і, я думаю, по правді. Він радить мені
їхати звідси (літом) не в Київ, а просто в Полтавщину, щоб там
занятись гідропатією, їдою і навіть літературною роботою,
аби не біганням, кружковщиною, дебатами та иншими «гражданскими добродетелями». Хоч літ[ературна] робота, каже він,
і псує нерви, та не настілько, як шарваркове життя в великому
місті, а крім того, позбавити людину її професії чі навіть призванія — се значить вибити з колеї, а вкупі з тим і з нервів.
Тим часом от усе, що можна сказати на сю тему. У всьому
иншому маюся, як і досі, т. є. нога не болить і загальний стан,
якби не сі нерви, то був би добрий.
Тепер маю до тебе прохання відносно паньства Дерижанових. Треба б справді, — жарти, мовляв, жартами, — пустити
якусь «рекламу» про п. Дерижанова на случай, якби хто з київських чі инших знакомих їхав у Крим, бо яко лікарь і господарь хати п. Д[ерижанов] заслугує справді більшої реклами,
ніж яку я можу йому зробити. Шкода, що нема у нас знайомих
межи лікарями київськими, що «посилають» людей у Крим.
Звичайне, тут приїзні люде вдаються до тих лікарів, до яких
їх посилають краєві «світачі», а п. Дер[ижанов], не маючи, яко
молодий лікарь, між своїми знайомими столичних і губернських «світачів», сидить без роботи — ergo і без гонорару. Ся
річ, впрочем, більш залежить від Мойри, ніж від людей... А ось
уже дві просьби, не так піддані сій богині: будь ласкава, купи
і пришли сюди XII шумку Завадського (ту, що Уксус грає),
я б хотіла подарувати її пані Дер[ижановій], а крім того, може,
трапиться той чоловік, що продає срібні подольські вишиванки, то купи їх (самим сріблом шитих, без шовку і золота)
на одну мужеську сорочку і пришли її, коли можна, пошиту,
бо тут, не маючи машини, пошити трудно. П. Дер[ижанов] побачив якось мою блузку з срібною вставкою і прийшов від неї
в нестям великий, все повторяв: «Ото якби мені таку сорочку
на літо!» Мені ще тоді прийшла ідея, що слід би подарувать
йому таку сорочку, тепер же воно й зовсім годиться, — буде дарунком пацієнтки.
Тепер ad res litteras! Трупа Кропивницького тепер в Мінську, мені про се писав п. Мержинський (т. є. що трупа вже
там тепер), і я просила його піти запитати у Вороного, чі отримав він п’єсу і листа; сподіваюсь, що відповідь буде хутко, бо
п. Мерж[инський] чогось дуже інтересується долею моєї «Троянди». На посилці, я добре пам’ятаю, я написала, звідки і від
кого послано. Се просто земляцька недбалість, alias свинство
з боку В[ороного], що він досі ні тобі, ні мені нічого не пише.
Чого ж було лізти: давайте п’єсу?! Згоріти п’єса не могла, бо то
було багато пізніше моєї посилки. Розписка у мене єсть — ховаю «як зіницю ока».
Про Заньковецьку в ролі моєї Люби я писала в минулому
листі. Тепер повторю, що я дуже рада Заньковецькій. Прошу
тілько не називать спектакля «чтением монологов», не до смаку мені сей термін!
Над лисячими виразами я справді дуже сміялась. Положим, що од «солодкого» пера може справді бути «п’ятно» —
теж солодке, напр[иклад], від шербету, але ж такі речі не до
громадської відомости! Вірші мої і «Іфігенію» пошли у «Вістник», тілько не посилай «Східню» і «Єврейську» мелодії, «Мрії»
і «Зимову ніч на чужині», бо се я звідси послала. У 2-й книжці,
власне, надруковані «Сх[ідна] мелодія» і «Мрії».
Про твою поему я давно була тієї думки, що її гріх «маринувати», — посилай лисам, не гаючись! Я певна, що Ста[риць]кі своїм «Мазепою» не переважать твого «Орлового Гнізда», 
бо, на мою думку, се найкращий з твоїх поетичних творів,
а роман, певне, буде щось à la «Богд[ан] Хмельн[ицький]», 
отже, тим більше не слід, щоб за ними зоставалось jus primae
occupationis сеї, ще ніким поважно не зачепленої, теми про
Дорошенка! 
Щодо моєї драми, то у мене просив її Стешенко для якогось
полтавського видавництва (чі се збірка в пам’ять Котл[яревського], чі що инше, не знаю), але я відповіла, що перше треба випробувать на сцені, а тоді вже друкувать, — ми, значить,
стрілися думками з тобою. Як буде йти «Троянда», то ти візьми рукопись і відзнач ті місця, які вийдуть невдало, і по можливости зваж, через що именно невдало, тоді я постараюсь поправити.
Ну, однак ти, і лиси, і кияни, всі хочете розвити в мені Mania
grandiosa! Їйбогу, розхвастаюсь!!..
Що правда, мамо, то правда, — «олімпійство» не лежить
в моїй натурі і трудно часом буває витримувать олімпійський
спокій, але, по правді кажу, тепер у мене скоріш завзятий, ніж
кислий настрій, — се вже, може, й не зовсім нормально, але
мені здається, що я маю перед собою якусь велику битву, з якої
вийду переможцем або зовсім не вийду. Коли у мене справді є
талан, то він не загине, — то не талан, що погибає від туберкульозу чі істерії! Нехай і заважають мені сі лиха, але зате, хто
знає, чі не кують вони мені такої зброї, якої нема в инших, здорових людей. «Nennt man die grössten Schmerzen, so wird auch
das meine genannt», — сказав Гейне, і я скажу за ним, але
Гейне сказав, і по праву сказав, ще й другі слова, яких я не важуся сказати, тілько в години якогось безум’я вони все бринять мені в думці, і трудно буває заставить їх замовкнути.
Годі писати! не слід мені ще писать таких довгих листів,
сама почуваю, та трудно втриматись.
Пиши ж мені скоріш, як мається Уксусок! дуже ждатиму
звістки! Цілую тебе дуже-дуже міцно.

Твоя Леся