29.VI.1912
Дорогий Михайле! будьте ласкаві передати мамі посилку і листа до неї. Я тому затруднила Вас сею посилкою, що не знаю, 
чи мама не виїде куди на іюль — вона, здається, збіралась, — та, 
може, й п[ан] Петруненко дістав відпустку. Якщо мама таки 
в Києві, то тим краще, а як виїхала, то Ви вже сховайте посилку до її повороту, а не пересилайте, бо страшно, коли б вона, 
мандруючи, ще й не загубилась, а вона існує на світі тілько 
в одному сьому примірнику, і втрата була б уже абсолютно 
«невідклична», бо написати вдруге не стане ні часу, ні змоги. 
Я забула попросити маму в листі (на той випадок, якщо се прийдеться перед виїздом маминим куди-небудь), щоб вона не брала з собою в дорогу сеї речі (її, властиво, недовго переглянути 
й за якусь годинку — бо то тілько розмашисто та широко написано, а тексту не так і багато). Прошу се переказати. 
Як то досадно, що Ваша подоріж до нас розстроїлась. Щоб 
воно скисло, Ваше і Ліліне «начальство», чи хто вже там винен 
з того, що Вас прив’язано на все літо! А нас от прив’язала «фінансова кріза», і моя хороба, і короткий термін відпустки (тутбо теж добра «каторга»!). Се вже завтра «последний день она 
плясала», а там уже знов почнуться «входящия»… 
Про своє здоров’я я вже мамі написала, Кльоня писав Лілі, 
то, либонь, матимете поняття про сю скучну матерію, що мені 
самій і надто обридла. Кльоня все сокрушається, що я зимою 
не їздила в Єгипет, а мені здається, що «не поможе бабі кадило»… проте рипіти буду, певне, ще довго, так що особливої 
причини турбуватись за мене нема. Ніхто ж і не привик, щоб 
я була здорова, то про що ж так журитись? Я собі навіть потрошку цяпаю пером по папері (як-от зображено на сій фотоґрафії, де я вийшла, бачите, яка гладка!), і дехто вважає теє цяпання навіть великою роботою. «Mein Liebchen, was willst du 
noch mehr?..», 
Я втомилась листом до мами і вже не можу написати до Вас 
так, як би хтілось (я тепер, як томлюся, то глупію дуже), то Ви 
вже «не обезсудьте», а скінчити треба таки тепер, бо завтра 
рано треба відправити посилку. 
Коли знайдете час і настрій, напишіть до мене. Я хоч не ображаюсь мовчанням, коли знаю його причини, але радуюсь 
тим більше, коли те мовчання переривається розмовою. Ви 
от невдоволені з свого життя в Києві, а пожили б Ви, — не дай 
Боже, — тут! тоді б знали, яку ціну мають листи з рідного краю, 
та ще й від приятелів! 
Будьте здорові! Ми обоє цілуємо Вас. 
Ваша Леся