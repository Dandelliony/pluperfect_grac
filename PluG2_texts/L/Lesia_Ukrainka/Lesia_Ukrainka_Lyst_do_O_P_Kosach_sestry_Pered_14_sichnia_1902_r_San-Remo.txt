
(Сей листок à part, для тебе тілько).
Хвалю тебе, Лілея моя славная, що ти не ставиш всього на карту для любови. Мені дивно, що т[ьотя] Єля міряє любов таким
надзвичайним аршином, я думала, що і в неї аршин наш. Взагалі, вона мене тепер де в чому здивувала, та про се колись потім, не так се важно. Тілько ж не вважай ти так занадто і на 
всі околичности, бо знов же й у «жінок Косач» не раз буває, що 
вони приносять жертви таким людям або й околичностям, 
що зовсім того не варті. Не раз буває, що ми щадимо ті кошти, яких все одно ощадити не можемо, і вони йдуть на справи 
ще менше важні, ніж наші; не раз ми, щоб не зачепити чийого занадто дражливого почуття, ріжемо собі душу і завдаємо 
серцю повік незагойні рани. Але ж се вже «самосожигание» 
і до нього допускатись не слід. Коли ти щаслива і маєш у всьому удачу, то не ображай своєї долі, не відпихай її дарунків, не 
марнуй їх. Що ти не переводишся до Львівського унів[ерситету], се, звісно, так і слід, бо тепер українцям ганьба вступати 
до нього. Що М[ихайло] В[асильович]
 не їде до Київа, то теж 
розумно, бо міг би зруйнувати ледве-ледве налагожену справу своєї заграничної науки. Але чому тобі не поїхати в гості до 
нього, то вже я не знаю. Вже ж од того нічого не завалиться і не 
пропаде, ні матеріяльно, ні морально. Се, звісно, ваше спільне 
діло, а не моє, тілько ж коли ви говорите зо мною на сі теми, то 
й я вимовляю свою думку. Trop de raison devient irraisonnable.
Взагалі, я, певне, менше розсудлива від тебе: я не завжді 
тямлю, «за що і через що я кого люблю», принаймі часто буває, що за те саме я одного люблю, а другого ні люблю, ні не 
люблю. Здається, я тілько те напевне знаю, за що я кого перестаю любити. Часто, люблячи когось, я думаю: якби він був 
отакий і такий, вчинив те і те, то я б його не любила (і се напевне), але якби хто инший мав усі ті добрі прикмети, що сей, 
то чи я б того иншого любила? не знаю… навряд…. На мою 
думку, в кожному почутті єсть іще щось недослідиме, un je ne 
sais quoi, і то, власне, теє «щось» дає барву цілому почуттю. 
[Мені дивно взагалі, як то можна міряти чужу любов, — хто був в чужій 
душі?]
І тут «чад» ні до чого. Напр[иклад], тебе я безперечно люблю 
без чаду і Мішу теж (братерське почуття, кажуть, найчистіше в світі), я стрічала людей, об’єктивно говорячи, не гірших 
од вас, чому ж я їх не любила більше од вас? Не знаю і, скажу 
правду, знати не домагаюсь. Люблю і вже. Любов абсолютної 
справедливости не знає, але в тім її вища справедливість. 
В світі стілько несправедливо-прикрого, що якби не було несправедливо-лагідного, то зовсім не варто було б жити. Не від 
нас залежить поправити більшу половину всесвітньої несправедливости безпосередно, будем же поправляти її иншою несправедливостю — любов’ю!
Я не стою за абсолютну правду такої «теорії любови», з мене 
взагалі кепський теоретик, але ж «кожний Іван Іванович має 
свою філософію», то нехай і в мене буде своя…
Коли ти пересердилась на Мішу, то добре, але я ще не пересердилась на нього за тебе (за других взагалі трудніше прощати, ніж за себе, — правда?). Я не розумію його поводіння в сій 
справі. Видно, справді «історія нас учить, що вона нічого не 
учить», — се, власне, я бачу на Міші і Шурі. Кому-кому, а їм 
би не випадало дивитись на все vom Familien Standpunkt, навіть vom Philister Standpunkt. Я з ними ще поговорю про се.
Ніжности Квітки тобі нема чого боятись ні з якого погляду: ти найбільшої ніжности варта, а він така чудово-чиста 
натура, що від нього варто її приймати. Я дуже-дуже рада за 
ваші відносини. Він мені теж писав на сю тему.
Нападись там на Квітку, щоб не відносився з легкомисленним розпачем до свого здоров’я. То правда, що він дуже нещасний з тією неврастенією, і хто знає, що з нього буде з нею, але ж 
він тебе признає за Geistmedicus, то, може, ти якось його 
дух підтримаєш в сьому напрямі. Взагалі йому слід помогти. 
Папа обіцяв мені помогти найти місце «сиделицы» Квітчиній матері (не конче в Київі, можна й «в уездах»), та, здається,
забув про сю справу. Нагадай йому якось (тілько не від мене, 
а від себе говори). Запитай Квітку, як стоїть тепер та справа, то 
він тобі скаже. Їх матеріяльний стан дуже поганий, ще ж до 
того вони всі більш-менш хворі.