
Ялта. Екатер[ининская ул.],
д[ача] Лищинск[ого], кв. № 12
15.ХІІ.1897
Люба Лілічко!
Написала я вчора мамі довгий лист, а сьогодні, роздумавши, 
хотіла б написати вже другий, та не знаю, де її шукати з листом. Будь ласка, передай їй, коли вона в Умані, щоб вона, їдучи до мене на свята, боронь Боже, не їхала кіньми з Севастополя до Ялти, тепер там на шляху завали, заноси і всяке нещастя. 
Краще вже переждати який день в  Севастополі, та потім за 
5 г[один] доїхати в Ялту в теплій каюті, ніж їхати не менше 
цілого дня (а певніше, днів два) мальпостом через усяке лихо. 
Впрочем, взагалі тепер сезон самий поганий і для подорожів, 
і, коли хочеш, для пробування в Криму.  Я, властиве, жалую, 
що задумала було той план подорожі в Одесу: очевидно, нічого з того не буде, і мені прийдеться одурити Маргарітине сподівання. Я боюсь, що мама через те хоче спішити з виїздом до 
мене, щоб утримати мене від сеї прикрої для неї подорожі, але 
скажи їй, що втримувать мене не треба, я сама не поїду. Звичайно, я була б несказанно рада побачити маму на свята, але ж 
я не хочу і не маю права вимагати жертв, отже, не ражу їй їхать 
через ті самі причини, через які сама не поїду в Одесу. У нас почалась якась чортяча зима, з вітром, снігом, морозом і вкупі 
туманами на морі «непрозорими». Вночі завірюха часто переходить в шторм, і хоч я живу не над самим морем, але добре 
чую, як стріляє буря, як гуде сірена в пристані і пароходи перекликаються крізь туман якимись сумними свистками. Запевне завтра се все може перемінитись до кращого, але може 
й до гіршого, бо декабрь має тут лиху славу. Коли б діло було 
тілько в штормах, то ще дарма, але туман — то значить ріск
проплутати хто зна скілько днів по морю, поки попадеш, — 
та ще й чі попадеш? — в Одесу. Додати до сього «цілковитий 
брак» теплого пальто і ту обставину, що я тілько вчора вперше вийшла з хати після інфлуенци, — то, здається, і по французькому Code pénal  можна мене оправдати за недотримання слова.
Щодо тої «перспектіви страшенної нудоти на свята і пролетаріатської самотині», про яку я писала мамі в остатньому 
листі, то все це я, «по здравому размышлению» на дозвіллі, 
вважаю за малодушіє, про яке і згадувати сором, і прошу дивитись на нього, як на хвильовий настрій, не вартий серьозної уваги. Скучати чі не скучати се в великій мірі залежить від 
волі самої людини, і коли вона дуже дає собі в сьому волю, то, 
значить, сама й винна, коли їй погано.
Чі правда, що ти будеш на свята в Одесі? Марг[арита] пише 
про се, як про щось певне, а ти, пам’ятаю, писала зовсім щось 
иншого. Коли обставини не перемінились, то я б, на твоїм місці, не поїхала б нікуди.
Сподіваюсь, що мій лист застане тебе ще в Київі? Вибачай, 
що я так запізнилася з грішми, — то все клята інфлуенца винна: вхопила мене якраз в той день, як я отримала свої гроші, 
так що другого дня я вже не могла піти на почту, а посилати 
тут не дуже-то єсть кого…
Прошу писати мені на свята і других до того заохочувать, 
бо хоч я і не дуже буду скучать, «тем не менее, однако же, все-таки»…
Цілую тебе міцно.
Твоя Леся
