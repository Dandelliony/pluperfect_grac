
San Remo, Corso Cavallotti, Villa Natalia
14.IV.1902
Нехай мій хтосічок дорогий вибачить, що хтось не зараз йому 
відписав. Хтось був такий, що навіть одразу чиїхсь нарисів не 
міг прочитати, прочитав другого дня, а тілько третього (сьогодня) міг написати потрібного супровідного листа до Київа. Сьогодня «нариси» їдуть до Київа, до мами моєї, з моєю 
рекомендацією і всякими просьбами та вказівками, як їх провести в «К[иевской] Ст[арине]». Нариси мені сподобались обидва, не знаю, котрий більше, і ред[акція] «К[иевской] Ст[арины]», коли не буде педанткою, то мусить їх прийняти.
Я тілько дозволила собі викреслити олівцем одну фразу, 
а власне слова, що сказані про хвилі: «що гонять все вдаль, все 
по дев’ять разом». Як хтось чорненький побачить море, то згодиться з кимсь, що хвилі ніколи не біжать від берега вдаль, то 
тілько легкі гребінці від берегового вітру можуть рябіти так, 
наче від берега біжать, а великі справжні хвилі все до берега 
прибувають, наче здалека звістку несучи, і дуже трудно пізнати, котра з них, власне, дев’ята, бо то на просторі не видко, 
а тілько вже аж коло самого берега, перед тим, як розбитись, 
хвиля показує всю свою силу. Хтось не має претенсії когось навчати, як треба описувати море, хтось чорненький далеко ліпше опише, коли побачить, але хтось білий дозволив собі вказати фактичну помилку. Тілько, може, хтось так не хоче, то 
нехай напише, можна олівець витерти ґумою, а як хтось так 
хоче, то можна й атраментом перекреслити. Нехай про те напише або моїй мамі, або мені, як йому догідно, а нариси можуть собі їхати тим часом (вже їдуть, бо хтось дав на почту).
Хоч ведмідь «Сліпця» не зрозумів, то ще то не значить, аби 
й ніхто не міг зрозуміти. Хтось думає, що зрозумів, а як зрозумів, то видко з того нарису-pendant, що тут приложений до 
листа. Чи так? Хтось не міг утриматись, щоб того не написати, і ліг і не встав, поки не написав. Може, і про меви (поукраїнськи — чайки) щось напише, але не зараз, тепер уже втомлений і йому взагалі не слід би писати. Бо хтось був не дуже 
здоровий, тижнів зо три кис, двома наворотами на велике безсоння хорував, і бронхіт мав і плеврічний біль, і схуд на 1 ¼ kilo, 
і змарнів, і став нездалий. Тілько вчора вже виспався і поздоровшав, та й сьогодня вже добре, та й, може, вже буде добре 
далі.
Хтось ще, може, тут лишиться місяць, бо не хоче додому 
«вимоклим» їхати, мусить знов поправитись.
А тепер хтось скінчить, бо ще мусить один діловий лист написати зараз, хоч і втомлений вже.
Ой, мій хтось дорогенький! Що ж би йому зробити, аби 
він не такий бідний був? Якби я тепер була щаслива, то мені 
було б сором за себе, бо хтось (мій хтось) більше вартий сонця, 
ніж я… Па!
Комусь «па» і всім, хто мене згадує.
Картку з Шевч[енківського] вечера отримала. Спасибі 
всім підписаним, що не забули на мене, — я їх теж вітаю всіх.