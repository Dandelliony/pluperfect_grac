
До п[ана] О. Луцького
15‒28.ІІ.1907
Шановний добродію!
Даруйте, що я не відписала Вам свого часу, отримавши Вашого 
листа з віршами. Сталося так, що Вашого листа забрали добрі люде раніше, ніж я встигла затямити собі Вашу адресу, і я 
вже не мала способу відповісти Вам, аж поки Ви сами знов озвалися до мене з Черновець. Ще, на щастя, добрі люде не забрали Ваших віршів, що случайно лежали окремо від листа, і таким способом Ваші твори, сподіваюся, хутко дістануться до 
друку. Тілько Ви трохи помилилися в справі з тим збірником: 
я нічого не збіралася видавати вкупі з моєю матір’ю та п[аном] 
Стешенком; п[ан] Стешенко сам видає від часу до часу книжки перекладів з клясичних або знаменитих европейських авторів (досі видав тілько «Орлеанську Діву» Шіллера в своєму 
перекладі), і до того видавництва я маю дати свій переклад 
«Каїна» з Байрона — тим і кінчається моя участь у сій справі. 
Коли хочете, можу передати і Ваш переклад д[обродію] Стешенкові, хоча він, здається, дрібних речей не приймає (хіба 
якби їх було більше, і то одного автора) і Ваш переклад міг би 
залежатись, тому що Виспянський не дуже популярний автор 
у нас і, певне, не хутко набереться перекладів з нього стілько, 
щоб стало на цілу книжку, а «Смерть Офелії» замала, щоб її 
видавати окремо. Хоча я теж не належу до великих прихильників Виспянського, як і взагалі польської модерни (вважаючи її значно погіршеним виданням модерни німецької, котру 
ставлю високо), але спеціяльно «Смерть Офелії» мені досить 
подобається в Вашому перекладі (в орігіналі я її не знаю) і я б 
радо умістила її, за Вашим дозволом, до того збірника на користь українських засланців у Вологді, до якого прошено 
мене збірати матерьяли. Може, з огляду на мету збірника Ви 
згодитесь, щоб я передала туди і переклад Ваш, і орігінальні вірші, які, на мою думку, зовсім не гірші від перекладу, бо 
в них більше щирости й свіжости, ніж у зманєрованого «великого чоловіка» польської модерни. Для українського читача було б відповідніше, якби Ви дозволили зукраїнізувати деякі Ваші слова й наголоси, на наш слух занадто «галицькі», 
напр[иклад]: сло́вечком (у нас — слове́чком), мо́гли (се, здається, у Вас просто lapsus), остати (у нас — остатися); ще здається 
мені зайвим слово «ким» в строфі «як перелякані ким серни» 
(я б сказала: «як переля[ка]ниї серни»), — але се все як до Вашої 
волі, бо й так у Вас не дуже багато є до можливої зміни. 
Ще раз пробачте, що й на другий Ваш лист я не зараз відповіла, — всьому винен клопіт, що я мала остатнього часу. 
З правдивою пошаною
Леся Українка 