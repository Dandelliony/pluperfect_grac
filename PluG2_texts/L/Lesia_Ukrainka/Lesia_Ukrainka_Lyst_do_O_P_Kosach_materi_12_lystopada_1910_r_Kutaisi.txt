
Кутаїс, Тифлисская ул[ица], д[ом] Хабурзания
(номера дома у нас нема)
30.Х.1910
Люба мамочко!
Як одправила я листа до п[ана] Крив[инюка], то отримала твого листа,
адресованого в Кутаїс, але вже в той день не могла
написати, бувши втомлена, а вчора був шарварок з уряжуванням домівки,
то так довелося до сьогодня. Дуже дякую тобі,
мамочко, за твоє бажання і призволення помогти мені сей рік
при ліченні. Коли справді тобі се не буде утяжливо і не нарушить твоїх
інтересів, то я не відмовляюся від сеї помочі,
а прийму з подякою. Як же колись тобі бракуватиме грошей,
то, може, я в стані буду вернути тобі те, що ти мені тепера
даси. Хоча Ліля і Дора обіцяють сплатити мені свої пайки, але
я з листа Ліліного бачу, що їй трудно було б віддати одразу, та
хоч би й віддала, то всього разом не набралось би 400 p[ублів],
а й тих на Єгипет було б мало, коли жити там без заробітків
і в соняшній хаті, а не в північній, як я жила торік. Микосеві
при змінених обставинах і Оксані при незмінених, звісно, зовсім
неможливо було б ще мені щось дати. З огляду на це все я
вже було думала сього року на зиму нікуди не їхати, бо переїзд в Кутаїс
цілим кишлом нам страшно дорого влетів, в Телаві ми мусіли майже всі
меблі продати (за безцінь, звісно), а тут
усе нове купити (за справжню ціну), бо за 100 верстов перевозу на арбах
однак усе на тріски побилось би. З приїзду я другого ж дня розболілася
і злягла в отелі, де і прийшлось днів 10
простриміти, поки мені можна було встати з ліжка хоч на тих
кілька хвилин, щоб переїхати в найняту домівку. Цей отель,
лікарі та ліки теж дорого обійшлись. Та й поза тим самої Кльоніної
плати нам на життя не стає, і поки він буде «помішником», то й не може
ставати, — вся надія на те, що поки остатні мої гроші витратяться на
докладання до життя, то, може,
Кльоня до чогось більшого дослужиться, а як ні… Ну, та ще
поки не варто про се говорити.
Плани мої на лічення тепер такі. В Київ на зиму я таки боюся їхати —
одвикла від холодної зими, то щоб не заваділо.
Навожу тепера справки в Тіфлісі про тамошню «светолечебницу» — якщо там
лічать Фінковим способом і якщо там лікарь порядний, то поїду туди,
може, ще й в ноябрі, але чогось
я сумніваюся, щоб там було добре діло поставлено. Тож певніше буде так:
поїду-таки в Єгипет, пробуду там до кінця марта, а в апрілі приїду в
Київ таки до Фінка і, може, тоді позбудуся сеї капости з нирками.
Тепер, може б, він і не взяв мене на
ліки, і в Тіфлісі можуть не прийняти, бо «степень истощения»
у мене чимала після сеї гострої хороби кишок, — я ще досі на
дієті і, певне, ще довго мусітиму її держати, не маю вже навіть
того «прекрасного вигляду», що завжді у мене знаходять. Через се не
можу ще собі визначити точно часу, коли могтиму виїхати в Єгипет (треба
добре направити живіт перед пароходною їдою), але думаю, що десь в
ноябрі можна буде. В Єгипті
вже ніяких туберкулінів і нічого такого не хочу (про лічення
Фінковим способом я там нічого не чула, а звичайні соняшні
ванни мені вадять), буду вже тілько самого Ра знати (він мені
перші два місяці чудово поміг минулої зими) і тоді, може, так
поправлюся, що Фінк не боятиметься мене зачіпати. Не знаю,
наскілько відбилася ця недавня хороба на нирках, — от зроблю аналіз
(тут се можна), то знатиму. Перед виїздом з Телава
тижнів зо три боліла в мене знов нога тим способом, що в Гелуані,
тілько не так довго, але гостріше — я могла тілько в одній позі на
лівім боці лежати і нічого робити, навіть писати,
не могла. Крім того, ціле літо був отой кашель, що оказався затяжним
бронхітом, але без дальших наслідків. Отак я і кисла
ціле літо, хто його знає й чого, бо погода була прекрасна. Се,
певне, ті дурні нирки розхитують організм, то він і рипить.
І тут тепер зовсім нічого слабувати — тепло, прекрасно, фіялки цвітуть,
люде в літній одежі ходять, навіть дощу небагато
йде, що для Колхіди навдивовижу. Чого ще треба? Так, отже,
«пуф» якийсь ув’язався! Правда, я його десь ще їдучи кіньми
захопила, бо ще тоді стало мені погано, і в Тіфлісі через те про
світолічення не розпиталась, хотіла вже якось доїхати до нової «доми»,
бо почувала, що ледве держуся.
Ах, коли б уже якось склеїтись!.. Я не знаю, як дякувати тобі,
що ти поможеш мені поратуватись.
Цілую тебе дуже-дуже міцно. Кльоня і Ф[еоктиста] С[еменівна] тобі
кланяються.
Твоя Леся
P. S. Пиши на моє ймення, а не на Кльоніне — скоріше отримаю.
Пиши заказним. 
