
28.ХІІ.1901
Люба мамочко!
Отримала твою записочку в листі п. Квітки і бачу, що ти дуже 
«ся розірвала», тілько не в галицькому значінні сього слова, гляди, коли б ти не занадто себе втомила та не довела до 
безсоння. Я писала папі, що була трохи нездорова (то все через той дощ! отже, знайшов він мене і в Сан-Ремо), але від того 
часу я вже більш не була нездорова, найбільше, що так часом 
голова заболить, і то не надовго. Правда, що й погода поправилась, хоч і буває дощ, але вже не з ранку до вечера, от сьогодня 
був тілько до полудня, а тепер таке сонце ясне, як літом. Вчора 
було страх тепло. Але се, певне, тілько в Сан-Ремо така весна, 
бо от т[ьотя] Єля з Мал[аньей] Фом[иничной] були вчора в Ніцці, то казали, що там дуже холодно і повітря якесь різке.
Еге ж, розігнались наші «тьотінькі» в Ніццу, а звідти ще 
й [в] Монте-Карло, кликали й мене з собою, та я не схотіла, 
не варт мені тепер їздити. Воно й добре, бо в тій подорожі не 
обійшлось без комічно-прикрих інцідентів. В Ніцці наші дами 
так зайнялись біганням по магазінах та купуванням всякої 
«дешевизни» (досить дорогої і не конче потрібної), що навіть 
не мали часу подивитись на могилу Герцена (здається, просто забули про неї). В Монте-Карло приїхали поночі, коли вже 
сливе нічого побачити не могли, розігнались на рулетку, але 
туди їх — не пустили! Так-таки просто не пустили, сказали, 
що сюди в costumes de voyage не можна йти, ось, кажуть, ідіть 
в отель, перемініть убрання, а головно changez vos coiffures
(дами були в хустках, та ще й з «козиного пуху»), а тоді приходьте, і то краще не сьогодня ввечері, а завтра рано, в 10-й 
(рано «панська публіка» не буває в казіно). Наші вже до рана 
не ждали, а в другій годині ночі вернулись додому, іменно «не 
солоно хлебавши»…
Як я вже писала, бачилась я тут з п. Нестроєвою. Вона у мене 
була тричі, а я в неї всього раз і, певне, не хутко зберуся вдруге, бо воно й далеченько, й височенько, а головно дуже прикре вражіння у мене від тії санаторії. Уряджена вона, здається, добре, «по всіх правилах», але б я там жити не хтіла, бо то 
гірше клініки. Куди там! берлінська клініка далеко не пригнічує настрою так, як та санаторія. Тут як полягають люде всі 
в тій «Liegehalle», то всі чогось конаючими здаються, навіть 
хто в дійсности і не дуже слабий. Я б не мала ясної хвилини, 
якби там жила. А п. Нестр[оєва] каже, що власне таку обстановку найбільше любить. Значить, і се як на чий смак.
Я дуже рада, що можу лишитись тут, де тепер живу, бо санаторій не терплю (та й дорого: 14–16 frs в день, окрім різних suppléments), а всі тутешні отелі та пансіони чогось мені непривітними здаються. До писательки Albini Bisi я перше мала 
охоту піти жити, а тепер мені та охота минула, відколи та пані 
почала нам присилати білети на реліґіозні конференції з досить високою платою на користь реставрації якоїсь нічим не 
значної церкви. «Собеседований» досить і в Київі, так я собі думаю, а живучи у сеї пані, може, було б трудно або негречно від 
них ухилятись. В гості я до неї ходитиму, бо в неї досить приємно і цікаво. Показувала вона мені портрет Ади Неґрі, — цікаве лице і великі, виразні чорні очі, але якесь не таке, як я сподівалась, кругліше і простіше.
Оце ж тут вже й Різдво минуло. Перед Св[ятим] вечером 
вдень грала музика в саду мійському, а в церквах були вряджені вертепи з діячами — теракотовими фіґурами: Madonna, 
San Giuseppe, pastori etc.,
 всі дуже італьянізовані, а збоку 
і в arrière V сцені вже й просто італьянські тіпи дівчат з мандолінами і т. и. Я бачила те вдень, приготоване для вечірньої 
відправи (тільки Gesù bambino ще не було), а ввечері не бачила, було холодно і дощ накрапав, так що не можна було виходити мені. Цілий вечер по вулицях їздили оркестри всякої 
музики, витинали дуже веселі марші і спинялись перед більшими віллами для серенад. От який тут Святий вечер і Коляда. Замість куті був якийсь особливий пудінґ (либонь, теж обрядовий), обложений букетами фіялок. Другого дня (1-й день 
Різдва) квіток було у нас сила! всі fournisseurs понаносили квіток при своїх продуктах. Тут же все присилають з базару сами 
продавці, а кухарка тілько ходить вибірати, так ото й прислали м’ясо з трояндами, молоко з геліотропом і т. д. Навіть 
хлопець-візник, що служить у Садовських, приніс своїй господині величезного букета «per buone feste Natalizie», а кухарка прибори за столом квітками убрала. Кажуть, таке саме має 
бути й на Новий рік. Квіток тут взагалі не жалують, бо на їх 
тут «не голодні». Навіть на бульварах нікому не боронять зривати рожі, скілько хто хоче, бо з тих рож тут живоплоти роблять і вони цвітуть цілий рік.
Як то там у вас Різдво буде? Либонь, з снігом-морозом і без 
квіток. А все ж воліла б я бути на Різдво в Київі. Т[ьоті] Єлі писали, що на Різдво Ліля в Київі буде і Кривинюк теж. Скажи 
п. Крив[инюку], що я йому недавно до Львова писала, та думаю, 
що лист мій міг уже його не застати, отже, нехай не думає, що 
листа зовсім не було.
Сподіваюсь, що хоч на рокове свято наші «малютки» до 
мене обізвуться. Я хтіла Дорі листа написати, та от тепер не зібралась, значить, знов до другого разу, бо тепер оце скінчу, то 
треба йти гулять: тепер дуже гарно надворі, а завтра хто знає, 
як буде, то шкода пропускати.
Пиши ж мені, мамочко, «людоду й сонце біле», ти якось вмієш так листи писати, що мов перед очима все ставиш, а от я 
так не вмію, і через те з моїх листів рідко хто задоволений.
Мій остатній (власне, передостатній) лист до тебе, може, 
вразив тебе своїм нервовим тоном, але ти не придавай тому 
такого значіння, я була тоді взагалі якось розстроєна. Звісно, на курортах «jak przy obowiązku», але треба-таки себе 
в руках держати і не завдавати жалю ні собі, ні своїм любим. 
Правда ж?
Цілую міцно тебе, і папу, і «малюток» (найдовшу малютку теж, хоч вона завжді в’ється при тому). Пишіть же мені, 
мої всі дорогі.
Твоя Леся