Народ пророкові
Ти прокляв нас прокльоном важким
за жорстокість, упертість і зраду.
Сам судив нас і вирок дав сам,
і нікого не кликав на раду.
Скорпіоном язик твій був нам,
ти нас мучив і жалив невпинно,
а тепер ще й стоїш проти нас,
мов ображений ти безневинно.
Так, тепера здається тобі,
що вже й світ не видав стілько муки,
скілько ти від народу прийняв
за свої велемудрі науки.
Ой, який же це з тебе пророк,
що твоє винозореє око
тілько власную бачить біду,
та й тієї не бачить глибоко?
Ти ще скарги розводиш та жаль,
ти, єдиний безсмертний в сім тлумі!
Адже вічно твій житиме дух
вкупі з словом в прокльонах та глумі.
Хоч побити ми можем тебе,
каміняччя навергавши силу,
але ж тим тілько вищу тобі
та міцнішу насиплем могилу.
Хоч блиснеш, мов летюча зоря, —
се для твого безсмертя доволі,
ми ж, неначе Молочная путь,
мусим довго світити поволі…
А на кожного з нас темна ніч
наче ворог у схові чигає,
зимні руки — важке забуття
із простору віків простягає.
Де є камінь такий на шляху,
щоб на нього не збили ми ноги?
Чи бував нам проводарь коли,
що не вів манівцем без дороги?
Так, зачерствіли наші серця,
мов рілля через довгу посуху,
та за теє не нас ти клени,
проклинай своє браття по духу.
Чи один же такий, як і ти,
нам казав: «Так говорить найвищий».
Инший то́му брехню завдавав:
«Я від Бога», — казав. Хто щиріший?
Адже тілько не хутко діла
виявляють нещирість у слові,
як же маєм одразу, без діл,
пізнавать вашу душу по мові?
О, якби ж ми побачить могли
власним оком хоч раз того бога,
що до нього ви кличете нас!
Як стріла була б рівна дорога.
Ох, якби ж він і нам уділив
світла мудрости з свого проміння,
ти б не кидав прокльонів на нас,
ми б не кидали в тебе каміння.
Та чи був би ти радий, щоб ми
раптом стали, як ти, всевидющі?
Ох! либонь, ти б сконати волів,
як вигнанець-пророк серед пущі…
Ялта. 3.XII.1907
Поезія поза збірками 397