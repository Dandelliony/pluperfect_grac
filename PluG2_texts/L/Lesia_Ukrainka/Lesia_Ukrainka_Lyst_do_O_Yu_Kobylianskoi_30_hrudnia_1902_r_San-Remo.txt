
San Remo, Villa Natalia, Corso Cavallotti
30.XII.1902
Мій хтосічок дорогий що про мене думає? Нехай не думає нічого лихого. Хтось був дуже занятий, писав статю до рос[ійського] журналу (для зарібку) про поезії М. Конопніцької, спішився, щоб не спізнитись, і не мав вільного часу на справжні 
листи. Потім був трошки хорий, маленький бронхіт вчепився, тепер вже минув, тілько хтось ще кашляє, але вже не болить і гарячки не має, то, отже, здоров. Поки не видужав, не 
хотів писати, бо неприємно під таким вражінням. А до того 
мав трохи ділової та иншої наглої кореспонденції, що зібралась, як «проценти» на довг, за час писання статі (за 2 ½ тижні). Хтось же знає, як хтось листи хронічно пише, і все їх винен, 
і ніяк не одпишеться. І тепер, натурально, має досить того писання в перспективі, але таки сьогодня комусь напише. Чорненькій дитинці хотів картку послати, але не мав картки, а до 
міста вже давно не ходив, — тут досить далеко від нас до склепів, — сусіди ж мої все люде або хорі, або заняті коло хорих, 
то їм не дуже вигідно робити мої орудки. Але, може, сьогодня 
піду сама, тоді пошлю якесь «море».
До мене ніхто не писав про фотоґрафію для карток, і то 
мені все-таки дивно, що вже моя «особа» десь «в збірці», а я про 
те й не знала б, якби хтось не написав. Се не дуже-то чічо з боку 
«збірачів», я тілько не знаю, хто вони такі, а то б дала їм догану, 
хоч воно вже тепер запізно для якихсь практичних наслідків.
Якось я читала в «Ділі» про депутацію черновецьких русинів (в ній і наші спільні знайомі були) до о[тця] Воробкевича з нагоди дарування йому цісарського ордеру. Може, воно 
на австрийські звичаї инакше виходить, але нам, українцям 
з Росії, то дуже чудною і навіть прикрою здається така kaiserlich-königlich-patriotisch-ruthenische Demonstration, бо 
в скілько-небудь ліберальній пресі у нас навіть не споминають про всякі офіціальні «поступки» писателів, та, правда, 
що у нас порядні писателі не дуже-то й отримують ордери. 
Та, здається мені, і австр[ійським] українцям нема чого так 
уже тішитись, аж до урочистого святкування, коли те правительство, що, властиве, за ніщо їх має, кине якийсь там ордерчик «з ласки на потіху». Нехай би ще старіші ходили з такими депутаціями, то ще розумію, бо вони все ж виховані в дусі 
c[esarsko-]k[rólewskim], а молодші, коли хотіли поздоровити 
і потішити старого і хорого поета, то могли знайти до того тисячу инших нагод, більше людських, а менше бюрократських. 
При нагоді хтось може чиюсь думку переказати Сімовичеві, 
що репрезентував «Молоду Україну» при тій урочистости. 
У всякім разі, молода Україна (не товариство, а покоління) по 
тім боці кордону не прилучилась би душею до такої урочистости, за се ручу.
Я не знаю, чи «К[иевская] Старина» вже видрукувала чиєсь 
«За готар», — перед моїм виїздом обіцяли видрукувати в найближчім числі, але я тут «К[иевской] Ст[арины]» не бачу, 
а з дому мені про те не написали. Чую, що в «К[иевской] Ст[арине]» була «критика» на когось (чорненького), на Кримського 
і Хоткевича яко на «декадентів». Мені обіцяють ту критику 
прислати сюди. Має бути щось не конче мудре. Моя мама збірається щось відповідати в чиюсь оборону, а може, і хтось (білий) щось напише.
Хтось пише тепер чимало всякого, бо йому позволено більше працювати, ніж торік, тілько все хтось жалує, що не має 
стілько сили, як нормальні люде, а то б хтось так нагострив 
перо, що аж! Хтось послав скілька поезій до «Вістника», а не 
знає, коли умістять. Чи хтось не пише до віденської «Zeit»? 
а хтось, може, буде там писати, бо вже запрошений, тілько комусь тяжко понімецьки писати. Хтось, якби міг, розірвався б 
на кавалки, стілько йому треба на всі боки писати.
Як же там мій хтосічок, мій чорненький живе? Чи не дуже 
він гризеться? Нехай не журиться, нехай не буде бідний. 
Хтось когось дуже хотів би забрати з собою на Україну, як буде 
вертати звідси. Хтось, певне, не буде тепер вертати морем, бо 
хоче на поворіт до Мюнхену і до Праги вступити і когось побачити, як не в Чернівцях, то у Львові.
Хтось сього року дуже не хотів до Італії їхати, але тепер 
йому тут не зле, навіть легше жити, як торік, може, тому, що 
більше роботи має, а може, й тому, що хтось тут уже до людей і до хати звик за минулу зиму. Таки хтось, як приїхав до 
Сан-Ремо після подорожньої поневірки, то так, як би до родини. І таки море хтось любить. Коли б хтось бачив, що сьогодня 
діється на морі: хвилі так скачуть, що аж страшно дивитись, 
а гримають, як на баталії, тим часом сонце світить і гріє, і вітру нема. Се воно так після вчорашньої зливи розсердилось. Ой, 
якби хтось бачив!..
То тілько зле, що так ся сторона далеко від всіх, кого хтось 
любить. Ще від когось чорненького найближче, а є в мене такі 
приятелі, що до них по 9 днів мої листи йдуть. От, напр[иклад], 
Квітка (хтось його пам’ятає?) заїхав аж на Кавказ на службу, 
а то зовсім пів світа від Сан-Ремо. До Лілі теж у Петербург пів 
світа в другім напрямі. Се так прикро. Але ще добре, що тим 
часом ні з ким нічого лихого не робиться, то ще далечінь не 
так лякає. Наша Оксана одужала, пише, що вже має добрий 
настрій і вибірається до мене в гості. То вже комусь один камінь з серця скотився. Ліля страшно працює і мало до когось 
пише, з дому теж рідко пишуть, але недавно мала звістку, що 
всі здорові.
Хтось би так хотів до когось часто-часто писати, а чому не 
пише? От так часом і сам не тямить чому, бо хтось… якийсь!
Хтось здоровить Св[яту] Анну з родиною і бажає веселих 
свят. А комусь, комусь так:
Хтось