
Johann[e]sstrasse, 11, bei Frl. Blohm
21/I–2/I[І].1898
Любий папа!
В перший день приїзду я написала тобі одкритку, але по случаю неділі не можна було купить марок і вона зосталась не посланою, а потім уже й не стоїло посилать. Зо мною досі ще нічого певного нема. Я лежу, нога болить, а німці сподіваються, 
що вона од лежання заспокоїться, впрочем, коли днів за два не 
заспокоїться, то, може, й так будуть різать. Тим часом нога болить все різче, побачим, що завтра буде.
Устроїлись ми з мамою в пріватній клініці Бергмана, куди 
він сам послав нас. Дорого се страх (20 марок в день!), тілько 
правда, що содержання і догляд добрі. Хата має вид не клінічеський, а просто хатній. Все-таки, якби можна було вільно вибірать, то слід би устроїтись дешевше, але спорити з Бергм[аном] не приходилось.
Попрошу Мішу написати тобі подробніше про наше тутешнє життя, а то ти, може, і нелегко розбереш таке моє писання.
Мама здорова, і, наскілько можна судить по виду, нерви її 
заспокоїлись.
Телеграму твою ми получили, пиши, коли вибіраєшся 
в Київ, коли не хутко, то нехай Ліля перешле тобі мій лист.
Міцно-міцно цілую тебе!
Твоя Леся