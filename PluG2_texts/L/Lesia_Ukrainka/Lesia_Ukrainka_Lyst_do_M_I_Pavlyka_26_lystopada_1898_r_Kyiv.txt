
14.ХІ.1898
Шановний друже!
Не писала Вам досі, бо все ще надіялась дістати і переписати 
потрібну Вам статью, але, невважаючи на всі просьби і старання, сього не вдалося зробити. Тепер, може, нехай буде так: 
друкуйте поки що те, що зібрано, а цю статью, якби я дістала, 
можна буде видрукувати додатком або в другому якому томі 
при історичних працях.
У «В[істнику] Є[вропи]» фольклор[них] праць я більше не 
знайшла.
Скажіть, чі підпис просто Д. теж значить Драгом[анов]?
Про фінанси я тут людей питала, та вони казали, що гроші 
(200 р. або трохи більше) будуть послані в Тов[ариство] Им[ені] Ш[евченка] не раніше марця і то не виключно для Вашого 
видання, а взагалі на розпорядок Тов[ариства], а воно вже від 
себе може з того дати на видання, скілько схоче.
Після такого заявлення я вже не стала тим людям говорити про дальше видавання на їх кошт, бо, очевидно, вони умивають від того руки і передають його на ласку-неласку Тов[ариства] Им[ені] Ш[евченка].
Все-таки Ви напишіть мені, скілько могтиме коштувати 
кожний том видання, то я ще тут, може, з иншого боку буду 
шукати фондів.
Спомини про М[иколу] В[асильовича] я тепер пишу. Могла 
би Вам послати початок, але, думаю, не варт, — краще в січні 
привезу все скінчене, та тоді разом прочитаємо і зредагуємо, 
бо в листах довго про се переписуватись, отже, діло не вийшло б швидче, коли б я тепер послала початок.
Мушу сказати правду, трохи досадно було мені, що моє переписування (експедіції) дарма пропало, я тоді — признаюсь 
по правді — заплатила за інтенсівну роботу добрим конвульсівним нападом. Ну, та де наше не пропадало! Хоч се і дурна 
філософія, та кращої тим часом не пригадаю. Між иншим, сей 
напад не перший і не остатній, бо я тепер взагалі трохи біснувата.
Тілько що була в магазіні «К[иевской] Стар[ины]», там 
мені казали, що «Р[усская] М[ысль]» Вам послана. То й гаразд, 
коли так. Тілько чі отримали Ви її?
Як Ви маєте видавати II т., чі Вам хто помагає перекладати 
статті? Коли б так мені в Берліні не прийшлось дуже круто, — 
а може ж, і не прийдеться, — то я б Вам помогла, хоч Ви, здається, про мої переклади не дуже високої думки, та все-таки за 
мене хоч те, що я незгірше знаю чужі мови. Напр[иклад], праці 
на італьянській мові я могла б взяти на себе (от як «Movimento litterario» та статті в «Antologia» і т. и.). «Movimento litterario» можу і тут знайти, а статті, може, з Болгарії можна спровадити.
Вам, може, чудно, що я після мови про конвульсівні напади від роботи знов про тую ж роботу завожу річ, але ж писати 
дома, при комфорті, то зовсім инша річ, ніж писати в бібліотеці при таких столах, при яких пишуть звичайні люде, а не 
інваліди.
Бувайте здорові! Пишіть мені й далі, — листи доходять 
добре.
Л. Косач