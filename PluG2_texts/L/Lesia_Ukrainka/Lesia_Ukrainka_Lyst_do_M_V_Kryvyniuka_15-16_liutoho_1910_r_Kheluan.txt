
Egypte. Helouan. Villa Continental
15 (3).II.1910
Дорогий Михайле!
Вчора був у мене Яворницький, що ледве знайшов мене, бо шукав у
пансіоні п[ані] Білинської, — казав, що се Ви йому таку адресу дали,
але се він, певне, щось наплутав, бо я ж усі свої адреси подавала
додому і Ви їх мали знати. Ну, та дарма, все ж він
мене знайшов і се дуже приємно, бо взагалі тут не часто українця
побачиш, а, крім того, ще він видався мені сімпатичним
і інтересним чоловіком. Тепер він поїхав у горішній Єгипет оглядати
тамошні руїни, а на поворіт проживе тут з тиждень на
нашій віллі для відпочинку. Він завзятий дід — лазив і на піраміди, і в
піраміди, і де його тілько не носило! Се в 60 літ і з ревматизмом! нуну!
Треба буде з ним ще раз в єгипетський музей поїхати, на
«пані з золотим обличчям» подивитись (там є така одна красавиця). А
поки що я сижу грибом і нікуди не рипаюсь. Вприскую двічі на тиждень
туберкулін і маюся нічого собі: реакція
невеличка, не вище 37,2 (се в Телаві було цілу зиму встяж, без
жадного туберкуліну), перші дні самопочуття було поганеньке, а тепер і
се нічого, навіть майже перестали боліти спина
і ноги, а то було здорово обридали і вдень, і часто вночі.
Ну, як же у Вас діла з уряженням в Катер[ино]славі? Далось
уже Вам узнаки теє «тимчасове» життя! Отак от і ми, все «на
отлете». Писав Кльоня, що все старається видобутися з Телава кудись на
сухіше мі[с]це, та поки що нічого певного нема.
Не знаю, чи просив він Вас відослати йому назад ті етноґрафічні
матеріяли, що ми послали до Вас, вибіраючись в Єгипет. Якщо ні, то я
прошу їх відослати, нехай уже він їх сам глядить, а то він завжді за
них дуже турбується, як не має їх при
собі. Та, може, якщо справді доскочить якого переміщення, то
матиме місяців зо два вільних «на переїзд» і, може, займеться трохи
порядкуванням сих матеріялів. Адреса його все така:
Телав, Тифлисск[ая] губ[ерния], 4я Нагорная, № 4, Кл[иментию]
Вас[ильевичу] К[витке].
Бачила я, нарешті, Білинського. І така шкода! Виходить, 
що він в Мекку не їздив і я через непорозуміння не бачила його
досі. Знайомостю з ним я дуже задоволена, а як він з мене, то
вже він знає.
Чи не знаєте, чому Ліля і мама не озиваються до Кльоні? Він
писав до їх святами. Може, пропали листи (чи картки)?
Писала б я ще, та вже треба вчити одного пана по-французьки. Будьте
здорові, цілую Вас.
Ваша Леся
