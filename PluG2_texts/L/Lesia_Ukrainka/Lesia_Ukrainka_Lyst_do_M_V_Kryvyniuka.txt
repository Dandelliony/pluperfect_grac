
San Remo, Villa Natalia, Corso Cavallotti
27.ХІІ.1901
Дорогий брате!
За кого Ви мене вже досі вважаєте? за ледащицю-недбалицю, правда? Де ж, досі не написати ні разу толком! Складаю 
зброю долі і не боронюсь (в глибині душі сподіваючись, що, 
мовляв, лежачого не б’ють). В той день, як одправила Вам гроші, а Фр[анкові] для «Вістн[ика]» рукопись, хотіла зараз же, 
прийшовши додому, написати Вам, та, вернувшись, була вже 
втомлена, а потім, скажу правду, залінувалась. Я це послала Вам 10 frs. з тим, щоб вернути Вам довг (2½ р.) і попросити 
пренумерувати мені «Діло» на три місяці, починаючи з Нового року, — я забула адресу «Діла» і через те сама не можу пренумерувати, — може, сих грошей мало, то я надішлю, що бракуватиме.
За «Волю» дякую, цікаво було прочитати, хоч, властиве, замітка не дуже дотепно написана, можна б ліпше. Ну, дай їм 
Боже, нехай їх слово буде зверху, аби ж тілько справді робили 
діло так, як похваляються. Я думаю, дальша полеміка зайва, 
принаймі я б за неї не взялася, бо не варто за деталі довго змагатись, але, може, хто инший має охоту….
Загальний тон полеміки і хроніки «Волі» мені дуже не подобається: я гадаю, що така лайка нікому імпонувати не може, 
а самих полемістів компромітує, можна подумати, що се за 
браком арґументів поважних люде вдаються до корчемних 
виразів, тим часом арґументи знайшлись би навіть без великої праці. Ви скажете, може, що то сентіменти і що політична 
боротьба ніжностів не знає, але ж полеміка, напр[иклад], Драгоманова ніжностю не відзначалась, часто просто таки різала 
противників без жалю, але її завжді можна було вголос читати, не вдаючись до «многоточій», а від полеміки «Волі» просто 
«з душі верне», говорячи її ж стілем, тілько все ж менше енерґічним. Мене просто болить за неї: ну, та годі, — не поможе!
Скажіть, чи був хто з земляків? Я маю нагоду написати непочтово, то могла б списати ті інформації, що зоставались 
досі при мені, але, може, вони й так уже відомі, тоді не варт. 
Напишіть скоріше, як ліпше зробити. Се треба знати до Нового року старого стіля.
Чи Вам хто пише з Києва, окрім сестер?
Ліля як замовкла, так досі до мене ні слова, відколи я за 
кордоном, — правда, я їй з San Remo ще не писала (все не зберу 
енерґії на «фундаментальний» лист, а почуваю, що инакшого 
не можу написати), але ж дорогою писала я не раз і вона мою 
адресу знає. Чи Оксана була таки у неї, сього теж досі не знаю, 
бо Оксана мене не удостоїла досі свого автоґрафа, невважаючи 
на мої численні «кореспондентки». Так само не знаю, де Ліля 
буде на Різдво, чи не у Львові часом?
Я оце послала нарешті до «Вістника» свою «Одержиму» (цікаво, як вона Вам здасться), а більше, певне, не хутко що пошлю. Переклад статті про драму в свій час не викінчила, а тепер бачу, що стаття вже вимагала б реформи, бо се сливе рік, 
як вона писана, але ж на ґрунтовну реформу у мене тепер не 
стане снаги (та почасти й грошей, бо тут бібліотеки не дуже 
добрі і, напр[иклад], німецьку літературу прийшлось би купувати, а власних фондів я тепер не маю). Взагалі ся зима буде 
у мене дуже непродуктивна, дякуючи лікарям, що натрубили 
в вуха і мені, і ще більше моїм родичам (і в Київі, і тут), що я 
не повинна нічим томитись, що я мушу провадити цілком ростинне життя, поки ґрунтовно не поправлюсь, бо у мене «все 
предрасположения» і т. и. Отже, я мусіла дати слово, що таки 
справді не буду нічим томитись, і мушу тепер того слова триматись. Томлюся я справді досить хутко і сливе з нічого, як Ви 
те бачили у Львові. Тут за перший тиждень у мене було здійнялась енерґія від доброї погоди і надвірнього режіму (7 годин 
цілих пробувала надворі). Але з другого тижня почались дощі, 
і вкупі з погодою розкисла було і я: голова боліла часом до того, 
що я зовсім сидіти не могла, у грудях скребло, маленька пропасниця прокинулась, прийшлось в хаті сидіти, і вся моя енерґія було зникла. Але я, поки дощі, підлаталась медіцінськими 
способами, а там (остатнього тижня) знов сонце пригріло (хоч 
і бувають дощі, але вже не «40 днів і 40 ночей»), я знов стала 
надворі сидіти і знов подужала та енерґічніша стала. Цікаво, 
що кашель мій сливе зник і навіть в дощовий період не погіршав, значить, він мусить тут мене покинути. Та пора б уже! 
се ж хутко рік, як він мене дере, виключаючи 6 тижнів у горах. 
Взагалі пора б мені вже склеїтись, правда? Отже, покладу сю 
зиму на склейку, і нехай земляки поставлять на моїй діяльности хрест до літа, бо я тепер нічого серйозного починати не 
можу під страхом великих переривів «по случаю ненастной 
погоды»…
У літератки я жити не буду, бо лишаюся у родичів: їх 
квартирантки сподівані не приїхали, і я прийнята на пансіон. 
Мені се приємно, бо живу не в отелі, не в санаторії і не в чужій 
обстановці, а разом з тим тут життя по курортному впорядковане ради хворого господаря.
Приїхала сюди п. Нестроєва і живе в санаторії. Я раз була 
у неї з візітом і, певне, не хутко зберуся вдруге, бо раз, що до неї 
досить далеко і високо, а друге — мені там прикро. Ті ґалерії 
з лежачими людьми в сухотах роблять на мене пригнітаюче 
вражіння. Якби моя присутність була там комусь потрібна чи 
приємна, то я б не подивилась на вражіння, але як ні того, ні 
другого нема, то нащо я маю шарпати собі нерви? З п. Нестроєвою ми в офіціальних відносинах і можемо не часто бачитись, 
при тім же вона вже вспіла заявити себе де в чому неприємно. 
Ну, та Бог з нею!
Ну, ще до завтра. Тепер пора спати.
27.ХІІ. Сьогодня тітка з Оксаниних слів казала, що Ви маєте бути на свята в Київі, то я не знаю, чи сей лист Вас застане у Львові, а я попрошу його в Київ не пересилати. Тілько 
вже якось не маю енерґії писати на безвість, ріскуючи розминутись.
Отже́: до побачення! Сподіваюсь на Вашу добрість, що Ви, 
не пам’ятаючи лиха, напишете мені слівце з Київа.
Тітка Вам кланяється.
Стискаю Вашу руку
Ваша сестра Леся