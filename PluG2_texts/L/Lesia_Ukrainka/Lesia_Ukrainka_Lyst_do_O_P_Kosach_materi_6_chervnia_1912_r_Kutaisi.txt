24.V.1912
Люба мамочко!
Сьогодня я одержала вашого великого потрійного листа, і, 
звичайне, то була велика втіха (хоча в Ліліному листі є та прикристь — звістка про розстрій її плану приїзду до мене). І видумала ж «біла гусь» — автомобілі, ресторани… видно, якісь 
таємні закони статистики чи «економії природи» вимагають 
певної скількости «благоглупостів» на кожду родину, але, звісно, — «когда кто хочет»… і самій Дорі я з сього поводу нічого 
писати не буду, як і вона мені нічого не писала з поводу мого 
весільного «поїзду» в трамваю (хоча і се — чим не 20-й вік?) і виключної невесільности весілля. Chacun à son gré.
Важно те, що молода пара довольна і що родина Дориного чоловіка сімпатична, — се остатнє таки далеко не байдуже, 
хоч, може, вони й не житимуть укупі. A propos родини чоловіка — сьогодня Феокт[иста] Сем[енівна] виїхала на який час 
в Київ (єсть там усякі справи), і я думаю, що вона там пробуде з місяць. Я знаю, що коли ти не хотіла досі приїхати до нас, 
то головно через неї, і через те я вже й не напосідалася (хоча я 
певна, що вона прикростів тобі не робила б та й взагалі в твоїй 
присутности гірших прикмет характеру не проявляла б), але 
тепер рішаюсь повторити своє і Кльоніне запрошення (себто 
Кльоня не знає причини, чому ти не приїздиш, але ж він завжді радий побачити тебе у нас). Може б, ти якось вирвалась 
від своєї «тачки» на іюнь до нас? В іюні чудово їхати морем, і, 
може б, для твоєї ноги ся подоріж не була шкодливою (залізницею їхати трудніше через многі пересадки). Поглянь серйозно 
на моє запрошення і напиши мені, чи ждати тебе в гості. Дивитись на моє і Кльоніне пожиття тобі не буде неприємно, думаю, 
бо, либонь, не дуже багато подружжів через 5 літ по шлюбі живуть так, як ми, се вже кажу «отброся лишнюю скромность». 
Здоров’я моє ніби таки поліпшало проти зими, хоч усе-таки бувають всякі «пасажі». Ото в листі до п[ана] Кр[ивинюка] я ним хвастала і хотіла другого дня ще більше похвастати 
в листі до тебе, аж тут узяла t° та й плигнула до 38° ні з того ні 
з сього, та й почались усякі «сімптоми». А остатніми часами 
чогось безсоння причепилося, хоч тут, певне, винні не стілько нирки, скілько новий приступ «творчого божевілля», що 
дав мені нову драм[атичну] поему, але й нове підвисшення t° 
(сьогодня маю 37,5) та нову серію «сімптомів». Просто хоч накладай на себе якийсь піст — «запрещение вина и елея», себто 
чорнила й паперу. Ще треба признатись, не були корисні для 
мого здоров’я і пертрактації з Сірим. Тепер, слава Богу, я вже 
могла вдатися замість нього до Люді і сподіваюся, що буде вже 
якийсь кінець усій тій рахубі, що обридла мені до остатнього 
ступня. Так і хотілося мені написати тому діячеві: «Ой якби ж 
я, козаченьку, була багатенька»… але, звісно, тоді листування наше обернулось би в скандал, а я того не люблю. Границя гречности не переступлена, і він навіть збірається видавати II т[ом] моїх творів (3 драми), хоч і про се переговори ще не 
скінчені. 
Щодо «Лісової Пісні», то я просила Людю (відповідаючи на 
її листа), щоб Садовський, в разі серйозних замірів ставити сю 
річ, не зміняв нічого, не списавшись зо мною, — боюся, щоб 
там чого не «співнили», намагаючись улегшити постановку. 
Я тямлю, що без змін її дуже трудно поставити, але всяким 
змінам є границя, яку сценічні «ретушери» часто переходять. 
Так само я могла б подати поради і щодо костюмів, як я собі 
їх уявляла (виписувати те все в ремарках було б незугарно, бо 
в сій речі і ремарки мають свій «стіль», а не тілько «служебне 
значіння»). Якесь у мене роздвоєне почуття щодо сеї поеми — 
я б і хотіла бачити її на сцені, і боюся, не «провалу» боюся, а переміни мрії — в бутафорію… Ну, та се ж вічна трагедія авторів! 
Як там Ласочка — чи написала Миролюбову і чи починала переклад? Мене се інтересує. 
Будь здорова, мамочко. Коли-то ми побачимось? Кльоні дають відпустку всього на 28 днів, і, либонь, він нікуди не поїде — нема коштів, а їхати у рідні сторони до того ж так далеко, що на такий короткий час і не приходиться. Міцно цілую 
тебе і кланяюсь Михайлові та п[анові] Петр[уненку]. Кльоня 
тебе вітає. 
Твоя Леся