
Телав, 6.ІІ.1909
Люба мамочко!
На сей раз уже знов я припізнилася з листом і прошу пробачити мені (а
за минуле «не признаю себя виновной», бо я писала
щось разів із 5, а мені ніхто ні разу). З Тіфлісу не писала через
слабість, про яку писав тобі Кльоня, вона і фізично, і морально
відбірала мені змогу писати. Сей же місяць теж з подібних причин не
писалося. Спочатку був чималий клопіт з квартірою
та з уряженням (бо прийшлось же і меблі купувати), потім я
кількома наворотами слабувала, та й тепер маюся неважно —
видно, так воно й буде, поки не настане справжнє тепло. На
сей раз се вже не з «дыхательными путями», а таки з нирками
прикрости — нічого грізного, але так, як і торік зімою, то жар,
то болі, то кров, а все виснажує і наводить якусь апатію, так що
трудно примусити себе до якоїсь ініціативи, — коли що й роблю, то
більше з крайньої безпосередної конечности, а «воля»
дуже мало працює. Зрештою, бувають часом lucida intervalla.
Раз я розігналась і пішла гулять за місто, заінтересовавшись
гарним видом на Дагестан (його звідси видно прекрасно), але
тоді ж набрала в калоші снігу, простудилась і була скілька день
слаба вище середнього. Потім вернулась до своєї зімової «норми».
Морально ж мене дуже пригнітає те, що у Кльоні катар
горла все не проходить, що служба йому дається дуже трудно
і що я страшенно боюся за нього: живем наче на вулкані… Через се буває
такий настрій, що справді рука не здіймається писати листів, бо
розводити марні жалі я не люблю, а коли, окрім
жалів, ніщо на думку не йде, то зостається тілько мовчати. Остатніми
днями я, зрештою, якось трохи заспокоїлась — видно,
і на вулкані жити можна до якоїсь міри звикнути — і написала навіть,
духу набравшись, невеликий драматичний етюд,
а се і до листів взялася. Перший лист до тебе, а чи стане енерґії
і на многі инші, котрі слід написати, — не знаю. Дуже я лиха на
себе, що так інертно повожуся з писанням листів, бо через те
і сама їх мало отримую, а се дуже прикро, надто сидячи в далекій
стороні (тут же і по географії вже друга частина світа, бо
се ж Азія справжня, а не «Азія»). Прикро от, що нічого далі
не знаю, як здоров’я папи і чи він в Києві, чи в Колодяжному.
Та й багато про що хотілось би знати. Отримала од Лілі афіші
«Бл[акитної] Троянди» і вечера, без листа. Кльоні родичі писали, що
публіки було на обох орудах багато, але що
критика київська «Бл[акитну] Тр[оянду]» дуже не вхвалила.
Все ж — слабость авторська! — мені хотілось би і ті неприхильні
«отзывы» бачити.
Та се я пишу про те, що було б мені цікаво, а сама нічого цікаво[го]
для тебе не пишу, та се вже звичайна вада моїх листів.
Тут, правда, цікаві переважно пейзажі, а життя тутешнє ми
ще мало знаємо, і то поки що не з найцікавішого боку. Пізнали, що тут
дуже трудно знайти серед зими квартіру, що тут
все дорого і багато самих звичайних речей нема зовсім (напр[иклад],
пшона, яшних круп і сухих дрожжів), часом тижнів
по 1 ½ нема нігде масла, і тоді треба самим його колотити, збіраючи з
купованого молока; у піст, кажуть, не продаватиметься м’ясо (принаймі
першого і страсного тижня); нема будинків
з подвійними вікнами (хоча мороз і сніг є, і частенько, — правда, і той
і другий не подовгу і не побагату), зато поганих поєдинчих вікон
робиться в будинках так багато, що кімнати скидаються на ліхтарні
(шукаючи квартіри, я бачила кімнату, де
було 8 вікон, не рахуючи шкляних дверей на балкон! і се тут
часто трапляється). Ми наймаємо нібито 4 кімнати, з них одна
зовсім без грубки (так і не було ніколи) і служить кладовкою,
друга страшно холодна (має 5 вікон, і всі на північ) — ми там не
живем, а тілько дві «обитаемы» і доволі теплі, коли держатися
дальше од вікон. Правда, клімат тут ще дозволяє терпіти таку 
архітектуру: здебільшого вдень тепло і сонце крізь вікна навіть
нагріває хату (але ввечері дуже хутко робиться холодно),
вітер буває дуже рідко, і то західний — не холодний (се після
Ялти якось аж дивує, бо там зимою вітер до розпачу доводить),
сніг уже, певне, тепер кінчиться, бо сьогодня вже йде дощ і вечер
теплий, а вдень уже до +10° R у затінку буває. Люде наїзні
лякають, що дощі тут весною (надто в маю) невсипущі бувають, але
телавці обіжаються і кажуть «ничего подобного» —
побачим, чия правда. Поки що сніг уже обрид, не так сніг, як
його розтавання, бо весь сей місяць ми тілько се й бачимо, —
боюся, що нам обом се далеко не на користь може бути. На
груди, однак, се поки що не вадить. Підшукуєм ми собі потроху иншу
домівку, бо наша для теплішого сезону непридатна:
близько до базару і до рибних крамниць, та й садок при ній
злиденний (мусіли взяти сю, бо ліпшої не було). Хочемо завести корову і
коня, бо я мучуся тут з поганим молоком (доброго
нігде нема!), а Кльоня ходінням на службу по болоту і по горі
(звощики тут дуже дорогі, і мало їх), та і се буде трудно, бо, кажуть,
тілько в Тіфлісі можна купити, а тут люде чомусь доброго товару не
держать, хоча навколо все «ліси і пасовиська».
Взагалі тут якось негосподарно люде живуть, я ще не тямлю,
яка тому причина, дбають тілько про вино та про виноград,
а більш ні про що (на базарі нема найзвичайнішої городини).
На кожнім кроці, окрім історічних мальовничих руїн, є ще багато
новітніх пусток — якісь безверхі, розвалені хати, де ніхто
не живе, хоч вони не згоріли, а так чогось господарі їх «одбігли», і
вони собі помалу «в землю вертаються»… при деяких є
і садки, навіть порядні, хтось колись їх садив, тепер вони дичавіють.
Земля тут подекуди дуже дешева (по 30 р[ублів] десятина), і мало хто її
купує. Видно якийсь глибокий занепад економічний, він просто в очі б’є,
без жадної «статістіки», а сторона
гарна, і тепла, і колись неначе була багатою. Трапилось нам
бути у двох простих міщанських хатах, де нас дуже привітно
приймали. В хатах дуже убого, але — шклянки миють вином,
хоч би для того, щоб води налити. Се тут єдине багатство, теє
вино, і з такими гостями, як ми обоє, що вина не п’ють, тут господарі
не знають, що робити.
Оце я думала собі сьогодня, що воно за знак, що я не отримую «Рідного
Краю»? Чи то тим, що я не заслужила, чи, може,
був якийсь перерив у його видаванні?
Чом ти не пишеш, як твоє здоров’я? чи ти що робила з своєю ногою, чи
вона нарешті сама вигоїлась, чи вона все в тому
самому стані?
Сей лист я писала довго, бо знов було мені нездужалось, —
сьогодня (9.ІІ) уже знов ліпше. Се, може, в залежности від погоди, що
була вчора дуже погана, а сьогодня трохи ліпша. Ну,
та вже тепер, може, не довго до справжньої весни, а там я знов
«воспряну».
Цілую міцно тебе, папу і всіх наших. Кльоня посилає своє
вітання. Будь здорова.
Твоя Леся
