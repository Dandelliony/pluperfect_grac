
Berlin, Johann[e]sst[rasse,] 11
7.VI.1899
Шановний друже!
Знов я замовкла, се найбільш через те, що коли подумаю 
про Вас, то згадую про ту роботу, яку мушу, а не можу тепер 
зробити, і зараз такий візьме жаль, що аж світ темним здається. Ви кажете диктувати: на жаль, не можу, не вмію сього 
абсолютно, куди й думки всі діваються! Я навіть не люблю, 
щоб хтось сидів коло мене, як пишу, а вголос думати можу 
тілько в гарячці. Тут всі обставини настілько не сприяють писанню, що, поки я тут, я не літератор і навіть не людина, а хірургічно-ортопедичний манекін. Ви бачили, який вид мають 
мої листи, переривані усякими медичними експеріментами, — 
хіба ж то було писання, скажіть сами? Я, живучи остатні роки 
на більшу половину зовсім самотно, присвоїла собі непрактичну звичайку, а власне, що можу займатись літературою 
тілько тоді, коли сама в хаті, і то головно ввечері і вночі. А тут 
день і ніч я вдвох, в 10-й, 11-й іду спати (такий режім), потім щовечора оті масажі, здіймання і (ранком) накладання апарату 
вибивають мене з настрою, бо занадто нагадують, що я «матерьял», а не людина. Писати «як-небудь», аби не гаяти, я могла б, але не хочу, бо занадто люблю пам’ять М[иколи] В[асильовича] і говорити про нього прилюдно, не узброївшись тим 
хистом і таланом, на який тілько можу здобутись в нормальніших, ніж тепер, обставинах, не вважаю згідним ні з моєю любов’ю, ні з моєю літературною гордістю (признаюсь, що вона 
таки в мене є). Се робота більше белетристична, ніж компілятивно-біографічна, а белетристика мій фах, darum soll ich das 
beste leisten…
З поводу німецької фрази згадала Кобилянську. Щодня 
хвалю сама себе, що познайомилася з нею, — вона, видно, розумна і хороша дівчина, по листах дуже мені подобається; я 
вже взяла з неї обітницю, що прибуде до мене в гості в серпні. 
Щодо німеччини, то я иншої гадки про се, ніж Ви і всі галичане. Не згубила, а виратувала К[обилянськ]у німеччина, показала їй ширший европейський світ, навчила ідей, навчила 
стилю (не в значінні слів, лексіки, але в значінні фрази, багатства форми), а розвивши їй розум, тим самим виховала для свідомої і розумної служби рідному краю. К[обилянськ]а вже не 
кинеться в вузький шовінізм, бо звикла до широкого лету думки, — гадаю, що й збочення до клерикальства для неї неможливі. Найкращий спосіб втримати К[обилянськ]у при нашій 
літературі назавжди се не дорікати їй щодня німеччиною, не 
називати чужою, екзотичною квіткою, а признати за нею те 
почесне місце в нашій літ[ературі], на яке вона цілком заслугує. Порівняйте писання (прости Боже!) Коваленка, Катренка, Коваліва, — і як там ще вони звуться ті патріоти-белетристи, що пишуть для патріотів-читачів, — з яким навіть 
найменше вдатним оповіданням К[обилянсько]ї, то зважите сами, хто більш екзотичний, чі вона з своєю «німеччиною», чі вони з своїм «українством». У К[обилянсько]ї, напр[иклад], в 1-й частині «Царівни» та й у всіх оповіданнях в збірці, 
скрізь живі буковинські люде, нехай хоч і в профіль, сілуетами змальовані (напр[иклад], в опов[іданні] «Жебрачка», «Час», 
«У св. Івана» і т. и. — між иншим, яка «німеччина» в сих оповіданнях?), а в Коваленка і С° маріонетки з написами «писарь», 
«становий» і т. и., і ті маріонетки говорять таке, якого ні на 
Україні, ані деинде в світі ніхто не говорить. Найменш мені подобається її оповідання «Мужик», хоч воно найменш німецьке, і коли вона піде на сей шлях, то не далеко зайде. Тепер лайте мене.
Я не тілько не відучу К[обилянсько]ї від нім[ецької] мови, 
але попрошу її зредагувати один мій нім[ецький] переклад 
мого оповідання для нім[ецького] берлінського видання 
укр[аїнських] оповідань, куди мене люде, дякуючи тій же 
К[обилянські]й, запрошують. К[обилянськ]у збіраюсь «втравить» ще й в рос[ійську] літературу, бо, видно, вона її з третіх 
рук знає, а по-мойому, таки, напр[иклад], Тургенєва і С° варто 
з перших рук приймати.
Лайте ще раз або похваліть.
Можу Вас повіншувати, друже? Остатнє ч[исло] «Гром[адського] Гол[осу]» сповіщає про перемогу радикалів. Мені 
шкода молодих соц[іал]-дем[ократів] русинів, коли їх ззість 
Польща, але зовсім ззісти соц[іал]-демократію руську вона не 
може, сей напрямок таки прокинеться, згодом вільний від 
решток національно-духової неволі, від якої ще не визволився Яросевич і тов[ариші], се занадто універсальний рух для 
того, щоб могла українська нація обійтись без нього. Коли б 
я була публіцистом (тепер, більш ніж коли, жалую, що нема 
в мене публ[іцистичного] талану), то звернула б якнайсерйознішу увагу на соц[іал]-дем[ократичний] рух і на те, яке місце 
має займати в ньому елемент національний, т. є. як мають, 
напр[иклад], укр[аїнські], польськ[і] і велик[оруські] соц[іал]-демократи відноситись межи собою. Се була б нова «Історична 
Польща». Але писати про такі речі без публіцістичного талану — пожалься Боже! маю досить досвіду для того, аби знати, 
що публ[іцистика] не мої ризи. Хотілось би знайти якого талановитого публ[іциста] на Україні і «втравити» його в се. Я думаю… але знов-таки — не кажи гоп! поки не вискочиш.
Мені здається трохи чудним, що на з’їзді постановлено «ніколи більше не здіймати питання» про соц[іал]-дем[ократію]. 
Як можна постановляти щось за инших людей? адже, може, 
через скілька років більшість в партії буде зовсім инша, тоді 
що? Тоді ся «постанова» буде мертвою буквою, запевне.
Познайомилась недавно (листами) з Кузьмою. Треба постаратись щось порадити йому, тілько для сього мого власного бажання трохи мало, — я сама подібна до героя моєї «Давньої казки», що то тілько й мав талан до віршів не позичений, 
а власний. Бувають часи, коли мені хотілось би стати капіталісткою, такий час, між инш[им], тепер. Що ж, коли належу до 
народа, у якого літератори мусять бути безсеребрениками або 
шукати иншої роботи чі — іншого народа!
Простіть, пишу знов нерозбірно і погано, се я знов лежу. 
Зробили мені на ногу машину, та от все роблять в ній реформи, а я тим часом мушу лежати, бо вільною ногою не можна 
на землю ступати. Через тиждень, кажуть, пустять додому, 
але се залежить від реформ, а скілько їх ще треба буде, покаже 
практика. Бачите, яка практична політика, чі пак медицина.
Пишіть, що і кому маю від Вас сказати на Укр[аїні],
 може, 
маєте діло, я вивчу напам’ять і скажу. Ви давно щось писали, 
та тоді я ще була дуже запоморочена наркозом, то й забула. 
Тепер я «в здравом уме и твердой памяти». Заїхати у Львов 
ніяк не можу, бо ледве соваюсь по світі, не знаю, як ще й додому дістанусь. Приїду, а не заїду в Галичину і на Буковину, як 
буду вільніше розпоряжувати собою.
Шановний друже, присилайте мені в Гадяч (як торік) «Гром[адський] Голос» і що буде цікавого з виступів рус[ької] соц[іал]-дем[ократії], хоч би й на польськ[ій] мові (коли не важитиме 
багато в пакеті), — все оце, звичайне, на мій кошт. Я думаю, що 
туди буде доходити, коли буде доходити, то шліть і потім восени і взимі, у мене тепер завжді зв’язки з Гад[ячем] є. Туди ж 
пошліть і поп[улярні] вид[ання] дядька. Може, згодом дам і ще 
яку адресу, а се тепер даю на всякий случай, щоб не переписуватись про такі речі з Укр[аїни].
Досада, що тепер не можу везти нічогісінько,
 тож мушу 
тепер читати так, як индики глитають, не пережувавши, аби 
швидче. «Спілка», спасибі їй, прислала ще книжечку Мопассана — вибір і переклад порядні. Далебі, такий лінивий робітник, як я, не вартий стілько дарунків.
Писатиму Вам ще звідси, а потім з Гадяча. В Росії тепер 
якийсь хаос, незгірше австрійського, цікаво, як він зблизька видасться. Тим часом рубріку Russland в берл[інських] газетах читати не дуже весело: голод, арешти, страйки, бійка… 
Все-таки добре, що я помалу, все життя, привикала до «заключения» и «стестнения свободы» через хірургію, — се капітал 
на будуче, — як гадаєте? «Все это было бы смешно, когда бы не 
было так грустно». Бувайте здорові.
Л. К.