
9.X.1899
Милая моя Лілія!
Оце поки там Дора п’є чай, почну тобі листа, а коли скінчу, Бог 
відає, бо якось той час дуже розірваний у мене, проте постараюсь скінчити за дня, а то увечері ніколи буде через «асамблею 
Петра Великого». Ніяк я не сподівалась, що Оксана буде так 
рідко і так довго тобі писати, вона, видимо, подібна до наших 
кузенів, що цінять свої писані слова на вагу золота! Про Дору 
і Микося нічого й казати. Впрочем, Дора, здається, щось там 
передавала через Катрю. Шкода, що ти не написала виразно, 
які ти хочеш ноти, може, ми мало тобі послали? Врешті, оце ж 
місяців через 2½ будеш сама тут, то вибереш більше нот. Фоті 
щось нігде нема ні слиху, ні вісти, отже, й варення ні з ким 
передать, а з Катрею мама постіснялась.
Мама не знаю коли збереться тобі написать, бо тепер оце 
Маня Ст[арицька] втягла її в народні спектаклі, що Маня сама 
уряжує в чайній, то все репетіції та різна театральна справа… 
ти сама знаєш. Здається, і лист Міші, либонь, ще при тобі початий, досі не посланий лежить. Твої переклади теж не переписані, але я от, врешті, перепишу їх сама та вкупі з своєю статею про італьянців пришлю тобі. То ти своїми перекладами 
розпорядиш, звичайне, як сама знаєш, а мою статейку папа 
радить понести до Пипіна, може, він прийме до «Вестн[ика]
Европы», було б то не зле, бо там найліпші гроші платять; ну, 
і журнал «почтенный». А якщо Пипін зверне статью назад, то 
дай її до «Жизни», а коли й там не приймуть, то й цур їй зовсім. Тілько попроси Пип[іна], щоб таки прочитав і не дуже 
довго відтягав свій вирок, бо мені цікаво, щоб ся справа рішилась скоріш. Папа казав, що ти з Пип[іним] знайома і що він 
тебе навіть дуже запрошував до себе, оце буде тобі приключка 
увійти в його салон, а то, може, хутко не зібралась би. Врешті, 
якщо, може, тобі через що-небудь неприємно сим зайнятись, 
то дай мій реферат просто до «Жизні» і fiat voluntas Dei.
Просила п. Гіб[ерман] сказать тобі, що не треба вже передавать її поручення Воронц[овим],
 бо вона сама про нього їм 
написала, а тілько, звичайне, коли ти хочеш до їх так піти, то 
се инше діло, але раді неї не треба.
Пані Романова рекомендує тобі свою знайому, Анну Семеновну Федорченко, студентку першого курса, що живе в інтернаті, — може, ви там з нею й так зострілись.
Отже, тепер у тебе там знайомих немало, аби був час в гості ходить.
Які ж новини у нас?
Шишманови вже поїхали, переслабувавши перед виїздом 
якоюсь інфлуенцою чі ангіною з розряду imaginaris. Зоря 
й тепер нібито слабий, а властиве, здоровий, принаймі Черняхівський каже, що Зоря здоровісінький, проте сей пацієнт 
не хоче вставать з ліжка, співає лежачи, аж хата розлягається, 
їсть конфети і грається з котом. Збіраюсь оце йти з спеціальною місією — лаяти Зорю. Бо подле хлоп’я замітило, що мати 
і сестра відносяться до його здоров’я якось релігіозно, і видумує не дай Боже: сьогодня його нудить, завтра голова болить, 
позавтрому насморк, а там просто «так как-то», тим часом уроки пропускаються та й просто не учаться. Досадно те, що Людм[ила] Мих[айлівна] справді страшенно трівожиться сими 
maladies imaginaires, аж сама занепадає, а Зорі ні гадки про 
се. Виросте, такий, як Ліда, буде. Нещастя бути довго одиначкою, як Ліда, або єдиним сином, як Зоря. Впрочем, воно часом 
і не з одинаками буває.
Людм[ила] Мих[айлівна], певне, скоро переїде на другу 
квартіру, бо в сій прокинулась вільгость, але знайти другу 
трудно, хоч віддається їх багато, та все в нових домах, а на їх 
дядина не впевняється. Рада все бігає по квартірах, забігає 
часто до нас; почала вже читать зо мною по-українськи, спочатку йде трудненько, але все ж нічого. Домна ходить у свою 
школу і ліпить зуби з гіпсу. Наташа поступила в гімназію, але 
туди не ходить, а ходить на репетіції до Мані і замість уроків 
учить ролі. Ото саме їй занятіє!
У нас учіння йде: Оксаніне добре, Доріне нічого собі, а Микосеве «ни шатко, ни валко», і то при помочі репетітора, — остатніми часами трохи мов поправився по древніх мовах, але й то 
не Бог зна як, на тройках їде. З Дорою ми занімаємось-таки щодня і вже кінчили повторять та до нового беремось. Шкода, що 
її аріфметіка стоїть на мертвій точці, але ж я на се не маю ради, 
прийдеться їй потім форсірованним маршем бігти.
Папа їздив на тиждень по ділам, вчора вернувся. Збірається тобі писать. Папа живе тепер з Микосем в тій хаті, де ти 
з Оксаною жила. Дора все зо мною, а Оксана з мамою. Найбільший лад в моїй хаті (представ собі!), а в инших ще й досі якийсь 
відтінок хаотичности замічається; але я ніяк не можу привчити Дору до прибірання за собою, і се мене часом злить.
З околичного світа новин мало. Водовозов читав реферат 
в Літ[ературному] общ[естві] про Зудермана (в той вечер, як 
і я), але щось невдало і дуже довго. Анічков читав лекцію 
публічну про Ібсена і теж невдало. Соловцов розпочав сезон 
рівно ж невдало, публіка чомусь не конечне ходить, хоч їй на 
приманку запрошена Пасхалова. L’int[é]rêt du scandale зібрав трохи більше публіки, але скандала ніякого не вийшло і — публіка знов перестала ходить. Щось-то «искусства» не 
цвітуть сеї осени в Київі. Хутко має бути в Літ[ературному] общ[естві] юбілейний вечер Словацького, і там має Антонович 
читать реферат — цікаво!
Приїхав Dr. Левицький і вже сидить в клініці з своїм оком, 
жінка його і Вітя теж тут.
Приїздив Рудченко (старий) і об’явив себе «трупом» для 
українофільства, але для всього прочого зовсім живим — давно б так!
Тиховський отримав прозвище «Потонувший колокол» — 
от курйоз! — за те, що багато обіцяв і не справдив надій, здається, він не мало ображений за таке ймення.
Був у мене Петров; переводиться в Дерпт на медіціну, чистий «вечный» студент; казав, що вони з Прот[асьєвим] збірались до нас літом, та, як відомо, не зібрались.
Од Мих[айла] Вас[ильовича Кривинюка] увесь час не маю 
листів, хоч сама йому писала.
Серг[ій] Конст[антинович Мержинський] пише, що дуже 
помалу поправляється, ну й то добре.
Міша і Шура писали, що Євця вже нарешті добре ходить. 
Міша собі учителює. Врешті, ти там, може, більше про їх 
знаєш.
Здається, більш нічого, уваги достойного, і, нарешті, ти 
знаєш, що з мене поганий хронікер, кажуть, ніби се шанс, що 
може зато вийти добрий поет, я себе тим і потішаю.
Ти мені нагадуєш, що я обіцяла нічого не робить цілий сей 
рік, але ж 1) «нічого» не слід в сьому випадку розуміти абсолютно, 2) се не завжді від себе залежить і 3) «добрими замірами 
вимощене пекло», се трошки цінічно, але зате правда. Не забувай, що я ж тепер, так сказать, на твоєму місці, а могла б ти нічого не робить, живучи дома? Врешті, я й так дуже мало роблю (коли одкинути той час, коли писався реферат, — das war 
etwas!), minimum того, що слід би. Однак все кожний день хоч 
що-небудь та зроблено, і то добре. Попала я тепер в компанію 
перекладання наукових творів і незчулася, як нав’язала собі 
на шию обузу в 280 печатн[их] стор[інок], — ну, чей же вмірати 
не зараз. Тепер писать можна, бо вже кресло куплене. Коли б 
тілько мені робочої дісципліни більше, а то зовсім я не вихована в сьому напрямку. На твої питання (які, я забула) відповім иншим часом. Тепер папа заніс твого листа, а напам’ять не 
пригадаю, що треба.
Однак годі, пора скінчити «книгу».
Май в виду, що коли я часом затримаюся з листом, то се не 
з лінощів — я від певного часу втратила сю цноту, — а просто 
часу нема, бо инших листів багато на черзі.
Бувай здорова, моя Лілея, і Gaudeamus igitur, etc., etc.
Міцно тебе цілую, ти, моє мале-велике.
Твоя Леся
Був недавно Агапов, казав, що наші уманці всі здорові і що — 
Тося покинув курить!!!