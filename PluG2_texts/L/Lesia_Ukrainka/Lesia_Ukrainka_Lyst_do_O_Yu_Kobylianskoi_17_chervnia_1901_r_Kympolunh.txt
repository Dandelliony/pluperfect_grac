
17.VI.1901
Liebe, liebste Wunderblume!
Хтось просить не сварити, що не зараз вислав фотоґрафію,
се вийшло так: листонош прийшов, як мене не було вдома, 
а він такий педант, що тілько в руки адресатові віддає реком[ендовані] листи, отже, приніс вдруге Вашого пакета аж увечері в суботу, а в неділю хтось на почту до полудня спізнився, 
бо намагався викінчити того ж таки дня статью для «Жизни», але викінчив тілько аж по полудні! Тоді вже взявся заодно переглядати чужий манускрипт (присланий від когось з Черн[івців]), думав, що пошле його сьогодня до Львова, 
але бачить, що конечне мусить мати старий манускрипт, бо 
деякі місця в копії полишені біло і невідомо, що там має стояти, а напам’ять хтось не вміє. Отже, чі не буде хтось такий добренький послати сюди хутенько старого манускрипта, аби 
хтось другий мав уже собі з тим спокій. Він уже одну біду з голови позбув — оту статью до «Жизни» про «Мих[аэля] Крамера» — es lebe die Freiheit! Хто не має обов’язкової, на термін, 
літерат[урної] роботи, той не знає, яке то щастя має чоловік 
в той день, коли нарешті відправить рукопись геть з хати! Тепер на тиждень хтось має цілковиту волю (окрім чужого манускрипта!), а там мусить подумати про матерьял до дальшої 
статьї, бо хтось инакше сяде на лід з своїми фінансами, як не 
буде статкувати, вже й так до кінця липня не матиме нічого 
і не знає, чі дотягне «до нового» о власній силі, чі прийдеться 
«просити помочі згори» (а хтось уже від того відзвичаївся!). 
Комусь три місяці безробіття (нібито спочинку!) і цензурні капризи вилізуть боком, бо мусітиме потім подвійно гарувати… Ет, якось-то буде! не варт про те говорити!
Фотографій замовте, будьте ласкаві, 6 тим часом. Єсть деякі 
дефекти в тому знимку, то я щось не знаю, чі замовляти більше. Поражуся з Вами, приїхавши.
Хтіла написати Вам більше, як ми з фрейліцікою ходили 
в Korlagan-Schlucht,, як вона там у воду впала і т. и., але нехай вже або другим разом, або розкажу на словах. Тепер якось 
я втомлена від писання і не маю гумору. Зрештою, маюся добре і приїду, певне, до когось зовсім здоровою.
Св[ятій] Анні цілую ручки і прошу видужати зовсім, поки 
хтось приїде. Всій Вашій родині мій уклін. Чорненьку дитину поцілуйте.
Ой, спішусь, вже пізно, здається, на почту!
Паси, паси, паси… па!
Хтось
Обидві п. Нізнер когось вітають.