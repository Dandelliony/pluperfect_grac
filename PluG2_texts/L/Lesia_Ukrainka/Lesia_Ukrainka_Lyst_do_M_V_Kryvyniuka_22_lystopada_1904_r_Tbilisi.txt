
Тифлис. Давидовская [ул.], д. Гамрекели, № 23, кв[артира] 4
9.ХІ.1904
Дорогий Михалю!
Вже стілько раз приходилось мені починати листи до Вас 
з просьби пробачення, що, далебі, на сей раз якось уже й рука 
не здіймається. Як пробачите, то заслужите царство небесне 
за кротость християнську, а як вилаєте — то се буде зовсім натурально.
Сказати правду, од Вашого виїзду з Гаю і до мого виїзду на 
Кавказ настрій мій і обставини життя були такі чудові, що хоч 
би я й написала Вам листа, то Вам з нього приємности було б 
мало. Так якось пакосно було — а чому, власне, про те напишу 
колись, тоді, як воно вже в дальшу історію одійде, а може, до 
того часу забудуся й сама, то й ще краще.
Вже хутко місяць, як я з дому, а досі не маю звідти ні слова 
звістки (се мене доля карає за Вас). Тілько з Ліліних одкриток 
довідуюсь, що дома всі живі.
Їхала я сюди без бурь і туманів, бо якраз попала у просвіток між двома ураганами — один був 17 окт[ября], а другий 
25 окт[ября], а я межи тим а тим саме на морі була. До Севастополя мерзла, а далі грілась. Тут гріюся й тепер.
В Одесі час провела приємно, набалакалася з знайомими, 
розтикала свою книжку по книгарнях (чи Ви її отримали?) 
і мало-мало не пристроїлась до «Южных Записок», та, на 
мою біду, редактора їх, Славинського, взято оце до війська,
а з новим редактором ще хто зна, як зладиться. Може, писатиму до «Нового Пути», де тепер має господарити Водовозов, Булгаков, H. Бердяєв і Cº, але ще теж не знаю напевне. Та 
вже якась робота буде, аби сила. Сила, певне, теж буде, бо, поскрипівши трошки перед виїздом (більше з нервових причин), 
потім я склеїлась і маюся досі зовсім добре. В Одесі ходила «на 
провірку», до Яновського, що тепер там професорує, і він мені 
наговорив компліментів, що я дуже поправилась, що в легких все загоїлось і що, провівши ще сю зиму на Кавказі, я, певне, могтиму на ту зиму хоч на всі штирі, коли не попсую собі 
здоров’я якою екстравагантностю (постараюсь того не робити). Звичайне, каже він, сліди минулого лишаться назавжді, 
і жити треба буде обережніше, ніж зовсім нормальній людині, та все ж можна буде жити, а не скніти по курортах. Ну, от 
се й головне!
Врядилась я тут добре і головно без клопоту, ні хати не потребувала шукати (а від того, як сами знаєте, можна посивіти), ні про жадне урядження дбати — приїхала на готове і тим 
збереглося багато енергії, яку тепер уживаю на писання та на 
блукання по горах. Живу я у пані Карпової на повному пансіоні і «не печуся об утрии», що досить приємно після торішньої 
практики, коли «утрие» і не думало «пектись» про мене.
П[ані] Карпова і Квітка врядились тут досить добре, але 
можливо, що його пошлють куди з Тіфлісу «на уезд», тоді їм 
прийдеться вибіратись, але то ще невідомо, як і коли буде. 
Вони кланяються Вам, а Маруся згадує зо страхом «чорного чеха». Я вчу Марусю літератури: пишемо палки і читаємо 
байки.
Бувайте здорові і не гнівайтесь, коли можете. А хоч і гніваєтесь, то таки напишіть, як маєтесь.
Ваша сестра Леся