
20.VII. 1894
Дорога моя люба Олесю!
Бідні ми, далебі, з тими листами, що вони пропадають. Вибачай, що я нападалась на тебе за неписання, живучи тут, я забула, що листи часом мають звичай пропадать, а через те ніяк 
не могла зрозуміти, як то може бути, що від тебе за весь час не 
було ні слова. Але тепер все гаразд. Не журись, дитино моя,
все гаразд буде, і твоя доля не загинула, вірь мені, не в таку 
ти годину родилася, щоб твоя доля погибала. Як не тепер, то, 
може, трохи пізніше, а ти будеш тут. Не думай, що я пишу 
сеє пізніше, аби тебе задурити. Я справді не дивлюсь тепер 
на дядькове здоров’я так розпачливо, як перед виїздом сюди. 
Дядина пише, що він краще переніс тепер подоріж в Паріж, 
ніж торік (невважаючи на те, що тепер він не кладе льоду на 
аорту). Дорога сюди не така вже тяжка і не така вже дорога, 
мені вона коштувала, з усіма тратами, їдою, остановкою 
у Львові і т. и., 15 р. і 50 гульденів. Їхала я без жадних інцідентів, на границях мене не обіжали, набридло тілько показувати 
паспорт, бо на кожній границі його требували і штемплювали 
(в Австрії, Сербії і Болгарії). Сподіваюсь, що так само й назад 
приїду. Варто було б мені тут надовше зостатись, щоб більше 
користи було для мене (та, може, і для тебе) з мого пробування 
тут, але я ні на чому не настоюю і, коли треба, тоді готова приїхати. За те, що мені дали можливість поїхати сюди, я тепер 
готова на всякі уступки і навіть жертви, коли треба.
Ну, що ж би тобі цікавого написать? Живемо ми тут тихо 
і мирно і дбаємо більше про хліб насущний, Ліда сідає на дорозі і питає кожну перехожу болгарку: «Стрино, (сестро — 
так тут жінки говорять одна на другу), имаш ли яйца за пр[о]­
даванье?» — Відповідь: «Нема, лиса ми изъяде, ама майка 
ми има».V — «Прати (пришли) ми тука майка ти». V Приходить майка, VI яйця купуються, і вечеря готова. Таким способом Ліда завжді достає все, що хоче. Варити тут легко, бо єсть 
так звана «обща фурня», себто піч при пекарні, куди кожний 
може носити прилажений обід, і там йому його варять і жарять за 10 сантімів пекарі. Молока єсть багато, масла трошки, 
а сметани тут чогось зовсім не їдять і не продають. Рада і Ліда 
завели швейцарський звичай їсти в 12 г. сніданок — шоколад (плітки) з хлібом. Міка се дуже любить. Міка тут живе в состоянії «первого человека», і Ліда йому все каже: «Мика, ти стан[е]лъ
големъ дяволъ», на що він відповідає: «Ти си дяволъ сама». 
Воно, се мале, взагалі не дає себе в обиду і від служанок страх 
як одгризається, так як наша Дора. Пиши мені, що там наші 
малі роблять. Напиши теж, як здоров’я Марисі, я часто про 
неї думаю, — чі вже не пухнуть їй ноги? І взагалі про всіх і все 
пиши.
Рада научила мене швейцарських пісень, я і вас научу, як 
приїду. Рада славна дівчина, шкода, що я не можу привезти її 
з собою. Бувай здорова, цілую тебе і всіх.
Твоя Леся
З Одесою, сподіваюсь, діло уладиться.
Кланяйся Паші і Тосі, коли вони у нас. Чі й тьотя Саша 
приїхала? Нехай простить, що не пишу їй тепер. Поцілуй її за 
мене.