
Київ, 16.І. 1894
Високоповажний пане!
Перш усього прошу вибачити за неможливий почерк сього 
листу, розбірайте, коли хочете, а я инакше не можу написати, 
бо пишу лежачи. Оце від тижня хорую на нервові болі і крайний упадок сил, се не є щось серьозного, але все ж я не можу 
так довго сидіти, щоб написати довгий лист. Новорічні бажання не пішли мені на користь — хоч все-таки спасибі за них добрим людям, — нехай же мої підуть Вам на користь, а я бажаю 
Вам незмінної ласки нашого патрона Аполло і його милих 
товаришок. Спасибі Вам, що так ласкаво приймаєте клопіт 
з моїм «Атта Тролем». Я гадаю, досі мама вислала, по моїй 
просьбі, заголовок і всі роз’яснення потрібні, через те не буду 
тут писати сього вдруге.
Рада буду побачити Вашу книжку, я Вас досі дуже мало 
знала яко поета. Дасть Біг, Ви пізнаєте мене яко критика... 
Я тілько думаю, що критика від того не ліпшає й не гіршає, що 
її пише жінка; ви так по-лицарськи говорите про жінок-крітіків, що після сього якось рука не здійметься писати щось критичного проти Вас. Видно, справді, у вас в Галичині «жіноче 
питання» дуже в моді тепер, бо Ви раз у раз на його звертаєте. Навіть вибрали собі спеціальність «критика дівочих творів», — не можна сказати, щоб се була дуже широка спеціальність... От наші критіки не такі лицарі, і коли приходиться до 
діла, то ставлять в одну лінію і поетів, і поетес, і літератів, і літераток; не знаю, як хто, а я не раз казала їм за се спасибі.
А propos жіночої літератури, — де треба вдаватись тому, хто 
хоче спровадити собі «Нашу Долю», чі треба вдаватись до самої п. Кобр[инської]? Я б написала дещо Вам з поводу «жіночої 
літ[ератури]», але нехай потім, се довга річ, а я довго не можу 
писати.
Щодо «язикового питання»... але, може, його не чіпати, бо 
й так я з усіма моїми краянами заслужила собі від Вас: «Нехай 
вам хрін» (в німецькому перекладі: geh[e]n Sie zum Henker?).
Я не знаю, як там у вас говорять такі речі, краще я не буду Вам 
сього казати ні по-вашому, ні по-нашому. Я тілько думаю, що 
зовсім нема чого ставити питання про перемогу того чи иншого діалекта, адже літературна мова мусить витворитись з усіх 
діалектів, без жадного насильства, сварки й колотнечі. Я не 
такий завзятий лінгвіст, щоб так уже «преломляти коп’є» за 
мову. Маю надію, що мене розуміють усі добрі люде і в Галичині, і на Україні. Принаймі мене в Галичині розуміли і старі, і діти. Що Ви пишете за «Дзвінок», то я знаю, чому Ви се все 
пишете. На се скажу тілько, що від самого свого початку «Дзвінок» на три чверті складався з українських творів, а галицькі діти його читали, так само як наші діти читали «Лиса Микиту» і т. и. Будьте певні, що ніхто не дума ні про які монополі 
(ми з тих монополів не забагатієм, певно!) та експеріменти над 
дітьми. Лишаю сю тему до иншого разу, тепер тяжко.
Не ставте нас на одну лінію з Рябошапками, бо Ви знаєте, 
що се образа. Простіть за неможливий стіль, тон і почерк сього листу, мені, може б, краще зовсім не писати тепер. Бувайте 
здорові, бажаю Вам всього найкращого.
Л. Косач
Справді, я б рада прибути в Галичину не тілько «на крилах пісень», але моє прибуття ще θεῶν ἐν γούνασι κεῖται…, 