Хвиля
Хвиля йде,
вал гуде —
білий, смілий, срібний, дрібний, —
нападе
на сухеє баговіння,
на розсипане каміння,
білим пломенем метнеться,
стрепенеться,
скине з себе все, що ясне,
й гасне…
Хвиля смутна,
каламутна,
вже не ясна, вже не біла,
відпливає посумніла,
мов до гробу,
і з плачем до себе горне
баговіння тьмяне, чорне,
мов жало́бу.
І зітхає,
і втихає,
рине в море величезне
й чезне…
Чи вона
йде до дна?
Може, буде там покірно, 
мов рабиня, тихо, вірно,
колихать малі молюски,
гаптувать прозорі луски,
на коралі класти карби,
вартувати морю скарби,
і слугою
під вагою
Поезія поза збірками 401
там вона довіку стане
й не повстане?..
Чи полине
межи сестри, межи милі,
вільні хвилі,
розтечеться, розпливеться,
знову сили набереться,
потім зрине — 
і гучна́,
і бучна́,
переможно вгору сплесне
і воскресне?
Євпаторія, 8.VII.1908