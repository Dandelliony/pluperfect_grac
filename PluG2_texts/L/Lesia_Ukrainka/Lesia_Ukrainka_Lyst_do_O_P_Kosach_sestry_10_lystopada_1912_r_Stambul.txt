Константінополь, 28.Х.1912
Любая Лілеєнько!
От «стоїмо» в Конст[антинопо]лі, сьогодні в 4 г[одини] по обіді їдемо далі (се запізнення на 5 годин), в Дард[анеллах] будем 
завтра і завтра ж, як запевняють, минемо їх. Ескадри, правда, стоять тут «на страх», уже не знаю кому — врагам, а може, 
й друзям? Войни звідсі не чутно, але видко військо, ранених, 
і якось почувається пригнічений настрій міста — вечорами 
темрява, днями тілько діловий гомін, але ні співів, ні музики, 
як бувало раніше. У нас сьогодня напакувалося подорожніх, 
скілько могло влізти, — переважно греки, се вже втікають 
«на всякий случай». В моїй «прекрасній» каюті досі було 4 
(все-таки!), а тепер буде 6 — от тобі і «просторно»! Се так буде 
аж до Пірея, а там остатня доба їзди, може, вже буде ліпша. 
Мені вже двічі прийшлось пити беладону, — таки не обійшлося без спазм (уже й в Одесі були «предвестники»), але тепер 
вже нічого, бо я скористала з стоянки, щоб трохи собі шлунок 
направити, якось трохи склеїлась. Тілько досадно, що вночі 
сусідки спати заважають, ну, але я вже навчилася вдень спати. 
Якось доїду. В Александрію приїдем на добу пізніше (в суботу), 
але й то вже слава Богу. 
От якось проминуло блискавицею наше стрівання — я 
навіть сказати нічого толком не встигла: набалакала пустого, 
не сказала потрібного. І навіть Дорочку як слід не подякувала 
за її справді надзвичайну уважність до мене. Коли вона ще 
в Києві, поцілуй її міцно-міцно від мене і скажи, що я не маю 
слів виразити, як мене порушив її приїзд. Що ти приїдеш, то 
я чомусь сподівалась (хоча від того, звісно, я не менше вдячна 
тобі), а від неї се таки був сюрпріз. Мамі писатиму вже з Єгипта, а тепер ще якось не зберу думок. 
Серед хаоса розмов я й не спитала твоєї думки про «Кам[інного] Господаря», хоча вона мене дуже інтересує (я таки трохи здуріла на пункті сеї драми і, здається, всім обридну нею), — 
як писатимеш, то згадай про се. 
Ну, будь здорова, любая, милая, золотая Лілія! Поцілуй 
маму, Михалів, Оксан і всіх рідних. Тебе цілую міцно. 
Леся 