Щастя
Легенда
Се було в початку віків. Новостворений світ сіяв чудовою красою, скрізь була гармонія, ясне, повне життя. Цвіла Божа мрія, 
розкішна й лагідна. Людське життя плило тихими хвилями 
і зливалося з тією мрією в одно осяйне, спокійне море. Великий спокій був на землі, і люде жили в спокою. Так було довго.
Злий дух спав у підземній країні. Він спав довгі віки, і сон 
його був лихий. Прокинувся злий дух і покликнув: «Лихі сни 
мучать мене! Душа моя рветься, нема мені спокою! А там, на 
землі, панує ясний спокій, мрія ворога мого цвіте і питає — 
і ніщо не бентежить її. Чи маю я носити сам мою тугу огненну, 
чи маю ховати мій смуток темний? Ні, я кину тугу в серце наймиліших дітей ворога мого, я розкину над ними смуток чорним покривом, і потьмариться мрія ворога мого!»
Злий дух вийшов чорним димом з лона землі і огненною 
хмарою полинув понад землею. Він пролітав над долинами, 
де хвилювало золоте збіжжя, де рясні дерева клонили додолу 
важкі віти. Там спустився злий дух, — і збіжжя вигоріло, мов 
від огню, овоч на деревах почорнів, трави пожовкли, квітки 
посохли, стала пустиня. Люде ховалися від огненного подиху по ямах та печерах і стогнали: голод!.. голод!.. Злий дух вернувся у підземну країну і ждав.
Минуло сто літ. Пустиня давно обернулася знову в розкішну країну, знову хвилювало золоте збіжжя, рясні дерева знов 
клонили додолу важкі віти. Нове покоління людське розказувало казки про колишній голод, але ті казки почали забуватись. Божа мрія цвіла, як і перше, і спокій був на землі.
Але злий дух не спав. Він сказав собі: погляну на діло 
рук моїх! Здійнявся з лона землі сивим туманом і холодною 
хмарою полинув над землею. Він пролітав над горами-полонинами, де паслися отари великі, де розкинулись табори людські, там він з’явився густим мороком, лихою заразою. Гинула худоба, конали люде, крик страшний котився по горах: 
смерть, смерть!.. Отари зникали, табори порожніли… Злий 
дух вернувся у підземну країну і ждав.
Минуло сто літ, — на могилах людей, що погинули від зарази, ярий моріг зеленів, а нащадки їх спокійно ходили по горах-полонинах, весело грали в сопілки, скликали незліченні 
отари. Табори біліли наметами, скрізь було життя. Ніхто не 
згадував про лиху заразу. Божа мрія цвіла, як і перше, і на землі був спокій.
Злий дух сидів у підземній країні і думав. І він створив думкою своєю дивну постать. Вона була блискуча, як рання зоря, 
і міняла свій вид щохвилини, як вогонь. Злий дух дав їй життя 
і назвав її: щастя. Він взяв її на свої дужі крила і полетів з нею 
геть високо понад землею. Була темна ніч, табори спали, тілько молоді пастухи сиділи навколо багаття — пастухи не спали 
вночі, — вони співали. Наймолодший грав у сопілку, дивився 
на зорі, і очі йому були спокійні, як зорі.
З неба покотилася велика блискуча зоря. Пастух покинув 
сопілку і вхопився за серце. Він бачив зорю, і вона йому серце вразила. Він крикнув уголос: «Дивіться, дивіться!» — і всі 
дивились туди, куди показувала його рука, — там упала зоря. 
Вона впала на високу гору, і на горі спалахнуло світло, горіло 
і вабило серце. Пастух сказав братам своїм: «Ходім туди!» — 
і всі пішли до світла. Всі бачили у світлі те, що було їм над життя миле, і всі бачили різно. Їм було так, мов у душі в них горів вогонь. Вони йшли все далі, і світло далі ставало. Вони все 
йшли, кололи ноги на колюче зілля, шарпали одежу об гострі 
терни, кров була на слідах їх; йшли і падали один по одному, 
бо сила покинула їх. А ясна, дивна постать все далі ставала, 
все більше мінилась і зникла в тумані. Настав день, а вона не 
верталась, і ніхто не знайшов її.
Був знов вечір, і пастухи співали. Вони співали: «О щастя, 
о ясне, загублене щастя!» І ті пісні отруїли серце всім людям. 
Всі прагнули щастя, а ніхто не знав його, всі хотіли бачити 
його, мати його на хвилинку і вмерти потім, бо воно стало їм 
миле над життя.
І кожний бачив його, хоч у сні, хоч на малу хвилинку. На 
одного воно глянуло коханими очима, иншому заблещало 
золотом, иншому засіяло світлом слави. Всіх зчарувало воно 
навіки, і чари його були отрута. Воно летючею зорею падало 
в серце, і серце починало горіти. Хто раз бачив його, той не забував його до смерті. Пекельний вогонь прокинувся у душах 
всіх людей. Всі шукали щастя, всі хотіли мати його ціле в своїх 
руках. Для нього віддавали все найдорожче, губили себе і других, сльози й кров лились річками во ім’я його. А щастя літало 
по світі зорею, блискавицею, вогником бродячим і ніде не спинялось надовго, і ніхто не мав його ціле в руках.
І чутний був великий крик по всій землі: «Щастя! щастя!..»
З того часу не стало на землі ясного спокою, потьмарилась 
блискуча Божа мрія.
І злий дух утішився працею своєю.