
25.XII.1907
Люба мамочко!
Пишу тобі, навіть не знаючи, в Києві ти чи, може, в Колодяжному (бо Дора і Микось туди збірались, то, може, і ти з ними?). 
Сумно мені дуже, що ні ти, ні хто з наших, окрім папи, до мене 
не озиваєтесь от уже, либонь, більше місяця, навіть на листи 
не відповідаєте. Я ніяк не можу допитатись, де Ліля і чи отримала вона мій довгий лист, писаний ще в Колодяжне під час 
папіної слабости, тим часом для мене дуже важно це знати. 
Про тебе довідуюсь тілько з преси: що ти ходиш в різні укр[аїнські] товариства, тебе вибрали головою укр[аїнського] відділу «Бояна», ти видаєш свої твори і т. и., з сього вивожу, що, 
либонь, «все живы» і нічого надмірно лихого не сталось. Шкода, що в нашій пресі «персоналія» не в звичаї, а то б, може, я 
більше знала такого, чого тепер без листів нема як довідатись. 
Я знаю, що тобі ніколи, але ж невже нема нікого коло тебе, 
щоб хоч одкритку мені коли написав? Пробач, що у мене прокинувся досить гіркий і зовсім уже не празниковий тон, але я 
не почуваю ніякого свята і не можу вмовити себе, що воно 
є — wo?.. Ми з Кльонею почуваємось, мовляв він, «мов на дощечці серед океану», так самотно і безпорадно, бо, власне, поради б нам тепер дуже треба. Вчора «для святого вечора» мій 
лікарь задав нам задачу, щоб ми «на праздниках, на досуге обдумали», — а власне, чи робити мені операцію, чи ні. Таки до 
того дійшлося, як я, зрештою, і сподівалась. Тілько вже тепер 
річ іде не про «пришивання», а про «удаление» правої нирки. 
Можливість і такої альтернатіви для мене не нова, бо ще і в Балаклаві лікарь натякав на се, тілько без докладного розгляду 
ні він, ні тутешній лікарь, видно, не хотіли казати сього категорічно, тому і я вважала, що не на часі писати про се тобі чи 
кому з наших. У тутешнього лікаря оказались потрібні інструменти (вони мало в кого є), і він зробив мені спочатку неповну 
цістоскопію, про що я і писала тобі в свій час, повної ж не міг 
зробити тоді, бо пузирь був тоді дуже запалений і я не могла 
витримати довгого розглядання, так се було боляче. Більш місяця лікарь робив мені промивання ляпісом і підгоїв пузирь
настілько, що оце 22-го (два дні тому) він зробив мені повну 
ендоскопію, себто вводив спеціальний струмент з маленькими зеркальцями в пузирь, і навіть запускав зонд у саму праву нирку; в ліву ніяк не можна було, через те що заважала нерухомість мого правого бедра, проте видно було по пузирю, 
що ліва половина у мене здорова. Права ж половина пуз[иря] 
і права нирка поражені, се й мені самій почувал[о]ся, бо таки 
дуже боліло і сей раз, хоч можна було витримати. Розглядав 
він і потім набірав катетром із самої нирки матерьял для аналізу дуже довго, цілу годину, се мене дуже змучило, і я другого дня весь час лежала, була дуже втомлена і знервована. Тим 
часом зробили мікроскопічний аналіз, при якому виявилось 
от що (переписую дословно, може, Лілі або кому з лікарів знайомих покажеш): «Моча, полученная при катетеризации правой почки, в осадке содержит: плоскоэпителлиальные клетки 
моч[ового] пузыря и значительное количество гнойных телец 
и обезцвеченных кровяных шариков. Бактериос[коп]ическое 
исследование обнаружило присутствие туберкулезных бацилл в виде одиночных экземпляров и группой в 5–6 бацилл». 
Додам ще, що матерьялу для аналізу було небагато, бо нирка 
працює дуже слабо, за ½ години ледве пів пробірки (так з ложку столову) набралось. З сього і з вражіння наочного лікарь виводить, що діло не в опущенії (воно хоч і є, але він йому значіння не придає), а просто в туберкульозному пораженії правої 
нирки. Причини сеї слабости невідомі, тілько лікарь думає, 
що вона почалась давно, може, й не перший рік триває, бо здебільшого вона підкрадається дуже помалу і незамітно. Пригадую, я завважала деякі сімптоми ще в Києві зимою, але не 
придавала їм значіння, думаючи, що то «пустяки». Ну, так чи 
инакше, а тепер справа стоїть так: лікарь каже, що є два способи лічення сього: один кліматично-терапевтичний, другий хірургічний. Перший, каже лікарь, рідко дає радикальні результати, а часто трапляється, що поки люде на нього тратять час, 
то заболіває і друга нирка, заражаючись через пузирь від першої, а тоді вже не можна лічити хірургічно, бо з одною ниркою 
можна жити, а без жадної — ні. Кліматичне лічення вимагає 
дуже теплого клімата зимою, не кримського, а, напр[иклад], 
єгипетського, і може тягтись невиразно довго. Хірургічний — 
се і є, власне, «удаление» нирки — радикальний, не більше і не 
менше небезпечний, ніж усяка инша серйозна операція, але її 
можна робити тілько над одною ниркою, а як заслабне друга, 
то вже пізно і тоді вже остається надіятись на терапевтіку або 
на «долю». Тим часом від одної хворої нирки другій, здоровій, 
не так то трудно заразитись, через те рекомендується не дуже 
зволікати. З огляду на те, що у мене процес досі йшов помалу 
і не гостро, лікарь думає, що я ще маю час порадитись, списатись з родичами і т. д., але все ж радить не відкладати рішення 
в довгий ящик, бо при сій хоробі впевнятись на такий чи инший хід процесу трудно, та й загальний мій стан, як завжді, 
важний для операції, від довгої непевности може погіршати, 
а тепер він нічого собі (я не лежу, гострих болів нема, жадних 
різких сімптомів).
Операції я не боюсь (звикла вірити в хірурґію), і все питання, по-мойому, де і як її робити. Я б і тут одважилась, нікуди 
не їздячи, бо доктор сей порядний (німець, і фельдшериця 
в його німка), лічебниця в нього уряжена добре, і чисто, і не 
дуже дорого (3 р[ублі] 50 к[опійок] в день), вийшовши звідти, я 
зараз же могла б продовжати жити на устроєній вже квартірі, в доброму місці і в добрих умовах; багато значить, коли не 
треба виснажуватись їздою і всякими скитаніями ні до, ні після операції. На мою думку, чим скоріше зробити її, в крайнім 
разі я могла б пождати до весни, тілько вже маючи якесь виразне рішення. 
Це такий мій план, але Кльоня думає инакше. Він настоює, 
щоб я їхала за границю, напр[иклад], в Берлін до професора, 
д[окто]ра Каспера, «світила ниркових лікарів», щоб там провірили діаґноз і там же, в разі потреби, оперували. Всі мої 
доводи про дорожнечу і далечінь сеї подорожі його не переконують. Він думає, що при такій серйозній хворобі можна впевнятись на діаґноз та й на виконання операції тілько у великого спеціаліста, що має потрібний досвід і зручність. К[льоня] 
визивається і проважати мене в самий Берлін, бо вважає себе 
досить вигоєним для сього. Але ж, звісно, обом нам зриватись 
туди зімою було б небезпечно, бо як моя хвороба холоду не любить, то коли б ще не сталось загострення в дорозі (як, пам’ятаєш, було колись з ногою). Отже, прийшлось би ждати до весни, що мені не дуже-то до душі.
Отож я прошу тебе і Лілю висловити свою думку, которий 
план вам здається раціональнішим. Якщо Лілі тепер нема 
в Києві, то перешли їй сього листа, дуже прошу. Я жалую, що 
ти не переслала їй мого першого листа на сю тему, а чи отримала вона мій лист в Колодяжному, я не знаю, і се мені дуже 
прикро. Не хочу рішати, не порадившись, щоб, в разі чого, не 
було вам жалю, хоча се не значить, що я хочу звалити весь тягар сього рішення на вас, я хочу тілько поради.
Тутешній лікарь казав, що «остатнє слово науки» за оперативне лічення сеї хороби. Казав, що у того Каспера люде після 
такої операції лежать від 1 до 2 ½ місяців і здебільшого добре 
поправляються. Гарантії, що і після операції хвороба ніколи
не може об’явитись і в другій нирці, звичайно, нема, але все ж 
більше шансів, що хвороби не буде. Зрештою, всякі шанси такої операції, либонь, поможе тобі зважити Ліля і її колеги. 
Ну, кінчаю, бо хочу сьогодня одіслать. Вірь мені, що мене 
не лякає ні та операція, ні инші прикрости лічення, мені тілько жаль, що все це завдає смутку і турботи близьким людям, — 
пора б уже спочити від моєї «богині»… 
В иншім листі напишу ще про инше (маю вірші для твоїх виданнів), а тепер боюсь утовщати лист, щоб не пропав. 
Цілую тебе міцно і всіх наших. К[льоня] всім кланяється. 
Пиши ж мені! 
Твоя Леся 