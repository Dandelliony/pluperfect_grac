
Євпаторія. Приморская санатория
Вельмишановна пані товаришко!
Не зову Вас на ймення-«отчество», бо, правду кажучи, «отчества» Вашого якось я не знаю, та й не дуже люблю сей чуженародній звичай величання. Може, не поремствуєте, що називаю Вас товаришкою, бо се ж загальнолюдський звичай 
зватися так межи людьми однакової «зброї», а ми ж обидві «воюємо пером». Пробачте ще за сю базгранину олівцем (власне, 
я тепер уже не пером, а олівцем «воюю»), але мені заборонено 
багато сидіти, а надто сидячи писати, то я пишу, лежачи на 
chaise-longue, a ce утрудняє писання чорнилом. Та вже, може, 
якось розберете. 
Листа Вашого я отримала позавчора, та щось два дні нездужала більш ніж звичайне, то не могла писати. 
Садовські, напевне, в S[an]-Remo, бо вони ніколи не виїздять звідти (тітка щоліта їздить): пан — чоловік, розбитий 
хоробою (tabes), неговіркий, непривітний, та його мало хто 
з приїзних і бачить, жінка ж його людина добра, щира і готова до помочі людям, поведінкою проста і непишна. Коли 
вона не відповіла Вам, то се, напевне, не з злої волі, а може, має 
клопіт з чоловіком (вона дуже впадає за ним, і коли його хороба загострюється, то вона ночей не спить і сама занепадає 
нарешті від знесилення), може, й так який хатній клопіт перебиває їй, бо вона ж мусить про все дбати сама. Через те ви, 
якщо прибудете до S[an]-Remo, вдайтесь до неї, невважаючи 
на неакуратність в листуванні, і, певне, про те не пожалуєте, 
бо вона порядна і сімпатична людина та й, запевне, стане Вам 
у пригоді, чим може. 
Зрештою, в S[an]-Remo дуже легко врядитись, як і скрізь 
у європейських курортах. От заїздіть в Hôtel de France («Francia»), там недорого, та й побачите в перший же день, чи в отелі врядитись на стало, чи де на віллі. S[an]-Remo невеличке, та 
й околиці його легко пізнати. Не знаю, чому Ви пишете, що 
там заробити не можна. Хіба обставини змінились, а то за 
мого часу там лікарі з Росії добре заробляли. 
В російських журналах я тепер зв’язків не маю. Я працювала в давній «Жизни», потім трохи в видавництві «Донская 
Речь», але то tempi passati і колишні співробітники мої, либонь, мене забули, бо я з ними відносин не підтримувала. За 
переклади платять злиденно (мені «Д[онская] Речь» платила 
по 15 р[ублів] за 1 ½ аркуша! а иншим навіть по 10!). Попробуйте вдатись до «Вестника Европы» з белетристикою — там белетристів дуже мало, а платять прекрасно. Взагалі в «товсті» 
журнали тепер, кажуть, легко попасти, бо співробітники давні зрадили їм для різних «сборников», то вони раді новим. Хіба 
«Літ[ературно]-Н[ауковий] Вістник» Вам не платить? Мені платив. Платить і «Рада», і «Р[ідний] Край». 
Дуже дякую Вам за дружній привіт. Пишіть, де і як урядитесь. Щастя й здоров’я Вам. 
Леся Українка 