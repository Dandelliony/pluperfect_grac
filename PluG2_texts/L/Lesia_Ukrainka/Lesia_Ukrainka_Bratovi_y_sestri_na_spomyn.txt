Братові й сестрі на спомин
Мені в сю ніч приснився ясний місяць, високе небо, вільний 
винокол. Блакітне світло сяло і тремтіло, немов огонь таємний чарівниці, а над тополею зоря світила, моя зоря, що скрізь 
мені сіяла, поки мене не замкнуто від неї в камінній клітці, 
в чотирьох стінах. Мені приснилась, друзі мої рідні, безсонна ніч одна, що так давно минула, та не забудеться вона повік. 
В той час була для мене скрізь весна, вона була і в серці, і в природі, блакітні й білі проліски цвіли, і я втішалася весняними 
квітками, так, мовби всі вони росли для мене… І я тоді жила. 
Безсонні ночі минали швидче, ніж у сні коханім, снувались 
думи, пролітали мрії, а спогади з надіями сплітались в один 
вінок, були там лаври, квіти… були й терни, я потім те дізнала, тоді ж не чула — ніч зачарувала.
Ти знаєш, сестро, як блакітна нічка бентежить серце, думку порива? «Не спи, не спи! — говорить ясний місяць, — бо як 
заснеш, я промінь наведу, немов стрілу, і встрелю в сонне 
око, — присняться марища бліді і невиразні, жах стисне серце 
і розбудить вмить. Не спи, не спи, тебе я очарую, і наяву побачиш дивний сон».
Чи знаєш, брате, як лагідна зірка говорить: «Погаси робочу лампу, покинь книжки, забудь свою роботу, поглянь на мене 
і згадай ті зорі, що десь далеко, там, у парі сяють, я [завжди] 
в них дивлюсь, мов у свічада, в таку блакітну нічку, як оця».
Мої кохані, я б сказала вам, не слухайте отих речей підступних, та знаю, що даремне згине рада, бо я сама собі її давала і власна рада марне загубилась. У тую нічку, що давно минула, що я тепер побачила у сні, я довго слухала розмову чарівну 
ясного місяця й лагідної зорі, а серце стукотіло так раптово, 
а думи ткали безконечну тканку, мережану при [сяє]ві блакітнім, аж поки сяєво [зроби]лося рожевим, тоді у серці [як]ось
обізвалось, мов жайворонка [спів, ви]блиснуло, мов промінь… 
Коли [ясне] весняне раде сонце малу [кімна]ту рясно освітило, 
то на столі, [на біло]му папері виразно рівні щілочки чорніли…
Про що були мої думки й писання, не буду вам казати, друзі рідні, — бо в вас, наперекір сумним очам, прорветься гама 
непокірна сміху, і буде жаль мені на сльози, вам на сміх. Тож 
не питайте, що мені іще примріялось в блакітному сіянні. 
Мені в сю ніч приснився місяць ясний, високе небо, вільний 
винокол…