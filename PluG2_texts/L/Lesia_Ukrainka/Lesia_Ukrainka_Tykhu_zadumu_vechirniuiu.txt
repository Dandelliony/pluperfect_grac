Тиху задуму вечірнюю
на́прасна буря розвіяла.
Білу чуприну розтріпавши,
сивиї брови насупивши,
з чорних очей розсипаючи
то блискавиці палючиї,
то градовиння холоднеє,
гналась вона навісна.
Перешуміла. Та досі ще
сльози важкі ронить дерево,
бережно-тихо спускаючи
з віття на віття і в діл…
Сумно по гаю осиковім
тіні блукають похилиї,
тіні від хмар дощових.
Матовим сріблом переткані,
наче серпанки жалобниї,
між деревами спиняються,
стовбури білі, тоненькиї
в тузі німій обіймаючи,
стовбури тихо тремтять.
Страшно дивитись, як сунуться
тиї серпанки без постатів,
сліпо, непевними рухами,
наче тіла без душі.
Сунуться марища й журяться
тою журбою нелюдською,
що як людину оплутає,
то заморозить всю кров.
Сумно в гаю заспокоєнім,
вогкою ніччю придавленім.
Жаско не так перед бурею
серце з трівоги стискалося,
як після бурі з нудьги.
21.VI.1906. Зелений Гай
Поезія поза збірками 387