Дим
«Для нас у ріднім краю навіть дим
солодкий та коханий…» Без упину
я думала собі оці слова,
простуючи в країну італьянську.
І мріялись мені далекі села:
дівчата йдуть, співаючи, з ланів,
клопочуться хазяйки невсипущі,
стрічаючи отару та черідку,
господарі вертаються з роботи,
не прискоряючи ходи, поважно,
а нишком поглядають на димок,
що в’ється понад комином низеньким,
і думають: «Оце ж воно й вечеря…»
І мріялись мені росисті луки
Волинські: здалека чорніє ліс
зубчастим муром, а туман на нього
безгучним, тихим морем напливає, —
хто в лісі, хто у полі, стережися!
То котиться пропасниця лукава.
Але ночліжники собі співають,
простуючи до лісу, на димок, —
се ж там товариші багаття розпалили,
там тепло, сухо, грають роєм искри,
мов пчоли золоті, вогонь танцює,
там весело: розмови, співи, сміх.
«Простуймо на димок!..»
 І я дивилась
На ті бездимні села італьянські
(вогню й малого для «поленти» досить),
на рижові поля, страшні «різайї»,—
де невидимкою малярія літає,
не боячись ні диму, ні вогню, —
і слово «чужина́» бреніло в думці
за кождим стуком поїзду прудкого.
Тунель! і дим влетів мені в вікно
гіркою хмарою — поганий дим,
либонь, погане вугля італьянське —
так не душив і дим в курній хатині
там, на Поліссі, тож було співали
дружки весільні, аж дзвеніла хата,
не хриплим, чистим голосом, дарма
що голови немов у хмарі мріли;
той дим гриз очі, але все ж не так,
бо він був з дерева, а може, й те, що рідний.
«Sampierdarena!». Слава ж тобі, Боже,
се ж хутко Генуя, там і спочинок,
там буде море і веселе небо,
і давнє місто гордої краси
одважного і вільного народу…
 …«Он наша Генуя», — панок старенький
показує мені удалину.
Дивлюся — і не бачу — мла закрила.
«Добродію, чи се тут часто з моря
такий туман встає?» — питаю пана.
«Туман? Се не туман, се просто дим,
се завжді так. Воно й не диво, гляньте!» —
Я глянула — немов високі щогли
у пристані великій, бовваніли
крізь сиву млу тонкиї коміни,
та скілько! цілий ліс! — «Багатство наше
отут росте!» — сказав панок поважно.
У фабриках не кришталеві стіни,
а з вікон те багатство не світилось,
щось темне маячіло, як мана́.
Мені згадалось теж приморське місто,
не італьянське, потім друге, третє,
вони стоять над різними морями,
I Sampierdarena (Сампірдарена) — остатня станція перед Генуєю. — Л. У.
Поезія поза збірками 329
і знову місто, — те вже над рікою
великою, гучною від порогів,
і рейнська круча, де якісь колеса
і день, і ніч глушать гук водопаду…
а потім села, з полем, кучерявим
від бурячиння… А над тим усім
високі непомірно коміни́ ,
мов сосни в горах — тілько що без гилля…
Ми в’їхали у передмістя. Чорні,
закурені стояли там будинки,
суворі та непишні. По будинках
до вікон хустя прип’ялось, мов злидні,
що їх ні в двері, ні в вікно не випреш,
а з вікон визирали, мов привиддя,
якісь бліді, невільницькі обличчя.
А над усім той дим, той легкий дим,
що не гризе очей, притьмом не душить,
а тілько небо чисте застилає
і краде людям сонечко веселе,
п’є кров з лиця і гасить людський погляд,
обличчя білить, і чорнить одежу,
і барви всі рівняє сивизно́ю,
ніхто його не чує, але завжді,
і день, і ніч, і в кожную хвилину
безгучно і таємно, та виразно
він промовля: «Я тут, я завжді тут».
Той дим проник мені у саме серце,
і стиснулось воно, і заніміло,
і вже не говорило «чужина́».
San Remo 1903. 21.I