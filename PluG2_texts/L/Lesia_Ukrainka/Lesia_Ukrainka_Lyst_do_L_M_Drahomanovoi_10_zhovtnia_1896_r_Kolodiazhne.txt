
28.IX
Дорога моя дядино!
Не відписала Вам зараз, бо не було способу відправити листа 
в той день, окрім того, думала, що Ви досі прочитали мій лист, 
писаний до Ліди, і з нього довідались, що я вже поправилась. 
Нога моя перестала боліти, тілько лежання раді неї трошки 
збільшило мою анемію, і вона мені нагадує про себе особливо від ранку до 3–4-ї години пополудні, врешті, Ви знаєте, що 
я взагалі «утромрачная». Се вже пусте, от почну приймати 
який-небудь арсенік, Roncegno або Levico і поправлюсь. Головно, що нога заспокоїлась, а то я боялась серьозного рецідіва, бо 
таки, ніде правди діти, приходилось круто.
Може, і  Ваша правда, що мені сей клімат не іде, та що  ж 
робити, не в Каїрі ж мені літо проводити, а треба вже там, де 
вся сім’я. Посилання на лімани та в Крим дорого обходились 
і, властиве, користь із їх була дуже середня, а часом і ніякої... 
В Гадячі теж свої невигоди, і жить там самій скучно. Хай буде 
так, як може бути, і не варт об сім багато думати.
З листа до Ліди Ви бачили, чим я занята в сі часи, — правду кажучи, мене се далеко більше інтересує, ніж всі оці анемії, 
туберкули і т. п. скука, та тільки ж розмовляти про се в листах 
не так цікаво, як на словах.
Сьогодні ждем маму з Київа, повинна привезти нам багато 
новостів громадсько-хатніх. Я побуду з нею день-два та й поїду 
в Київ, бо не випадає нашим «учащимся» довго самим зоставатись, а мама все-таки, певне, тут затримається, поки скінчить переборку тощо. Та вже я і засиділась трохи, при «трудности передвижения» сільське життя не має і половини своєї 
принади, бо приходиться сидіть більше самій у порожньому 
домі — папа мало буває дома і Дора так само — und das ist nicht 
immer ergötzlich.  Тепер, правда, і я буваю багато надворі, бо 
почалось «бабине літо», ясно, і тепло, і не дуже мокро, та дощі 
не заставлять себе довго ждати. Дора зовсім хати відцуралась, 
тілько увечері приходить. Можна було б і малювать тепер, та, 
щадя свою ногу, не хочу нахилятись над роботою, нехай вже 
зберу силу на Київ та відновлю там свої уроки.
Ну, як же там Рада з своїм конкурсом?  мене се дуже інтересує. Я розумію, що вона не має тепер часу мені писать, але 
як витримає екзамен, то тоді я пред’являю свої права — Dieu et 
mon droit! 
Дуже шкода бідного Матова  — і чого се так раптово? Шкода мені і  Ваню, бо хто знає, чі не більш варто жалувати живих, ніж мертвих? Ваня добре б зробив, якби на весну зібрався 
до нас в Росію, хоч би так, pour changer,  а то Пешт, Вена alles 
das nach Lenorenstoff riecht. 
Чі перебрались уже Ваня і Ліда в свій дом?
Кланяйтесь від мене тим добрим знакомим, що Вас одвідують, я їх часто згадую добрими словами. Нагадайте, будьте ласкаві, M-me Белчевій і  M-lle Койчу, що вони винні мені свої 
портрети і що я также не прощаю должникам своїм і сама не 
прошу прощати мені довги мої.
Бувайте здорові, цілую Вас міцно.
Ваша Леся
Писала б Вам більше, та папа хутко їде до міста, треба кінчать, 
до того ж пишу вдень і мені перебивають, а я сього терпіть не 
можу. Цілую всіх.
Л.