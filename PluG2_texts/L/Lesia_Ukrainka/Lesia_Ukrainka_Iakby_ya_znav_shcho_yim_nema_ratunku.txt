Якби я знав, що їм нема ратунку,
що близько смерть і згуба неминуча,
то я благав би марева в пустині:
хто мусить погибати на безвідді,
нехай же бачить хоч надію марну,
і поки згаснуть очі, хай блищить їм,
леліючи, далека срібна хвиля,
нехай кивають пальми їм привітно,
мов прохолоду й спокій обіцяють.
Нехай конаючий собі шепоче:
вже близько рай… отут земля обітованна…
І я б сказав: так, брате, се твій рай!
Якби я знав, що хоч нема ратунку,
і не було б неправдою те слово.
Та ще остатній час не зараз прийде,
і марева того для їх боюся,
я їм кажу: «не вірте, то омана», —
почесніше їм гинуть без надії,
одважно дивлячись суворій долі в очі,
як людям загартованим годиться,
ніж пережити марева оману,
і знов побачити пустиню мертву,
і плакати безсило, як дитина,
розпещена й одурена. О, сором!
Якби я знав, що є надія справжня,
що сила є пустиню перейти,
я б не боявся ні того безвіддя,
ні марева, аби воно вело
вперед, а не назад, нехай би навіть
пережили вони яку оману
на пів дороги, все ж би до мети
стояли ближче, все ж би їм скрасило
те марево хоч втому подорожню.
Я б їм сказав: як марево хороше,
такий вам буде справді той оазіс,
куди ми йдем, збірайтеся ж на силі.
Якби я знав, що тая сила є…
А що ж я знаю? Те, що ми в пустині,
що на безвідді, що на нас чигають
шакали, барси, тіґри, хиже птаство,
і знаю я, що те, за чим народ мій
очима стежить, — марево зрадливе.
 X. Як можеш ти се знати?
L. Бо я знаю,
що лев з ягням не може мирно жити,
хіба що змінять так свою натуру,
аж прийдеться їм дати инші назви,
як житимуть ті инші, я не знаю
і можу все повірити про їх,
а поки ще ягня ягням, лев левом,
то для ягнят один можливий рай:
той, де зовсім нема левів. Хто хоче
пасти і берегти свою отару,
нехай її боронить, хай приставить
собак і пастухів, сам взявши зброю,
а не навчає тих ягнят покори,
бо й так вони були покірні зроду
і будуть аж довіку, хоч би всіх
мав лев пожерти. І довіку лев
не втомиться ягнят покірних жерти:
котре не з’їв учора, з’їсть сьогодня,
помилує сьогодня, завтра з’їсть,
аби його пустити до кошари.
А ваша віра: не протився злому!
Бодай той лев сьогодня вас пожер
одразу всіх, як маєте ви скніти
в покірности ягнячій? Що за радість
і з вашого життя? на що живете?
щоб вовну віддавать сінедріону?
лой напасати для царя-екзарха?
Поезія поза збірками 289
а потім все-таки лев-цезарь прийде
і щонайкращих візьме на обід,
а може, й всіх!
X. То буде божа воля.
 (Легенда про Іак[ова] Ізраеля).
L. Як бридко ти промовив сі слова!
Душа моя од їх перевернулась.
Мов з людських уст овечий голос чую.
Ізраеля нащадок так говорить!
Не дивно, що з нащадками такими
не може бути вже Єгова в спілці,
як був з їх славним прадідом колись.
X. Нам невідомі всі шляхи Господні,
тепер Господь нових обранців має.
Обранець Божий той, хто вбогий духом,
а вірою багатий, хто найбільше
боїться Господа.
L. Ні, власне, той,
хто не боїться!
X. (мов громом поражений). Що се ти сказав?
Як ти одважився таке промовить?
L. Я те кажу, що вичитав в Законі.
Там сказано, як предок наш Ізраель
до бою став одважно проти Бога,
і з ним боровся цілу ніч до світа,
і, бачивши його одвагу й силу,
став спільником Ізраелю сам Бог.
Обранець той, хто Бога не боїться,
бо йдуть до спілки тілько рівний з рівним.