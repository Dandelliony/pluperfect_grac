
27.V. 1895
Шановний друже!
Отримали ми «Народ» (1 і 2 наклади) і «духом сокрушились, зачем читать учились»... Ні, справді, хіба ж се статья, оте, що Лукіянович намазав?  Ваші оборонні речі,  як Ви знаєте, зробили на мене недобре вражіння (але не в тій частині, де про 
соц[іал]-дем[ократію] польську), ну, а  се вже просто «из рук 
вон», — в доказах туман і плутанина, а ясно тілько те, що він 
хоче втоптати Вас в болото. Я не бачу жадної конечности друкувати самому проти себе таку пакость. C’est un peu trop fort, 
так не довго й до самосожиганія дійти. Я думаю, що така лайка між радикалами може досягти тілько того, що мужики заплутаються в  лабірінті ваших чвар, а  «воріженьки навтішаються». Шкода, що я не була при Вас, я думаю, що, може, мені 
вдалося б відрадити Вас від друкування таких штук. Ну, та що, 
тепер вже не поможеш.
А от одна маленька просьба: у  «Сні патріота» є стрічка: 
«......свого кардінала» (звідки взялись сі точки, не розумію, 
може, там було: «мусим мати свого кардінала», то се значило, 
що зачеркнуті слова треба надрукувати), се має вид чудний 
і навіть підозренний, отже, я б хотіла, щоб у ближчому числі Ви спростували помилку так: мусим мати свого кардінала.
Іще одно: прикро вдарили нас у Вашій примітці до ст[атті] Лук[іяновича] слова про те, що Др[агоманов] «смертельно хорий», я бачила, що дядька се засмутило, навіщо писати, 
а надто друкувати такі речі, хоч би вони й були справедливі? 
Власне, з такими хорими треба бути обережніш, вони такі 
вражливі. Вам, може, й прикро, що я встряваю з моїми увагами, але простіть, я хочу як ліпше для Вас і для дядька; дядько, 
прочитавши сі слова, сказав мені: «Оце вже Павлик мене ховає»... Се мені було гірко.
Боже мій, мені здається, що я божеволію, читаючи писання 
ваших «молодих», а надто їх вимоги в Ваших листах. Як може 
тепер Лук[іянович] e tutti quanti I хотіти бути постійними співробітниками «Народа» поруч з Вами? Властиве, їм з самого початку не було чого збивати колотнечу з Вами (і Вам не треба 
було виносити всього в друк), але як се вже сталось, то тепер не 
можна йти поруч, як ні в чім не бувало, без жадних дальших 
розмов. Адже се все одно, якби я тепер пішла в «Буковину» чі 
в «Правду» співробітницею, хоч я й не сварилась з сими людьми так, як Лук[іянови]чі з Вами.
Ет, годі вже, як не можу про що ліпше говорити, то ліпше 
мовчати. Бувайте здорові і не давайтесь справді отак на наругу, а то куди ж се заведе? Ви не знаєте, як се мені досадно, коли 
Ви сами себе б’єте.
Л. К.
