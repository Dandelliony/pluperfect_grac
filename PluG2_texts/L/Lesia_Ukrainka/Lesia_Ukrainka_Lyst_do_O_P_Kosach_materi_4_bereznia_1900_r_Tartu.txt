
Дерпт, 21.II.1900
Люба мамочко!
От я вже пересунулась з Петербургу до Дерпта. В Петербурзі було мені добре і цікаво, тілько трошки втомно: простори 
там величезні, а в хаті не сидиться, і те, і се хочеться бачити, 
і з людьми побачитись. Познаходила давніх знайомих, придбала й нових. Дала раду своїм рукописям: одну (про Аду Негрі 
і д’Анн[унціо]) зовсім напевне надрукують в «Жизні» в марті 
або в апрілі, сам редактор мені казав, а друга, про буковинців, здається, теж буде прийнята, тілько не знаю, коли именно 
надрукують. Знаєш, що я тебе попрошу, чі не можна б умовити Ігнатьєва, щоб він віддав назад сей італьянський реферат, якось чудно, що він у двох місцях друкується, а при тім, 
якщо у збірнику з’явиться раніше, то в «Жизні» моя справа 
пропаде, і навіть се може мене скомпромітувати в очах редакції. Ігнатьєв знає, — я ж йому одразу казала, — що я статью сю 
готовлю до журнала, може, й йому нецікаво подавати у себе 
щось тілько що друковане, т. є. не нове і не page oubliée, а щоб 
у нього з’явилось раніше, того я просто не хочу, і се йому відомо. Предложи йому, щоб він узяв на замін що иншого, напр[иклад], «Над морем», воно ж, до речі, було читане теж в товаристві, або хай почекає реферата про Гейне, а коли ні того, 
ні другого не хоче, то хай обмежиться віршами і «Струнами», 
нащо йому більше. Так чі инакше, нехай не перебиває мені 
стежки до «Жизні», що так тепер добре проложена. Редактор 
«Жизні» сам предложив мені писати до його журналу огляди 
української літератури (отож я й дала йому буковинців) і взагалі віднісся до мене дуже добре, запросив мене на вечірнє редакційне зібрання і взагалі трактував en confrère, як далеко 
не завжді трактують «пришельців».
Зроби ласку, переговори з Ігнатьєвим і сповісти мене, що 
з тих переговорів вийде. Якщо збірник вийде, напр[иклад], 
в марті, то я, хоч се буде мені дуже прикро, мусітиму взяти 
статью з «Жизні» назад, видумавши якусь excuse перед редактором «Ж[изни]» в своєму чудному поводінню.
От зайнялась сею справою, а про все инше й забула, ти ж наказала не писать довгих листів.
Бачила я в Петерб[урзі] подружжя Славинських, подружжя Кістяківських, Карташевських, Френкелів, Цвітковського з синами та онуками, Пипіна, Сластіона і його компанію (Фотю там же, звичайне), цілий кружок літераторів 
і Струве «во главе», безліч медічок і всяку «учащуюся молодежь».
Була на балу Академії художеств, де бачила і велике панство петербурзьке. Бачила музеї, з’їздила Петербург вздовж 
і впоперек, на звощиках, на конках і на «вейках» (селяни-ести, 
що приїздять на масницю возити гуляючих петербуржців). 
Тілько в театрі не була, бо репертуар мало цікавий, а білети надзвичайно трудно дістати. Була на одній лекції з Лілею, 
а в анатомічн[ий] театр не пішла, — цур йому! Ліля все угризається совістю, що дорого коштує платити за інтернат, але 
слід, щоб вона жила там і надалі, бо инакше буде провадити 
Hundesleben, як всі не інтернатки-студентки, тимчасом як 
тепер Ліля живе гігієнічно і взагалі порядно.
Виїхала я з Петерб[урга] того, що вже почала втомлятись 
дуже, а сидіть там і нігде не ходить і не можна, і не варт. Зрештою, пора вже було, бо й часу не багато. Тут я думаю пробути так до 29, а потім ще трохи (скілька днів) у тьоті Єлі прогостювати, так що у Києві буду в початку марта, ніяк не пізніше 
10-го, а може, й раніше, бо я ж таки думаю про вечер (реферата постараюсь навіть написать тут).
Застала тут все гаразд. Євця дуже хутко до мене привикла, 
сьогодня ранком прийшла до мене, як я ще лежала, і ми з нею 
довго балувались. Вона, по-моєму, на свої літа зовсім не мала 
і не худа, так собі мірненька, тілько вона зовсім не така, як на 
портретах, пора б уже її настояще знять, а то вона якимсь чучелком на всіх тих домашніх фотографіях вийшла.
Водив мене Міша вже на Домберг, в бібліотеку, дуже 
вона у них гарненька, в средньовіковому стілі. Впрочем, я ще 
не зовсім розглянулась у Дерпті, бо всього ж тілько вчора приїхала. Хата у Міші не дуже велика (4 кімнати) і трохи занизька, 
але тепла і гарненька.
Однак я таки довгого листа пишу, пора скінчить. Прошу 
Дорочку вибачить, що не пишу їй тепер, хутко напишу їй 
окроме, і Євця напише, вона любить писать.
Бувай здорова, люба мамочко! Міцно цілую тебе, а ти за 
мене поцілуй всіх наших. Знайомим моє вітання. До побачення!
Твоя Леся