
15.Х. 1892
Дорогий дядьку!
Спасибі, що Ви таки зібрались написати мені слівце. Тілько не 
знаю, чого Ви думаєте, що я не скучаю без Ваших листів? Власне, я без них більше скучаю, ніж без яких инших. А сей раз ми 
вже всі заскучали, бо прийшлося не мало чекати. Однак я вже 
справді немов напалася на Вас, а по-настоящому, ще на мене 
треба напастись, бо от поки я зібралася з своїм листом, то 
Ви, може, досі і виїхали в Софію. Вашу «Віру» ми отримали.
Вона мені сподобалась однаково, як і «Швейцарська спілка».
Мені здається, що з усіх пишучих українців тілько Ви вмієте 
писати таким простим популярним складом без жадного туману в ідеях і мові. Я ще не пробувала читати чогось подібного 
з людьми, але говорити траплялось не раз, і мені здається, що 
такі теми людям і цікаві, і зрозумілі здавались. Читати самостійно чогось поважнішого наші люде не дуже-то люблять, бо 
взагалі страх мало звикли до самостійного читання, та й мало 
між ними добре читаючих, страх як мало. Є багато таких, що 
по 3, по 4 роки до школи ходили, проте читати ледве-ледве 
тямлють, а жінки і зовсім не вміють читати, ні одна, і вчитись не хотять: «Пощо нам теє?» Проте слухати, як хтось читає, жінки більш охочі, ніж чоловіки, врешті, може, се мені 
так здається, бо взагалі більш приходиться мати діло з жінками. Читаємо більш белетристику, бо добрих популярнонаукових книжок у мене дуже мало, та й взагалі їх у нас мало. 
Найбільш мені приходилось завважати брак книжок по історії, своїй і чужій, а їх би читали напевне, тілько треба знати, 
як писати, — не так, напр[иклад], як написана історія Барвінського. Після історічних книжок теж бракує добрих перекладів Святого Письма, але сьому, може, хутко дасться рада. 
Дуже тяжко писати книжки для людей, позбавлених навіть 
початкової просвіти, як от наші. Але я думаю, що наші люде 
з натури дуже розумні, бо їх навіть наші волинські школи не 
можуть дурнями зробити, а вже, здається, для сього не мало 
прикладається роботи.
«Хлібороба» я через довгий час не бачила, але хутко постараюся знов бачити, бо дуже цікаво. З ширшого світа мало 
що чую, бо чогось добрі люде покинули до мене писати, не 
знаю, з якої причини. Чі Ви не чули часом, де обертається Гриневецький? він десь зник мені з очей. Я тепер зовсім мов на далекому острові живу і не чую нізвідки ні вітру, ні хвилі. Тілько Міша та ще дві-три людини часом голос до мене подають. 
У Київі усі пригасли, «знаходяться в пригніченому стані» і наложили на себе обітницю абсолютного мовчання, а ще ображаються, що про них ніхто нічого не пише і не споминає.
«Ėléments d’histoire juive» я не отримала, але я думаю, що 
Ви її ще не посилали.
Оце посилаю Вам переклад, що Ви хотіли, — чі до сподоби 
Вам буде? Я збіраюся ще кілька уривків перекласти з Ісаії та 
з Ієремії, для власної втіхи, як Вам треба, то можу прислати. 
Хотіла б я знати, де Ви тепера. Бувайте здорові! Цілую Вас, 
дядину і Зорку.
Ваша Леся
Зорини кораблі справили великий ефект.
Ісаії І, ст. 2–3, 11–18.
Чуло небо й землі розповіло, що Бог промовляв:
«Я синів народив, я їм долю послав,
Та до мене мій люд не признався.
Знає віл свого пана, осел знає яслі свої,
А мене тілько люде не знають мої,
Мій Ізраель мене відцурався!»
Так говорить Господь: «Що для мене ся безліч дарів?
Досить ви попалили ягнят, баранів,
Мені кров кіз, телят вже немила.
Ви до мене не йдіть, хто від вас вимагає сього?
Не приходьте ви більше до двору мого,
Бридкі пахощі ваші й кадила!
Ваших свят, і субот, і Великого дня не терплю!
Святкування, постів, празників не люблю,
Ненавидить душа моя того!
Досить ждав я! тепер за гріхи покарати вже час!
Руки здіймете, — я одвернуся од вас,
Я не вчую благання гучного.
Ваші руки в крові, тож обмийте, щоб чисті були,
Скиньте нечисть і гріх, що на душу взяли,
Перестаньте неправду любити.
Справедливо судіть: хто покривджений, ви захистіть,
Сироті і вдовиці по правді чиніть,
І добро научітесь робити.
І тоді, — каже Бог, — ви прийдіте, я суд вам зроблю,
Хоч би ви од гріхів червоніли, то я вас, як сніг, убілю;
Хоч би ви од гріхів паленіли, то я вас, як вовну, вбілю».
P. S. Хотіла перше зробити переклад без ріфми, та подумала, 
що мало хто тямить читати білий вірш. А як по-вашому, чі 
така форма до сього пасує? чі, може, взяти який инший вірш?
Вибачайте, що лист вийшов на клаптях, се так якось «нечаянно», другий раз напишу доладніше. Пишіть до нас частіш.
Леся