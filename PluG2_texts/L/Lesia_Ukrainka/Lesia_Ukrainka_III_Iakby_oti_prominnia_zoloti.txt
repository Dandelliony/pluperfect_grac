III
Якби оті проміння золоті
у струни чарами якими обернути,
я б з них зробила золотую арфу, —
в ній все було б ясне́, і струни, й гуки,
і кожна пісня, що на инших струнах
бренить, мов голос вітряної ночі,
бреніла б на моїй злотистій арфі
тим співом, що лунає тілько в снах
дітей щасливих. Туга б відкотилась
від гуків тих геть-геть у далину́,
мов білі тумани́ , пройняті сонцем,
що зда́лека леліють, наче злото,
не хмарою, а мрією здаються.
І жалі всі, в гармонію з’єднавшись,
озвались би, мов хори в емпіреях…
14.IX.1900