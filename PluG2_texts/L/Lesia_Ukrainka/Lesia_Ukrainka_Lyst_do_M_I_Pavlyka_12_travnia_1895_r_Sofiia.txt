
30–12/IV–V. 1895
Шановний друже!
Я оце до Вас з питаннями вдаюся. Не розібрала я Вашої фрази в  листі до дядька про час початку виборчої справи, — чі 
почнеться в початку іюня, чі в кінці його? Чі і Вас я не застану у Львові, як приїду пізніше? А потім така думка, — чі не поїхати б і мені трошки по Галичині та Буковині, щоб побачити 
і край, і передвиборчу справу? Чі се не випадає? Як уважаєте? 
У всякім разі, я хтіла б відбігти в Чернівці по дорозі звідси до 
Львова і, може, на Угорщину, хочеться й мені бачити сей нещасливий край. Чі не маєте Ви там яких знайомих на Буковині, щоб помогли мені хоч по місті роздивитись і дали б пораду 
про всякі шляхи та дороги? Дуже мені буде прикро, як я проїду через Галичину так, як і торік, сливе нікого не бачивши, се 
навіть погано буде. Тому, прошу Вас дуже, напишіть мені, не 
гаючись, докладнішу відповідь. Я знаю, що під час агітації 
і Вам будуть циганські діти не милі, не тілько я, отже, слід би 
приїхати раніше, але дядько, видимо, не хтів би, щоб я раніше 
рушала, і  доказує мені, що воно ще й  цікавіше буде в’їхати 
в агітацію. Дядько ж сам раніше перших чисел іюля ст. ст. не 
може вибратись в Паріж. Мені теж знайшлась би робота до 
скінчення за сі два місяці, але ж ради скількох тижнів лишніх 
не варто розбивати моїх замірів. Врешті, прошу у Вас поради.
Робота у мене остатніми часами йшла не шпарко, бо такі 
були справи, що було «не до солі». Поему скінчила, але виходить так, що їй ще полежати треба, врешті, я ще Вам її покажу. 
Брошюру, може, й кінчу тута,  а якщо ні, то вже будемо з Росії пересилатись. Хутко надішлю Вам ще один «образок».
Читала я Вашу статью проти Турб[ацького],  перша половина дуже добра, а друга нам, мені і дядькові, не сподобалась, 
вона виходить занадто особиста, а сій статьї не годилось придавати характер самооборони, бо при напружених відносинах
у Вас з «молодими» й «старими» се могло ще більше пошкодіти; дядько, власне, такої думки про се.
Боже, що за нова комедія у Ок[уневського], ота угода з москвофілами? От уже країна несподіванок, ваша Галичина! Мені 
страх прикра була звістка про се. Ну, та, може, хутко буду говорити з Вами про се, то нема що писати.
То, будьте ж ласкаві, напишіть скоріш, аби я знала, як мені 
збіратись.
Бувайте здорові! Сподіваюсь, що Ви не спересердя не пишете до мене?
Л. К.
P. S. Дядькове здоров’я поліпшало трохи, він почав лекції 
знову.