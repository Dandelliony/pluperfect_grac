
11.ІІ. 1893
Любий дядьку!
Почну з поправки: Ви не думайте, що п. Франкова купила для 
Вас нашого Гейне, — вона послала його Вам по моїй просьбі. 
До галичан же я більше ні з якими просьбами звертатись не 
буду, нехай їх просить хто хоче, а не я. Вашу думку про наші 
переклади я прийму собі до відома і перекажу М. С[лавинському], може, він після сього більше злости набереться. Будьте 
певні, що мою книжку «На крилах пісень» Ви одберете скоріше, ніж Гейне. За Терновського я ще й раніше просила нашого 
Мішу, але він не міг його роздобути, через те я була б надто 
рада, якби Ви мені його могли дістати. Инші книжки спровадити можу. В галицьких справах я дедалі то гірш гублю 
нитку, — хто за попів, хто против попів, хто помимо попів? 
Се якась нещасна хаотична країна, і коли б уже скоріше знайшовся такий бог, щоб сказав: «Хай стане світло!», та й відрізнив би тьму від світла. Тілько, звичайне, се марне бажання, бо 
де вони тепер, тиї боги. Франко, здається, видумав собі щось 
немов на угоду похоже, бо дуже його багато скрізь видно поміж народовцями, я чогось не думала, що він може з ними 
знов до такої доброї згоди дійти. «Остаточно»... (як кажуть 
галичане) я ніяк не можу постерегти логікі в поступуванню січовиків та й инших, — то вони з тими попами навзаєм лаються і «собак вішають», то знов усякі гречности і прихильности 
строять, для якихсь там клинів. При такій політиці, здається, 
вся надія на те, хто більшим дурнем покажеться і дасть себе 
одурити. А що ж буває, як усі однаковими дурнями покажуться? Але я справді не розумію, що за діло усім тим людям до попів і що вони їх обходять? Коли се діло чіпає укупі з попами 
і мужиків емігрантів, то чому вони не звертають уваги на саме 
емігрантське питання, лишивши в спокої попів, єзуїтів і т. и. 
Ет, коли в яке галицьке діло не вступи, то аж ноги в’язнуть, 
таке воно завжді неподібне виходить. Завжді вони якихсь 
клинів, сіток, інтріг наставлять, і коли, після довгого перериву, глянути у їхні справи, то аж голова заморочиться від 
трудности орієнтування в них. Через те, я думаю, нема тяжчої та маруднішої роботи, як робота українського галицького 
публіціста, і приступатись до неї треба з міцною головою та 
твердою вдачею. Не знаю, хто настояще винен у такому стані, тілько він дуже тяжкий і заморочний. А то, либонь, виробилась потроху і вдача ледача у наших закордонних братів та 
й сестер. Вже нащо здавалось легким і певним ділом видавання жіночої газети, а й то як прийшлось придивитись близше, 
то визначилась така дрібна сітка інтріг та дурниць, що нехай 
там той павук сховається з своїм павутинням. Я тепер уже нічого не знаю, як, що з тією газетою буде, та, здається, сього 
вже й ніхто не знає. З Галичини мені ніхто нічого не пише й не 
присилає (окрім п. Фр[анково]ї), — може, мають на те причини, 
а може, й так, без причин, і те може бути.
До нас, як чути, все прибувають емігранти з Галичини. Їх 
усе-таки, чі так, чі сяк, приймають, але зате до давніших колоністів беруться досить гостро і, певно, немало їх муситиме 
вернутись у свій край.
Тим часом годі вже про се, Вам і без мене повна голова сих 
справ.
Спасибі, що прислали нам Зорині листи, вони дуже милі 
і цікаві. Тілько за що на бідну дитину тая халепа — l’orthographe. Отож і наші малі усі нидіють над різними orthograph’ами, — коли то вони їх подолають! Одна тілько Дора 
вільна ще од них. А я немало мучу тітчиних «хлопців» над 
німеччиною та іншим «просвіщенієм». Сама ж я тепера почала учитись малювання, а за мною і Тося, і Олеся, та, здається, їм уже почало се обридати. Мені, певне, се не хутко обридне, бо я чіпкої натури. Тепер у мене знов робочий період після 
недовгого періоду байдикування, що грозив було обернутись 
у довгий. Був якийсь час, що я ні до чого не бралась, а тілько записувала різні більш-менш невиразні pensées, а таку роботу 
можна без образи порівняти з товченням води в ступі. Врешті, я се покинула, хутенько скінчила «Атта Троля» і налагодила деякі инші речі, вже не водяного розбору. Користую милим часом, коли не болять зуби і ніяка надзвичайна біда не 
хапає, і пробую жити як людина, а не як ростина. Оце я було 
зраділа, що настає ніби весна, але сьогодні знов ударила зима, 
і я пригасла трошки. Я думаю, що у вас мусів досі сніг розтати, і, може, Ліда, позбавлена сковзалки, вибере час черкнути 
нам скілька слів. Як здоров’я Ради і Ваше? Скілько буков знає 
Міка і чі може він написати своє ймення? Наша Дора вже може. 
Бувайте здорові! Усіх Вас міцно і щиро цілую.
Ваша Леся
P. S. Папа завтра висилає Вам чай.