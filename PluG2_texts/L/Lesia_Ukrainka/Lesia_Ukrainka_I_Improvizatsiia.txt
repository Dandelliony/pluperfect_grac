Імпровізація
В га́ю далекім, в гущавині пишній,
Квіти гранати палкі розцвітають,
Мов поцілунки палкі на устах
Иншим палким поцілункам назустріч,
Мов поцілунки рубінових уст…
Спи, моє серце! нехай там у гаю
Квіти гранати палкі розцвітають…
Вітри північні тремтять, затихаючи,
Між запашними кущами лавровими,
Наче зітхання жаги,
Наче ті лаври стрівання таємнеє
Любо ховають од світа цікавого
Листом ласкавим густим…
Спи, моє серце! хай вітри північниї
В лаврах лагідних тремтять, затихаючи…
До кіпариса магнолія пишная
Чолом заквітчаним ніжно схилилася,
Як молода до свого нареченого.
Білиї квіти тремтять в темних кучерях,
Але серпанка немає на їх.
Щире кохання, не вкрите серпанками…
Спи, моє серце! хай пишна магнолія
До кіпариса стрункого схиляється.
З темного моря білявая хвилечка
До побережного каменя горнеться,
Пестощі, любощі, сяєво срібнеє
Хвиля несе в подарунок йому;
Темне чоло побережного каменя
Хвилі коханій назустріч засяяло.
Пестощі, любощі, сяєво срібнеє…
Спи, моє серце! хай хвиля білявая
До побережного каменя горнеться…
1897 Ялта