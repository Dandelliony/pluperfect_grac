
Буркут (почта Жаб’є), 29.VII.1901
Високоповажаний добродію!
Посилаю оце скілька віршів і прошу не друкувати їх всі на 
купу, чогось сього не люблю, а так, щоб «Рітми» йшли окроме, «Хвилини» теж окроме, рівно ж і «Леґенди», все в різних 
числах, аби не обридати занадто людям моїми творами. «Одержиму» все-таки ще притримаю; розправа про драми — 
mea culpa — ще не перекладена, але таки буде перекладена; коли? — quand un Breton dit qu’il viendra, il viendra, mais 
quand — ne demandez pas… Чі не будете ласкаві розпорядити, аби мені остатнє число «Вістника» прислали в Буркут, — я тут, напевне, до кінця 
серпня пробуду, хотіла б мати «Вістник», поки тут, бо, може, 
на Україні трудніше буде здобути.
Прошу сказати п. Гнатюкові, що п. Квітка нагадує про брідську адресу, просить не забути і не гаятись, при тім просить 
поздоровити Вас і п. Гнатюка з родиною. Від мене прошу сказати, що сьогодня ми бачили тут далеко страшнішу гадину, ніж 
вловлена в Криворівній, — тутешня була Kreuzotter. Якби не 
гадюки, то Буркут був би ідеальним місцем пробування для 
мене, не скажу раєм, бо в раю теж були гадюки (змій), отже, 
рай не був би теж ідеальним для мене.
Коли ж Ви сюди на рибу?
Моє щире вітання Вашій дружині і родинам Гнатюків та 
Волянських.
З глибоким поважанням
Л. Косач