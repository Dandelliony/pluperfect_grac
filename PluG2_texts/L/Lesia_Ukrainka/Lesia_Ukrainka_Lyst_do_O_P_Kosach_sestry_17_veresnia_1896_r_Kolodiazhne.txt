
5.ІХ. 1896
Люба моя Лілічко! ніяк я не візьму в толк з маминих листів, чі 
витримала ти Зак[он] Б[ожий], а про історію теж іще нічого не 
знаю, і дуже се мені прикро. Отже, не пишу «поздравлений», 
основуючись на приказці: «Не кажи “гоц”, поки не перескочиш». Чі хутко ж буде вже теє «гоц»? Як твоя вакансія в гімназію etc., etc.? У вівторок ти мусиш мені написати листа, инакше «мы с вами незнакомы», а тепер попроси написати виразно
маму або кого з дітей. Мама передає мені поклон від Гамб[арашвілі] — ergo він приїхав?  Напиши, який він має вид після 
літа, — я досі не можу собі представити його инакшим, як він 
був в остатні дні перед виїздом. Він би не зле зробив, якби написав мені пару слів. Як діла твого Хом’ячка?  Кланяйся їй, 
як побачиш. Що Наталка? Чі найшла Оксана собі уроки, чі роботу? ледача дівчина, не пише мені — Бог їй судья! як там їх 
«житейские осложнения»?
Чі не бачила ти часом Френкеля  — от іще хто нехай би 
«объяснил свое поведение»!... Ну, як же тобі показався Київ тепер  — ce n’est pas gai, hein? I
 — невже і тут можна сказати «бывает хуже!»? Ах, що се за проклята яма сей город і чого нас туди
тягне? се просто якийсь псіхоз і більш нічого. Летіти на огонь — 
я розумію, але летіти самохіть в «пашенну яму» — се щось непевне. А  все-таки, а  все-таки... «ничего, ничего, молчание!»
Ну, скажи мені, чі бракує тобі мене в Київі хоч трошки? Ми 
сей рік все одна другу щупальцями торкали, з сього занятія 
вийшло, здається, більше користи мені, ніж тобі, бо ти, здається, не знайшла нічого ні нового, ні цікавого. Мені чогось 
часами чулося, що я тебе чимсь глухо роздражнюю, не то, 
щоб ти виражала мені се чимсь прикрим, а так я «всередині 
чувствовала». Чі правда се? коли можеш і коли хочеш, скажи, 
а при тім скажи і причину, може, се матиме які корисні для 
нас обох наслідки. Се правда, що ми з Мішею винні перед тобою і, може, перед всіма вами, надто я. Мій егоїзм «бессознательный», але великий, je m’en aperçois,  поможи мені скинути се ярмо, не бійся, що, може, при сій операції як-небудь не 
дуже-то ніжно повернеш шию, — чей же не зломиться! Тілько цінуючи мою моральну подобу, май на увазі: «Mens sana in 
corpore sano!»  Я знаю се краще, ніж хто. Май сеє на увазі, але 
не забувай, що ти  ж крітік, і  через те не дуже вдавайся в  філантропію. Знай теж, що не завжді через егоїзм я немов віддалялась від тебе, я просто «щадила» тебе, і тут я, може, добре робила, — il n’est jamais trop tard de connaître la souffrance. 
Ти не хочеш бути поетом-суб’єктівістом, писателем «кровописцем» — нащо ж розтроюжувати тобі серце і розвінчувати 
нерви не вичитаними, а живими тіпами Достоєвського? Для 
вас, мої дорогі сестри і брати, я хотіла б бути енергічною, міцною, з ясним, хоч і поважним, поглядом, з сильними руками, 
здатними до постоянної і путньої роботи, з нормальним серцем і здоровою душею — тоді мені нічого було б ховати од вас 
і вам було б на що подивитись, а тепер... суди сама!
Бувай здорова, бажаю тобі всякого поспіху і цілую міцно.
Твоя сестра Леся
Хутко буде у вас пані Іорон,  передай через неї мого кошичка, 
що Міша привіз, може, він мені буде потрібний.
Чі приходять італьянчики?  Як шкода, що їх мати весною 
так довго роздумувала. Але я сподіваюсь, що і  тепер не пізно, і, приїхавши, я приложу всі старання, щоб наладити діло, 
инакше се буде гріх на моїй совісти вічно. Коли можна, передай се їх матері і об’ясни, що в село я не могла їх взяти.