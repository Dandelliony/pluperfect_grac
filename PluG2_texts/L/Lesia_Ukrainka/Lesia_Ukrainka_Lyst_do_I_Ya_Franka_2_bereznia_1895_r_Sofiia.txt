
18.ІІ. 1895, Софія
Вельмишановний добродію!
Давно годилось би мені самій написати до Вас, та все якось 
«за недосужностию времени и за разными околичностями» не виходило. Після таких великих і так мало заслужених компліментів, які я мала від Вас з поводу мого перекладу, — я уважаю його за не конче добрий, але ліпше не можу 
зробити, — мені випадало б сказати: давайте скоріш не то що 
«Торквемаду», а хоч і самих «Misérables»!, Але я, наперекір 
натурі всіх поетів, дуже обачна і через те попрошу Вас перше 
прислати мені, коли можна, «Торквемаду» (будьте певні, що я 
Вам його «не зажилю»), бо я щось забула, як він мені здавався, 
коли я його читала, нехай я побачу, який він і чі втну я перекласти його. Певна річ, що коли б я взялась перекладати, то, 
звичайне, віршами, инакше се б значило зложити зброю долі 
перед В. Гюго та ще й після того, як уже було пробувано свої 
сили на ньому. Може бути, що я одважусь на сей переклад, 
тілько не буду займатись ним у Софії, а хіба дома, бо тут у мене 
багато є роботи, надто з читанням таких річей, які в Росії 
трудно здобути або й зовсім неможливо. Додому думаю вертатись в початку мая (запевне, через Галичину), коли не затримає тут яка-небудь force suprême.
Прислала б я вам до «Ж[итя] і Сл[ова]» дещо з віршів, та боюсь, що з них менше користі, ніж з моїх перекладів, через те, 
певне, ліпше буде, коли я скоріше скінчу переклад Верна. Журить мене все-таки сей переклад Верна, дерев’яний він такий 
(і переклад, і сам Верн, с[еб]т[о] його стіль — протестантський). 
Певне, друга частина вийде ще гірше, бо я стратила душевну 
рівновагу, а тут уже, знаєте, не до стілю. У нас тепер погано 
жити, бо дядькове здоров’я значно погіршало, а се кладе тінь 
на всіх і на все...
Бувайте здорові. Бажаю Вам всякого поспіху на науковому полі. Ользі Федоровні моє вітання; сподіваюсь на повороті застати її в ліпшому здоров’ї, ніж було навесні. Цілую всіх 
Ваших «драбів» і гречну дівчинку Ганнусю, — то мені мила 
дитина!
Зостаюсь з поважанням
Л. Косач