
Ялта, Чукурлар, 86 20.VI.1897
Люба мамочко!
Листа твого отримали ми тілько сьогодні, бо нам його принесли тілько сьогодні, а в Ялті він був отриманий ще позавчора, 
та ми не одразу догадались дати записку почтальонові, щоб 
отримав нам листа, от і день лишній минув. Мого листа звідси ти мусіла досі отримати. Сього пишу теж в Колодяжне, думаю ще там застати тебе, а в Гадяч тепер же пишу «открытку», бо «закрыток» не стало, а зараз не можна їх купити, хіба 
завтра. Тут щодня ходить комісіонер до Ялти, та він іде рано, 
а вертається увечері; сьогодні я його проспала.
Боюсь, що ти знов недовольна моїми листами, та коли ж, 
далебі, я не вмію писати ліпше при всіх стараннях. До того ж 
моя лінь ще досі не зовсім минула, і  листа написати — для 
мене чимала робота. От тілько два остатні дні я вже «прожилася», не хочу спати вдень і  лежу меншу половину дня, і  то 
більше на березі край моря, ніж у  себе в  хаті. Тепер тут зовсім не гаряче (справді!), повітря олімпійське, перше дощі перепадали щодня, але остатніх три дні небо чисте і море синє. 
Жити тут не так скучно, як в Евпаторії, може, того, що я тепер 
не сама, що людей тут більше, місце краще і фортепьяно єсть. 
Ну, та всетаки веселість не велика буде потім. Тепер у мене ще 
всі почуття і думки під сурдиною грають, ледве прокидаються. Жалко мені, що Ліда і Рада без мене приїдуть, се починає 
мене гризти. Треба, щоб вони сюди приїхали, бо мені не слід 
би рано втікати звідси, — я чую, як весь мій організм на иншу 
гаму строїться під впливом сього повітря і  моря, все більш 
і більш мною опановує idée fixe, що коли б я років три прожила в  доброму кліматі, то була  б як люде, чі хоч коло людей… 
Впрочем, се знов «мысли далекие»… «Убраннє» моє я трошки 
вже описувала, додам тепер, що тут зовсім нема пороху, якось 
аж чудно, зато чимало павуків, мокриць якихсь гігантських 
(наша служанка зве їх «мокрушами» і на потіху нам каже: «Не 
бойтесь, их здесь много!»), сколопендр, москітів і т. и. Спочатку вони нас лякали, і ми навіть на ніч вуха ватою від них затикали, але тепер відносимось до них філософськи, і все гаразд 
обходиться. Видно, справедливо казав той філософ: «Ти, сину, 
нікого не зачіпай, то й тебе ніхто не займатиме»… Сама я тут 
живу, наче якась «животная травоядная», встаю у 8-й г[одині]
рано, 4 рази на день їм, — не лічучи вишень, що споживаються в протягу цілого дня, — в полудні купаюсь (в морі все 18°), 
варю «турско кафе», I читаю [Нансена],
 лежу під деревами, 
над морем, в хаті, де попаде, трошки гуляю межи виноградом 
(там гарні дороги) і лягаю спати між 10 і 11 г., тітка часом лягає ще раніше і вкривається — horribile dictu II — теплим одіялом! Нога моя ніяких трівожних признаків не обнаружує, на 
неї, як завжді, море має добрий вплив, тілько хожу я все-таки 
дуже мало.
Ну, тут кінчаю, щось не пишеться. Лілю прошу вибачити, 
що й на сей раз не пишу, далебі, не розумію, що се за настрій 
у мене. Всіх міцно цілую.
Твоя Леся
