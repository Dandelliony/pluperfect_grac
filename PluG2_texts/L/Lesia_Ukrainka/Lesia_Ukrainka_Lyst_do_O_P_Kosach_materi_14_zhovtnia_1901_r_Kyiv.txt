
1.Х.1901
Люба мамочко!
Вибачай, що я так затримала Дорин лист і сама не написала, се 
так вийшло через клопіт. Слабувала цілий сей тиждень Маруся, не вставала з ліжка, я вже думала, чі не тіф, але се щось 
гастрічне було, тілько досить гостре. Отже, треба було в хаті 
самій прибірати і порати, до того і Дора в суботу була слаба 
(«щось іззіла»), а Микось у п’ятницю, а вчора я вже сама втомлена була та ще й справи на місті мала, то отак і довелося з листом аж до сьогодня. Я думаю, що ти вже скоро приїдеш, то 
нема що й писать, та, може, запізнишся, то все-таки варто ще 
писати. До того ж Старицькі просили передать, що діло відложене з 6-го десь на 19-те; я не хотіла й писати про се, бо ти 
ще надумаєшся лишитись і далі будувати та малювати,
а я б уже хотіла, щоб ти приїхала. Невже справді над тими малярами конечне треба самій сидіти? Отже, була ти в Полтаві, а воно ж там все якось робилось без тебе. Тут уже до тебе 
і з Общества раз у раз допитуються, і «повестки» присилають «г-же члену правления», а г-жи члена як нема, так нема… 
Оце в середу (3-го) має читатись в Обществі мій реферат «Общественная драма», викроєний із статті, тобі відомої, буде 
читати з рукописі Маня Ст[арицька], бо я сама не хочу, боюся 
втоми, — тут, кажуть, в новій залі ще трудніше читать з таким 
голосом, як у мене, а мій голос не сильніше, може, ще й слабше 
став, ніж торік, та й так щось не хочеться вилазити на естраду, 
хіба, може, опоненти витягнуть, а то й не вийду.
Шкода, що ти не бачила мене одразу, як я з гір приїхала, а то 
я тепер вже почала «спускати жир» з себе тут у Київі, — поки 
приїдеш, то, може, й зовсім спущу. Я сама не знаю, чого воно 
так, бо, здається, їм я так само (мусіла встановити постійно 
звичай снідання і вечері, бо звикла так в горах) і все инше таке 
саме, і спати лягаю рано (хіба часом на годину пізніше, ніж 
там), а все-таки вже не такою здоровою почуваюся. Не можу 
сказати, щоб роботою томилась, оце тілько реферата викроїла, а то навіть листів сливе не писала. От так собі! Правда, що 
зараз по приїзді захопила було страшенний нежит, а він перейшов в кашель, то нежит давно минув, а кашель і досі триває, 
хоч і не сильний, а все ж є трохи. Та, може, і він хутко мине, бо 
вже меншає. Властиве, я здорова, а тілько на вид вже не така, 
як була зараз по приїзді.
От, мало не забула те, про що хотіла просить тебе. Коли 
можна, будь ласкава, привези мені три плахти, з них дві подібні між собою малюнком, а одна може бути яка-небудь. Я хотіла б у себе в хаті оббити ними крісло і меншу кушетку, бо вони 
пообдирались і вилиняли, можна б кретоном покрити, та він 
хутко псується, а крім того, краще, аби все було під лад великій кушетці, якось подобніше.
Ну, кінець, а то вже розписалась. Приїзди, то розкажу тобі 
«про всі дива Божі» і шитика покажу буковинського. Цілую 
тебе дуже міцно.
Твоя Леся