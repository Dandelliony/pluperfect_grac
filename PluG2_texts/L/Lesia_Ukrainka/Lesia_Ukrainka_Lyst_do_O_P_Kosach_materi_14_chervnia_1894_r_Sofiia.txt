
2.VI. 1893
Люба мамочко!
Не написала я тобі вчора, бо ще мені так шуміло в голові з дороги, що й руки мене не слухали. Я провела три ночі підряд 
в дорозі од Львова сюди, через те досі не можу оговтатись як 
слід. Врешті, все-таки я здорова зовсім, і нога не болить, а в голові трохи морочиться, то се річ пуста. Я так рада, що приїхала сюди, що коли б за се треба було б заплатити й справжнім 
яким лихом, то я б прийняла його з легким серцем. Мені тут всі 
дуже раді і панькаються зо мною, як з лялькою. Дядина і Рада 
зостріли мене тут на вокзалі з дівчиною болгаркою і повезли 
до себе. Дядька на той час не було дома, він був на лекції. Поки 
я переоділась з дороги, він приїхав і покликав мене до себе. 
Стрівання його не дуже стурбувало, тілько все-таки в рухах 
і в голосі видно було велику нервність. Ми поговорили з ним 
трошки, все більш про мою подоріж, то про инші посторонні 
речі, потім ми зоставили його лягти спати (він завжді спить 
вдень який час), а сами пішли. Коли він встав, то зараз покликав мене і все розпитував про Київ, про вас усіх, про Гадяч, 
був у доброму настрої і досить голосно говорив. Голос у нього 
тепер трошки хриплий і часто міняється, але він може говорити багато, тілько що мова виходить уривчаста. Здоров’я його 
трохи ліпше, спить він ліпше, і болів нема дуже великих. На 
лекції він щодня їздить, і вони його не дуже томлять. Ходять 
до нього в гості болгаре і один росіянин, розповідають йому 
різні теперешні справи, одвідують його.
Щодо тих quasi революцій болгарських, що у наших газетах писали, то се наполовину була брехня. Рада була на той час 
в гостях, верталася додому через усе місто і не побачила революції. Рада дуже гарненька дівчина, чорнява дуже, тоненька, похожа на француженку, по-руськи і по-болгарськи говорить з французьким акцентом. Дядина і Рада говорять дуже 
добре по-болгарськи, а дядина то перше ніяк не могла говорити зо мною по-українськи, все на болгарське звертала, але 
тепер то вже зовсім добре говорить. Міка говорить тілько поболгарськи, по-французьки трохи розуміє, але не хоче в сьому признаватись, бо чогось терпіть не може сеї мови. Міка гарненьке хлоп’я, дуже швидке, але досить лагідної вдачі. Маусіком він не хоче зватись. Дорини картинки йому сподобались, 
а потім ми з ним якось знайшли в моїй записній книжечці той 
«жабчин портрет», що колись мені Дора у Київ прислала, «портрет» сей дуже йому сподобавсь, більше всіх картинок, так що 
я йому дала його, а Рада почала дражнити Міку, що се його 
власний портрет, бо вони всі дражнять Міку «жабським офіцером», він же дуже радий назві «офіцерин», та не знає, як думати про епітет «жабски».
Рада дуже жалує, що Олеся не приїхала зо мною, а дядько 
сподівається, що таки ще її побачить, та й я думаю, що так 
воно буде.
Я тепер ще якось не знаю, що писать, з чого починать, так 
багато всього перекидається в думках. Напиши мені який 
questionnaire, а я тобі буду тоді сістематичніше писати. Напиши мені, де тепер Міша і куди маю йому писати. А тепер я 
скінчу, бо чогось не можу писати, не встановилися ще думки. 
Кланяється вам усім Рада і просить передать, що вона всіх цілує. Дядька і дядини нема тепер дома: дядько поїхав на професорську раду, а дядина пішла в гості до якоїсь болгарської 
дами. Ліда з чоловіком ще не приїхали, сьогодні було од них 
з Лондона письмо, але з нього не видно, коли мають повернутись додому.
Ну, бувай здорова! Цілую тебе, папу, Лілю і малих. Лілі хутко писатиму, от, може завтра, а на сьогодня нехай вибачить, не 
можу ще. Ще раз бувай здорова!
Твоя Леся
P. S. Щось чудне з моїм «Атта Тролем», — Маковей його не отримав, і через те він не друкується. Що б то значило?