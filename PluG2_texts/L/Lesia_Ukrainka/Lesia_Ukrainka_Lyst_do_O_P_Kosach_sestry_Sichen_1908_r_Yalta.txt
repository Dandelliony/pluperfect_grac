
 …тут я одібрала від Кльоні листа, бо вже буде йому писати: 
і сам перетомлюється, і тобі, може, забагато тих «матерьялів». 
Скінчити фразу він хотів тим, що «найбільше поміг би Єгипет, 
бо тутешня зіма все-таки мокра і не досить тепла, а мій стан, 
як він завважає, видимо залежить від погоди (се таки правда, 
кажу я сама)». Читали ми проспект санаторії в Гелуані коло 
Каїра (др. Левицький знає се містечко), то там говориться, 
ніби то головний курорт для ниркових слабих. Тілько я думаю, що тепер уже не варт їхати в Єгипет на який місяць (там 
же, кажуть, ніхто не витримує вже з весни), якось до весни, 
може, не погіршає, а весною буду тут пектися на сонці, скілько змога, то, може, і «випариться» все з мене. Тепер мені справді чогось поліпшало, може, того, що сижу сиднем і їм та сплю, 
скілько влізе, а до роботи себе «не силую». Тілько самими остатніми днями знов чогось моча каламутна стала і якісь шматочки в ній плавають, але болі нема і «самочувствіє» не гіршає.
Може, справді з німецької медичної літератури трапиться що таке, що його конче слід прочитати, а не буде кому, то 
чи не пришлеш мені, а я б тобі зреферувала, наскілько зумію. 
Мені ж можна всякі речі читати — я, ти знаєш, аж занадто «не 
мнітельна». 
Для мене се дуже велика потіха, що моя любая Лілеєнька 
може прибути до мене помогти при лихій пригоді, тілько, звісно, я не турбуватиму без великої потреби, бо знаю, що нелегко 
отак зриватись та їхати. Мені тепер їхати було б трудно, найгірше машиною, бо тая машинна тряска найгірше мені вадить, 
а для моря тепер ще погода дуже непевна. 
Се вже досі рішилась Михайлова справа — чим-то вона скінчилась? Напиши хоч коротенько. Не пишу Мих[айлові] окроме, бо тепер уже і я втомилась. З тої ж причини і мамі зараз не 
пишу. Міцно цілую тебе і всіх наших. 
Твоя Леся 