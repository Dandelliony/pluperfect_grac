
San Remo. 10.I.1902
Лілея моя лілейная!
Хотіла я тобі написати другого дня після написання «універсалу» до всіх вас, але залінувалась і не написала. Позавчора возилась, споружуючи собі відповідне до літньої погоди 
убрання, а вчора нахмарило (без дощу) і я своє убрання сховала в кошик, сьогодня знов тепло, тілько трохи вітряно (отож 
вітер і розігнав хмари), і я, притаївшись під стіною, щоб не досягав вітер, сижу все-таки на своєму балконі під одкритим небом і пишу тобі листа, від часу до часу оглядаючись, чи вже 
зникли остатні хмарки з горізонту. Ся практична метеоролоґія хутко стане зовсім моєю манією, та я й сама, як той барометр, то падаю, то здіймаюсь духом відповідно станові погоди. 
Що ж, коли се тут головний інтерес!
Вчора був у мене лікарь, вислухав мене ще раз, сказав, що 
бачить велику зміну до кращого, що хрип чутно тілько при 
значно глибокому диханні, а инакше тілько «некоторая жесткость чувствуется, но без хрипа» (ти вже, певне, знаєш, «против чого» се, а я й не тямлю), похвалив мене за збільшення ваги 
і за нормальну t°, наказав знов якнайменше ходити (позволив 
їздити, і то не багато) і знов повторив заборону всякої серйозної роботи. Зробив він уже й аналіз мокроти (добре, що зробив, бо тепер би вже не можна було — кашлю нема), каже, що 
баціл туберкулів нема, а єсть якісь там «отложения», що показують на слабкий стан легких, але не на справжню хворобу. 
Зрештою, я просила його послати (або дати т[ьоті] Єлі для 
того) самий «протокол» аналіза папі, то вже там сами побачите і зважите, що воно і до чого. Лікарь ще й мені повторив, що, 
на його думку, мені не варт переїздити в Каїр, бо подоріж мене 
втомить, а ще, може, й простудить, та й в самому Каїрі буде 
трудно врядитись так, як тепер тут, щодо їди і т. и. Отже, я сидітиму тут. Чого ж мені треба, коли й тут я поправляюсь добре? Се вже більш місяця, як я тут сижу, привикла вже трохи, 
обжилася. Життя чисто санаторське: нічого не роблю і все 
нема часу (от розв’яжи таку загадку!). Читаю по-італьянськи 
багато, а говорю мало, бо нема з ким: в домі тілько один хлопець служить італьянець (кухарка французка), та й з тим, хоч 
би й говорити багато, користи мало, бо він говорить місцевим 
ліґурійським діалектом, а про той діалект в Італії така слава йде, ніби ним примушують в пеклі говорити — за гріхи б 
то! Але від сьогодня буду вже говорити з Путіною учителькою, тосканкою, ми з нею Conversations-stunden врядили через день: один день вона зо мною годину по-італьянськи говоритиме, а другий день я з нею годину по-французьки. Писати 
жадних вправ, учити жадних слів і т. и. я не буду, бо вважаю 
зайвим і втомним (так і їй сказала), а так тілько балачка буде, 
та й годі. Де трапляється, то я й тепер говорю по-італьянськи, 
але то мало, бо я мало хожу і мало справ маю, знайомости 
ближчі теж якось не клеяться.
Живеться тут, як в раю Котляревського: «не холодно й не 
душно, не весело й не скушно», так собі, середнє. Тьотя Єля 
збірається вже хутко виїздити, через те по цілих днях шиє всяку накуплену контрабанду (могла б уже й на дверях написати: 
«здесь шьются платья»). На її місце має приїхати одна панночка з тих, що жили торік у Садовських. Сей приїзд не заважає 
мені і надалі тут же зостатись, бо ми будемо, значить, все в однаковому комплекті, а тепер нам не тісно, кожний має окрому 
хату. Тут мені, окрім вигоди, що я, може б, і в пансіоні якому 
знайшла б (за більшу ціну, запевне), багато значить ще загальне відношення всіх до мене і певна ферула в справах гіґієнічних (мені ж, як Свіфтовому математикові, часом не вадить 
«людина з паличкою»), часом я на неї лиха, але, зваживши 
об’єктивно, не смію бути лихою…
Скінчу, то, може, ще сьогодня піде лист. Мені взагалі не 
слід би довгих листів писати, та все не вмію стримувати свою 
красномовність (ох, не тілько в листах!). Оце вже виплатила 
всі задавнені листовні довги, то аж полегшало, а тепер уже
писатиму тілько постійним кореспондентам, себто тим, що 
сами часто пишуть і хутко відповідають. Від тебе залежить 
прилучитись до сеї катеґорії. Врешті, я не беру тобі за зле, що 
ти мені рідко писала, де вже тобі там у Петербурзі листи писати! Там хоч би головочка здорова була. Добре робила, коли 
замість листів пішла часом погуляти. Ну, а тепер, може, напишеш мені обіцяного листа, поки в Київі? Я така рада завжді, 
коли отримую «ґрафійку» від моєї Лілеї лілейної! так же вона 
славно дряпає завжді і такого багато різного наскребе. Mio Giglio d’oro!
 А знаєш, тут єсть вілла «Giglio d’oro», — я завжді згадую тебе, коли її бачу (се буває досить часто, бо вона близько).
Нехай Рада вибачить, що я не спом’янула її в «універсалі», 
се якось ненавмисне вийшло. Я хутко їй напишу зате окроме. 
Я маю написати тепер теж Дорі й Оксані, тілько з інтервалами, 
а не за одним махом, то й втоми буде менше і цікавости більше.
Тим часом всім ще раз (і вже остатній раз сього року) мій 
новорічний привіт — се ж таки вже по всіх світах буде 1902 рік, 
коли мій лист прийде до Києва. Привітай там од мене всіх знайомих, — коли я не пишу «поклонів» кожному зокроме, то не 
з браку пам’яти, а через те, що маю багато добрих знайомих 
і сподіваюсь, що вони сами обізвуться, кому з них мій привіт 
належить.
А тебе, моя Лілія, моя білая, моя любая, міцно-міцно цілую. Поцілуй за мене всіх наших. Пиши! Сад[овські] і т[ьотя]
Єля всім кланяються.
Твоя Леся