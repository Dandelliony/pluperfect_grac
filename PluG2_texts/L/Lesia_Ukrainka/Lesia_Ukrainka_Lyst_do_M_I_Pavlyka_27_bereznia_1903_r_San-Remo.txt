
27.ІІІ.1903
Шановний друже!
Вдаюся до Вас з просьбою, — коли можете, дайте мені відповідь 
швидче. Чи не знаєте Ви, а може, хто з Ваших знайомих, от 
чого: чи в галицьких ґімназіях або в инших середніх школах 
викладається французька мова яко обов’язковий або необов’язковий
 предмет? яку плату дістають професори сеї мови? 
яку кваліфікацію мусить мати неавстрийський (напр[иклад], 
російський) горожанин, щоб дістатись на таку посаду? Чи діпльом парижських інтернаціональних курсів французької 
мови і літератури дає право на викладання сеї мови в галицьких середніх школах (в Росії він дає се право), чи при тому потрібний який іспит в Галичині і який власне? Чи той, хто викладав би франц[узьку] мову в галицькій ґімназії, мусить 
знати, окрім франц[узької], теж і краєві мови (польську і укр[аїнську])? обидві? чи одну, відповідно тому, яка буде та ґімназія 
(п[ольська] чи у[країнська])? Чи потрібно складати іспит з тих 
мов? Чи треба знати й німецьку державну? Від кого залежить 
роздавання таких посад?
Мені важно знати се скоріше, бо від того може залежати 
одна несподівана, але добра комбінація з звісним кураторством. Бо міг би бути сталий, добровільний і зовсім певний 
куратор, що без жадної жертви моральної замешкав би в Галичині хоч і назавжди. Людина (мужчина, а не жінка) добре мені 
звісна, а також і родині. Тілько та людина мусить мати сталий і виразний зарібок, бо має родину, а маєтку жадного. Поки 
се тілько проєкт, і я прошу Вас нікому не казати, що наводите справки по моїй просьбі і в такій цілі. А справки наведіть, 
з ласки Вашої.
Часто і я вертаюся до думки, чи не могла б таки я сама оселитись у Вашій стороні. Але теж — питання зарібку! Діпльомів у мене жадних нема. Чи досить просто знати чотирі європейські мови порядно, хоч і без діпльому, щоб могти знайти 
собі хоч пріватний зарібок (Minimum — Existenz), не рахуючи 
на патріотизм «роботодавців»? Франц[узьку] і нім[ецьку]
мови я знаю далеко порядніше, ніж звичайно знають «перші 
учениці» різних ґімназій та інстітутів в Росії, знаю і теоретично, і практично остілько, що можу статті в тих мовах писати, а листи і поготів (навіть вірші німецьким білим віршем 
перекладала), говорити мені що по-франц[узьки], що по-російськи — сливе все одно. Італьянську мову знаю тепер, у всякім разі, ліпше, ніж скілько треба, напр[иклад], в консерваторії співу, розмовляю тепер плавко і досить, щоб провадити 
ділову кореспонденцію. Анґлійську знаю теоретично (все-таки можу і вголос читати, не тілько очима) і можу без словника перекладати з неї. Якби мала учеників поляків, то знаю 
по-польські стілько, скілько треба, щоб поясняти при лекціях. 
Російську мову знаю не менше, ніж кожний українець, що перейшов рос[ійські] школи (хоч я їх не переходила), але вимову 
маю в рос[ійській] мові гіршу, ніж у франц[узькій], характерну для українки, і менше всього була б охоча, власне, сю мову 
викладати. Наскілько знаю українську, зважте сами. Оце хіба 
могло б бути джерелом зарібку для мене, бо на літературний я 
не дуже рахую. Коли вже такі феноменальні робітники пера, 
як Франко, ледве-ледва живляться, то куди мені! Як що і зароблю в тім напрямі, то не з рідної літератури, для мене се вже 
давно стоїть ясно. Такого «місця», що залежало б від всяких 
комітетів та виділів патріотичних, я теж не сподіваюсь та й не 
хочу. Але умови «вільного найму» — для пріватної учительки, 
кореспондентки в склепі (напр[иклад], в якій книгарні), взагалі робітниці в такім заводі, де потрібне знаття чужих мов 
і вправність в літературному (хоч би і діловому тілько) стілі, — 
я б хотіла знати, тілько не знаю, як про них довідатись. Чи не 
поможете?
Історія дядькова навчила мене, що на поміч родичів, приятелів і товаришів чоловікові «одірваному» тяжко або принаймі неприємно рахувати. Отже, не вияснивши собі шансів 
на зарібок, нема чого й рипатись. По Вашій історії бачу, що залежати від патріотичних інстітуцій ще гірше, ніж від родини 
і приятелів. Я б хотіла мати цілком freie Hände.
Ліді я написала, сподіваюсь, що великої задержки не 
буде.
Чому не озиваєтесь? Може, дуже хорі? Тоді простіть, що 
клопочу Вас, і напишіть тілько: «Питайте иншого», то я вдамся до кого иншого, тілько, звісно, в иншій формі, ніж до Вас. 
Я тому найперше вдалась до Вас, що се можна було без «форм» 
і формальностів, а просто і по-приятельськи і в тій певности, 
що коли Вам се не в пору, то так і скажете. Якщо будете збірати інформації для мене особисто, так теж не називайте нікому 
моєї особи. Мені се тим часом було б невигідно.
Бувайте здорові та обізвіться хоч словом. Вашій мамі щирий привіт від мене.
Л. У