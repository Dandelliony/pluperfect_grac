
Villa Iphigenia, 10.І.1898

Люба Лілічко!

Обіцяла я тобі і гусям «багацько» написати через маму, та, як
то часто буває, обіцянку не прийдеться справдити: вже тепер
досить пізно (ми з мамою часто пишемо листи in der zwölften

Stunde), і я чогось дуже утомилась сьогодні біганням та переписуванням.
 Врешті, мама вам більше і ліпше розкаже про

мене, ніж би я могла написати. Ти інтересувалась моїми новими
 віршами, то от їх ціла пачка їде з мамою в Київ, — як 
бачиш, нічого такого «надзвичайного», мовляв Бердяєв, у них
нема, «уліти» як уліти. Єсть у мене і деякі инші писання, та
то все «не до громадської відомости».
Хотіла я написати тепер листа до п[ана] Михайла, та вже
не напишу, бо щось голова дурна, а дурних речей він і так,
певне, чує немало. Скажи йому тілько, як побачиш, що я його
дуже вітаю і жалую, що, певне, не хутко прийдеться нам з ним
зобачитись. І взагалі шкода, що якось я менше, ніж всі, мала
нагоду бачити його, через те, певне, я для нього здаватимусь

найчужішою з усіх київських людей, яких він знав, а тим часом
 ся думка для мене сумна, бо я звикла відноситись до нього

не по-чужому, а по-товариськи.

Коли тілько матиму можливість, то пришлю тобі ще грошей,
 тоді ти половину їх оберни, куди там тобі здасться потрібніше,
 а половину віддай М. Д. Т., — посилаючи, я про се не

писатиму, то ти вже так і знай. Я вважаю, що я їй винна 18 p.,
була б рада віддати всі до літа, але навряд, бо провижу, що мої

фінанси будуть куди не блискучі сього семестра: хату маю дорожчу,
 а відповідно їй доходи не збільшаться, бо нової роботи
 не маю, долги ж свої я, як ти знаєш, виплачувать стараюсь

«власним» коштом.

Писав папа про те, яке свинство тобі зробили з екзаменами,
 — от чорти! Що ж було їм хоч раніш так сказати, то ти б не

гибіла цілі свята чорт зна над чим!
Тепер, може, матимеш більше часу, то пиши мені частіше: я
боюсь, що тепер мені ще сумніш буде, бо мамин приїзд був для

мене як та блискавка, що контрастом світла ще зміцняє темряву
 дощової ночі... Ну, впрочем, се вже я щось пусте завела, видно,
 спати таки именно пора.

Бувай мені здорова! Вже хочеться сказати «до побачення»!
Цілую тебе міцно, дуже міцно.

Твоя Леся