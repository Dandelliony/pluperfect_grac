
18.ІХ. 1896
Люба мамочко!
Збіралась я ще вчора писати до тебе, та наші так заспішились до міста, що вже не було коли. Врешті, досі мусів отриматись мій лист до Лілі, то там видно, що ми у всякім разі «живі», 
якщо і не всі здорові, та, впрочем, і то, можна сказать, здорові, 
бо я з своєю ногою «не щитаюся». Нога остатнього часу поправилась, але так, що від першого натруження знов своє починає, — та чорт з нею, не стоїть писать, бо се вже именно «наша 
пісня гарна й нова!»... По хазяйству не хожу, та нема там так 
коло чого й ходить, варення варять Катерина і Дора, а я тілько дивлюсь, щоб не переварилось. Дроздік, як завжді, статкує, завів цілий куклинець і шпортається в ньому цілий день, 
бо надворі почались «дощі» (vous savez bien ce que c’est, n’est ce 
pas?).  На «Чесного Хреста» Дора їздила в церкву,  схопилась 
для того в 7 г., потім їй там стало дуже скучно, але вона вже 
не признавалась, тілько увечері, лягаючи спати (теж у 7 г.!), 
сказала мені: «І нащо то так довго правлять у церкві? що там 
такого багацько читати?»... Зараз видно, що дитина вихована 
«в  благочестивом семействе», треба сподіватись, що колись 
на екзаменах переважить і хрещену матір.  Але ж і хрещена 
мати! Ну, після сього кажи, що нема «долі», «случаю» і  т.  и., 
ні-ні, тут з самим законом причинности не справишся! «Есть 
многое на свете, друг Горацио» ....
Дуже було мені цікаво прочитати твою розповідь про «Світову Річ»,  я дещо догадалася з  коротеньких газетних звісток, але, звісно, деталі тут багато значать. Добре, що ти їм так 
твердо і рішучо дала наодмаш, — справді ж, «всему есть предел», навіть і  «нахрапу». По-моєму, при сій історії і  Лис[енко] та Ст[арицький] пописалися не як друзі і приятелі, а як.... 
mais passons le mot! А Ст[арицько]му ся історія з твоєю «Св[ітовою] Р[іччю]» не проститься від мене (коли вже ти так все прощаєш) ні «в сей жизни», ні «в будущей», — шкода, що йому не 
цікава моя думка, а то б я її сказала і знайшла б відповідний 
стіль. За остатні роки у мене взагалі «всепрощенія» уменшилось, дасть Біг, і ще поменшає... Для наших драм, твоїх, моїх 
і Слав[инського], ми вже, певне, устроїмо «Théatre libre» , 
а тим часом якось-то буде, а може, буде й так, що як виставимо свої драми «на императорской сцене», то будуть тоді наші 
«генії» перед нами на задніх лапках скакати, «прийде коза до 
воза». Finalmente vedremo! Як же там твоя «Отрута»? впоряжена? Боюсь відповіді: «Я тут нічого не пишу»... А я пишу 
багато, і прозу, й вірші, і щось середнє між тим і другим, недавно написала чималий вірш «Поет під час облоги», мусить 
бути, вийшло непогано, бо навіть папа похвалив і порадив послати до друку. Voilà! 
Ну, бувай здорова, хочу ще Уксускові написати. Цілую міцно тебе і наших учащихся, а Гамб[арашвілі] кланяюсь. А що,
дуже він «потерпає»?  Бідний! «попався, жучку, в  панську 
ручку!» Ну, та, може, «Бог не выдаст»... До побачення!
Твоя Леся
P. S. Почала було Дора сама листа сорочити, та щось не вийшло 
нічого, окрім чорного моря, то вона й рішила: «Ти напиши, ти 
скоріше пишеш!» Воно таки лінкувате трошки!
Леся