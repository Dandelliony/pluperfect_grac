
25.ХІ.1904
Люба мамочко!
Не написала я тобі одразу і до сьогодня через те, що була в чималій агітації. Твій лист розбудив в мені такий порив, що 
ще хто зна, чим він скінчиться. Звістка про «оскудение» України аж до Матушевського=редактора вразила мене так, що я 
подумала-подумала — та й смальнула телеграму Славинському, щоб рекомендував мене в редактори «Южных Записок»!.. 
Даремне представляв мені Кльоня весь ріск сього проекта: 
переїзд зимою в Одесу (бо якби діло зладилось, то, може, прийшлось би і не ждучи весни їхати), одиноке життя, поки 
вдасться йому переїхати в Одесу, маса роботи не зовсім привичної; просив, нарешті, хоч не посилати телеґрами, поки він 
вернеться з суда та ще раз порадимось. Але я зарвалась і таки 
послала. Потім прийшла маленька реакція і сумніви вступили в свої права, та я вважаю і тепер, що коли діло зладиться, то 
я таки мушу їхати. Мені досадно, щоб вважалось, ніби українців-літераторів «просто нема», і досадно, щоб і такий, хоч 
не український, та все ж сприяючий і поки що єдино можливий орґан зовсім уплив з наших рук. Нарешті, манить мене 
мрія хоч який час пожити зовсім самостійно, при виразній 
і відповідальній роботі, роботі активній, як-не-як орґанізаторській. Як бачиш, не одна «сліпа богиня» владає мною, і те, 
чого я нізащо не зробила б ради конвенансів або фальшивих 
гордощів, я можу зробити ради того, чому служила ще з дитячих літ. Я не скажу, щоб мені се було легко, я почуваю, немов 
дві великі сили тягнуть мене в різні боки і розривають, але як 
не вмішається ще одна «велика сліпа» — Доля, то я таки піду за 
дивнішою богинею, літературою. Зрештою, ся жертва не така 
вже велика: Кльоня каже, що коли я переїду в Одесу, то і він постарається якнайшвидче переїхати туди, хоч би прийшлось 
починати знов усе спочатку, себто з безплатного «кандідата». 
Значить, розлука наша недовга буде, а прикро мені те, що 
справді я сим способом можу значно попсувати йому матеріяльний стан. Та що робити — c’est plus fort que moi
 — і Кльоня 
має благородство не докоряти мені за се, тілько все повторяє, 
що він «має надію, що в “Ю[жных] З[аписках]” редактор вже є». 
Ти, я думаю, не огорчишся ні моїм планом, ні тим, коли він-таки виконається. Навпаки, се повинно тобі бути приємно, що 
твоя дочка не така вже «рабиня», як ти думала, тому я і не боюся сповіщати тебе про се, хоч, може, з того ще й справді нічого не буде.
Оце отримала телеграфічну відповідь від Славинського: 
«Известие ваше сомнительно; пишу». Се, значить, він думає, 
що вже хтось знайшовся за редактора. Може… Ну, нічого, 
пождем.
У всякім разі ся телеґрама трохи бризнула на мене холодною водою; mir ist ich weiss nicht wie…
Не здивувало мене і навіть не огорчило, що на мою книжку нема отзивів. Положим, один був, в «Одесских Новостях», глупо зложений, але з добрими замірами. Може, через 
те іменно там був отзив, що Комаров конечне намігся послати в ту газету примірник «для отзыва» від себе. Може, тому 
в инших не було, що ми не схотіли піти за сим звичаєм, а се, кажуть, конечне потрібно, коли хочеш, щоб про книжку знали. 
Може, знайомим і ніяково писати отзиви про «авторский подарок», а хто-небудь чужий з редакційних людей і написав би. 
Зрештою, я ж і не покладала рожевих надій на свою «славу» — 
недарма тепер поети французькі йдуть… в прикащики! «Faistoi chroniqueur, mon ami Gringoire, fais-toi chroniqueur», — 
згадую я пораду іронічно-меланхолічну автора «La chèvre de 
Mr Séguin»V, і — марю вже про хронікерство хоч в «Южн[ых]
Записках», чей же, тоді хоч лаяти будуть!
Але будь тепер справедлива до галичан — вони не мовчали
ні на одно моє видання, і, власне, в тім краю, можу я сказати, 
nennt man die besten Namen, so wird auch der meine genannt., 
Будь ласка, пришли мені «1001 ніч» і «Оповідання» — я 
їх не маю і дуже ними інтересуюся.
Мені т[ьотя] Єля теж писала про мою книжку, спасибі їй, я 
дуже порушена її листом. Писав мені теж і Грінченко подяку 
und Complimente genug. Ну, а в печаті — мовчання. Та що ж, 
поділю сей фатум з Шевченком, в його компанії і се не сором.
Я теж хутко писатиму ще, не ждучи відповіді. А тепер кінчаю, піду слухати оперу «Борис Годунов» поки там що.
Мамочко, дорогая, бережись і будь здоровенька. Все буде 
гаразд, аби ти була здорова. Цілую тебе і всіх наших міцно.
Твоя Леся
К[льоня] клан[яється] всім в[ам].
Сей листок тілько до твоєї і папіної відомости
Щодо сліпої богині Феміди, то я сама з величезним трудом 
і дивною непонятливостю розбіраю тонкі періпетії її прилюдних і закулісних «священнодействий», а через те і неясно тілько можу писати про них. Та се і неважно. Можу сказати так: я 
не переїду з Кльонею з Тіфліса в инше кавказьке місто жити 
невінчана; поки є перспектива, що, може, за місяць-два чи 
хоч весною таки буде перевод з Тіфліса, то я не хочу завдавати собі сеї прикрости тут, бо тепер я нітрохи себе фальшиво не 
почуваю, всі відносяться до мене з повагою (та й яке ж би мали 
основання відноситись инакше?), ні натяків, ні косих поглядів я ні від кого не маю, а, певне, en qualité de M-me une telle
я почувалась би гірше серед тутешніх людей, від яких не сподіваюсь нічого доброго при ближчій знайомості, — тепер же 
я маю повну змогу зоставатись в дальшій знайомості, і нікого се не обіжає. Коли ж виясниться, що надія на перевод марна, ну, тоді вже відбуду сю «операцію» тут, вибравши якнайвигодніший момент (може, перед виїздом на літо додому абощо). 
Тілько се все в тім разі, якщо притьмом не прийдеться їхати 
в Одесу, бо вже тоді виходить трохи инакше — ми ще не вспіли 
гаразд обдумати, коли і де.
Я не можу так огорчатись за Лілю, як ти, мамочко. Може, 
вона більше щастя матиме, коли менше буде ради нього робити компромісів. А втоми великої не буде і в Празі, якщо ми поможемо їй і там пожити який час без зарібків. От було б добре, 
якби я стала редактором, тоді я могла б їй помогти багато!