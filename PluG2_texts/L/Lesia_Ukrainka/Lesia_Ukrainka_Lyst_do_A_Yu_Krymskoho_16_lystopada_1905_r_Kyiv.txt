
Київ, М[аріїнсько]-Благов[іщенська], 97
3.ХІ.1905
Шановний і дорогий мій товаришу!
Не озивалась я до Вас через причини пріватні та загальногромадські. Хутко після Вашого остатнього листу, — ще саме я збіралась на нього відповідати, — прийшлось мені раптом виїхати в Петербург, куди мене викликали ратувати сестру Дору, 
що поїхала було на курси та й захорувала. Ледве я туди доїхала, почався залізничий страйк, отже, писати й марне було б, 
та й була я дуже зайнята при сестрі.
Одволодавши Дору, я забрала її і привезла додому, — оце 
всього днів 5, як ми вернулись. Коли се позавчора приходить 
Ваш ученик і приносить книжки, тоді я зважила перше прочитати Вашого романа та тоді вже й писати. Але про нього 
далі, а тепер ще трошки про инше. Книжки п[анові] Стеш[енку] я вже передала, — він просить подякувати Вам. А Л[юдмилі] Черн[яхівській]-Ст[арицькій] не передала ще, бо її нема вже 
в Києві, вона поїхала в Баку до чоловіка (він там при війську 
лікарем), то я ще не маю її адреси і не знаю, чи вона вже доїхала. При сій нагоді скажу Вам, що вона на Вас дуже гнівається, бо Ви «зіґнорували» її, бувши в Києві і не зайшовши до неї 
«в хату плюнути». Не буду казати, чи вона має рацію (вона тепер дуже хвора і через те надто дражлива), але скажу, що на її 
місці мені теж прикро було б.
Було ж бо мені прикро і на моєму власному місці, поки я не 
отримала від Вас пояснення непорозуміння і не побачила, що 
в непорозумінні трохи винна і я сама. Але ж тілько трохи. Я, 
бачте, була на той час в Києві, і якби Ви хоч ненароком згадали про мене в розмові з паном або панею Грінч[енко], то вони б 
Вам сказали, що я тут, бо п[ан] Гр[інченко] бачив мене зараз 
же, як я приїхала (се було, здається, в переддень Вашого проїзду); та, видно, Вам не прийшлось до речі моє імення. Щодо 
моєї вини, то се так: я, несподівано для себе, виїхала з Гадяча на тиждень раніше, бо татко викликав нас усіх звідти для 
поради про різні нагальні справи, що торкались цілої родини. В мене була думка дати Вам знати з дороги, що я виїхала 
з Гадяча, та, признатись, я не одважилась, боячись, чи не буде 
се настирливо, бо ні на телеґрафічні, ні на листовні запросини я не мала од Вас ніякої відповіді, то думала, що, може ж, Ви 
й не збіраєтесь до нас ні тепер, ні взагалі, так нащо ж я маю настиратися Вам з тими звістками, де, коли й куди «кочує» наша 
вічно-мандрівна родина… «Настирливість» належить до моїх 
ідіосінкразій, і всі близькі до мене люде знають, що я в сьому пункті ненормальна навіки. Скажу Вам по правді, що я вже 
й в телеґрамі про Катеринослав не одважилась би додати слова запросин, якби мама не вмовила мене, що така відповідь на 
Ваш запит єдино натуральна і ніяк не повинна здатись Вам настирливою. Проте в останньому листі я вже більш інформувала Вас, ніж запрошувала, а далі вже й на інформацію рука не 
знялась. Реальної шкоди, може, з того й не вийшло, бо, може б, 
Вам все одно не було часу зайти до нас у Києві (Ви ж як метеор 
пролетіли!) або, зайшовши, не застали б мене вдома, — я одразу кинулась по всяких громадських справах, — але морально 
для мене було б легше не переживати того нападу «настирофобії», бо ті напади для моєї душі все одно, що для мімози сіроко… Се, може, просто хоробливо, але Ви, либонь, зрозумієте 
мене, бо й сами Ви людина хвора. Тілько не думайте, що я тепер «гніваюся» на Вас або маю якесь важке почуття, ні, далебі! 
Я бачу, що се все було так собі якесь непорозуміння, qui ne tire 
pas aux conséquences, або, з погляду фаталістів, бажання Долі, 
що має якусь невідому нам рацію не допускати нам бачитись. 
Fiat voluntas Fati, бо я в Москву на Ваші запросини, либонь, не 
зможу приїхати — не дуже-то тепер наїздишся посеред страйків, а до того ж, може, мені в грудні прийдеться тижнів на 2–3 
поїхати за кордон, то вже після того засяду на який час на 
місці, а то коли б знов не достукатись до сухот (з мене таки Петербург трошки випив силу, а як ще Прага вип’є, то не так вже 
багато й лишиться на Москву…).
Тут у нас проєктується аж три українські ґазети, то я, 
може, до котороїсь запряжуся, тоді вже кінець волі! Хоч 
з мене такий журналіст, «як за денежку пистоль», та на безлюдді й Хома дворянин, до того ж менше почуватиму свій «паразітізм», мовляв Ваш Лаговський, бо візьму на свою долю, 
либонь, найчорнішу роботу в мужицько-пролєтарській укр[аїнській] газеті, лишивши білу роботу чистої ідеолоґії в двох 
«інтеліґентних орґанах» непоетам. Такої ґазети, до якої я хочу 
пристати, давно вже виразно просять «голоси з народу», навіть гроші той народ готів на те давати, значить, моя робота там вже, безперечно, «паразітською» не буде, а за виразне 
число годин такої праці сподіваюся купити собі право необмеженої волі в обладі поезії і belles lettres, за яку нехай мене 
судить історія літератури, коли їй буде час займатися такими дрібницями, а на инші суди й пересуди я не вважатиму, 
прийматиму тілько поради, і то ті, котрі схочу. Се буде проба 
практичного рішення одної з тих траґедій, на які ділиться моє 
життя. Рішення неглибоке, бо занадто практичне, але треба 
хоч такого тим часом («временные меры» тепер в моді), а там 
побачимо… Лякають мене люде, що не буде мені часу на «вільну» поезію, я обороняюся фразою Ламартіна: «A-t-on besoin 
du temps pour prier Dieu?» a сама думаю: «Якось-то буде!..»
Тим часом в поезії я тепер обдарована несподіваною гармонією настрою моєї музи з громадським настроєм (се далеко не завжді бувало!). Мені якось не приходиться навіть нагадувати сій свавільній богині про її «громадські обов’язки», так 
обмарив її суворий багрянець червоних корогов і гомін бурливої юрби. Я навіть не розумію, яка приємність сій citoyenne-Muse воловодитись тепер з таким недолугим створінням, як 
я; на її місці я вибрала б собі поета з такою героїчною поставою, як V. Hugo,V, з голосом, як у Стентора, приставила б 
йому рупор до уст і гукала б через так вдосконалене знаряддя 
моєї волі на весь світ. Але, видно, в богів ніколи не було й не 
буде логіки, c’est à prendre ou à laisser… 
Однак і в мене логіки небагато: хотіла говорити про Вашу 
вже зроблену роботу, а заговорила про свою ще не зроблену, 
що, по франц[узькій] приповідці, личить тілько — дурням… 
Confiteor! mea culpa! 
Ваш роман я не переглянула, а таки прочитала durch und 
durch,
  хоч, простіть за правду, се не скрізь легко було. Не 
можу Вам, хоч і просите, сказати, що буде робити «читач» з Вашою книжкою, себто той читач, для яких звичайне пишуться всякі «предмови», бо я, на жаль, до таких читачів давно вже 
не належу і забула їх псіхолоґію. Я читач-літератор, а се порода «ненормальна», позбавлена спасенної «безпосередности», 
отруєна професіональною хоробою аналізу, і треба хіба надзвичайно гармонічного твору, щоб захопив такого читача і не 
дав ходу його тисячогранному аналізу. Ваш твір до гармонічних не належить (така моя щира думка), отже, я не можу ніяк 
згармонізувати мої вражіння (вживаю pluralis навмисне і свідомо) від нього, тому й буду викладати їх сепаратно, зоставляючи, звісно, за Вами право не читати сього викладу, коли не 
бачите собі з того «ні користі, ні втіхи».
Перш усього мені досадно було на Вашу передмову. Хоч Ви 
і впевняєте там, що Ви ні перед ким не виправдуєтесь, але ж 
инакше зрозуміти сеї передмови не можна як тілько так: вірте сумлінню, люде добрі, се не автобіоґрафія! І Ви, і Франко 
(передм[ова] до «Зів’ялого Листя») робите кепські прецеденти всім нам, писателям-суб’єктивістам, неначе ми обов’язані 
здавати справу «кому о том ведать надлежит», як ми заряжуємо нашим власним матерьялом автобіоґрафічним. Адже відповідь на літературні, як і на всякі инші, сплітки може бути 
тілько третейський суд чести або мовчання, а все инше може 
тілько погіршити справу. Властиве, Ви мали б право позивати 
до суду чести декого з Ваших «критиків», але як Ви вже того, 
завдяки Вашій лагідности, не робите, то Вам зостається тілько «перейти до порядку дня» над ними, бо й так вони Вашого 
слова не варті. Отож мені й досадно, що Ви таки вшанували їх 
словом.
Боячись сих добродіїв, Ви тілько мусіли зробити одну неконсеквентність, малюючи фіґуру Вашого професора: зробили його професором математіки формально, а надали йому 
всі ціхи філолоґа, або — білого грака, бо таких математиків, 
щоб так знали всякі мови, лінґвістіку і фольклор, щось-то світ
не вида́в. Зрештою, може, Ви се й не для «критиків» зробили, 
а для того, щоб дати своєму героєві якомога абстрактнішу спеціальність, але він-таки Вас не послухав і зовсім не дбав про 
математіку, а все ліз не в своє діло, розбіраючи всякі «фонеми», 
зовсім як лінґвіст! Дозвольте вже йому перейти на другий факультет в дальших частинах свого роману, бо жаль дивитись, 
як чоловік сей закопує свій лінґвістичний талан в землю 
з ультраплатонічної любови до математіки! Дайте йому катедру порівнюючої філолоґії абощо, — він на неї зовсім заслужив, 
а Ви йому щось доброго винні, бо й так вимучили його до краю 
безневинно. Однак простіть, мій товаришу, може, Вам сей тон 
не подобається, се він ненароком вийшов такий, а я зовсім серйозно відношусь до Вашого твору і зовсім серйозно страждала
над ним. Так, страждала, не в іронічному, а в простому і щирому значінню сього слова. Ті «сторінки», на які Ви натякаєте 
в Вашому останньому листі до мене, боліли мене. «Господи, та 
за що він мучить так самого себе?!» — думала я про Вас, бо чулося мені, що Вас мусіло страшно боліти, як Ви ті сторінки писали. Не могло се бути інакше, бо їх же й читати болить. Ви хотіли, певне, осягти тим правди — так? — хоч би й ціною муки 
своєї й читачевої, але Ви правди не осягли, бо перевершили 
її. Скажіть, хіба vivisectio in anima vili або хоч і nobili дає 
нам картину тієї душі або хоч помагає зложити ту картину? 
Я думаю, ні. Я думаю, що коли описати докладно найкращу, 
найблагороднішу людину, як вона їсть, як вона жує, як вона 
травить і т. и., то вона може спротивитись вкрай, і, може, знайдеться такий вражливий читач, що скаже: «Не їжмо, люде добрі, ліпше з голоду сконаймо, бо се ж таки естетичніше, ніж ота 
гидота з жуванням» і т. и. А другий, менше вражливий, скаже: «Ні, не так! всі життьові процеси неестетичні, надто як 
придивитись ближче, всі вони «звірячі», але з них нема виходу навіть у смерть, бо й вона «звіряча» і неестетична і веде за 
собою безліч дальших, може, ще неестетичніших, звірячих та 
ростинних процесів, — ми над тим влади не маємо, ми можемо 
тілько «надстройки» (або, по иншій термінолоґії, будови) над 
тими підвалинами виводити, а підвалини вже будуть такі, як 
єсть, нам зостається тілько присипати їх землею, щоб не тичіли голі перед нашими очима. Досить буде нам праці і траґедій 
над тими будовами і ніколи нам буде думати про підвалини». 
Так скаже «невражливий», і я стою по його боці, силоміць вгамувавши свої нерви, що тягли було мене зовсім в инший бік. 
І якби Ваш роман займався тілько «підвалинами», то я б зважила, що я даремне мучилась над ним, але ж він зачіпає й будову, і навіть її покраси, зачіпає оріґінально, а сам пройнятий 
такою щирістю саможертовною, що я не жалую часу і сили, 
вжитих з мого боку на «подолання» його. Мені жаль тілько, 
що Вам ті «підвалини» не дали довше й пильніше зайнятись 
рештою будови. От і Ваш професор так задивився на «підвалини» поводіння свого приятеля Володимира, що зовсім стратив критичне почуття і забув, за що, власне, він того приятеля 
судить і в чім оправдує його. Мені аж дивно було, як така чутлива людина — Ваш Лаговський — не бачить (і то аж до кінця) 
корінної грубости натури того Володимира і головного сімптому тієї грубости. Адже грубість та зовсім не в тих неестетичних сценах, з яких він, може, і не винен, як не винен з того, 
що їх завважив професор; грубість його в трактуванні «об’єкта» тих сцен, нещасної тії Амалії, до якої чомусь і Ви немилостиві, хоч вона таки б заслугувала якогось людянішого відношення, ну, хоч такого, як Зоя (хоч і тій не бозна-яка честь від 
Вас!). Чому то панич Володимир так уже певен, що він для «такої» Амалії якраз «рылом вышел»? — а може ж, якби вона була 
«трошки багатенька» (ну, хоч так, як Зоя), то «наплювала б 
і на нього, й на його батенька», мовляла пісня. Може, її пхає 
до таких паничів инший «звірячий» інстінкт — голод, та чим 
же сей інстінкт гірший від паничівського, що панич так звисока трактує сю дівчину? А якщо її натурі теж фізічно потрібні 
власне такі сцени, то і тим більше не йому б кидати в неї камінем чи болотом. Він ні на одну хвилину не задумався над тим, 
скілько днів вона потребує, щоб видихати таку сцену (а може, 
й не днів, а років, та ще й не сама…), адже ж і вона, щонайменше, animal, а не автомат; в якій формі виражається у неї та реакція? Він («рабоволоділець») заплатив, либонь, гроші їй за 
товар, a graeculus’oві за комісію, і більше його не цікавлять сі 
«об’єкти». Ні, він ще неначе винуватить за щось один з об’єктів, 
Амалію, — вже, далебі, не збагну за що. Грубість його не в тім, 
що він не вміє розрішити головної désharmonie de la nature humaine (і мудріші від нього люде не завжді вдатно з нею справлялись), а в тім, що він в цілій ділемі бачить тілько себе (якби 
не «tristitia»,V то йому б і ні гадки!). Він навіть професора заражає на який час тією грубостю, бо й той починає ідентіфікувати поняття «гріх» з поняттям «неестетичність», та вже 
аж нехутко домислюється, і то не до глибини, в чім, власне, 
був «гріх» його відносин з Зоєю; а то йому, проф[есорові], довго здавалось, що той гріх в неестетичности сцен та в фізічній 
реакції після них (якраз у сьому і нема ніякого гріха!), і, натурально, шукав ратунку від такого гріха в аскетизмі. Та що вже, 
коли той Володимир навіть автора трошки заразив, бо инакше я не розумію несправедливої байдужости автора до «козла отпущения» Амалії. Ви навіть понехтували інформувати 
своїх читачів про те, хто вона така: грекиня чи німка? гарна 
чи погана? молода чи стара? (скоріш можна думати, що гарна 
й молода, бо панич інакше, може б, таки не купив її) одно можна сказати напевне, що вона найубожша з усіх діячів романа, 
бо їй навіть з добродійности професора якось нічого не перепало, а таким Mädchen für Alles V звичайне хазяї мало платять, через те можна догадуватись, на що вона дається на підмову паничам. Ще можна догадуватись, що вона ліпша від 
панночок-грекинь з античними іменнями, у всякім разі делікатніша від них, бо на їх справді несмачні жартики реаґує просто — втіканням прожогом, дарма що з біди мусіла звикнути 
до всякої всячини. Ся рисочка, кинута Вами, може, й без намислу, трошки скрасила сумний зневажений образ сеї дівчини, але все ж, по-мойому, Ви ще винні якусь сатісфакцію сій 
безвинно зогиженій людині. Се ж занадто жорстоко — виставити людину на натуралістичне позорище і дати їй «без сповіді» загинути в опінії читача, все це тілько ради ілюстрації 
найменше інтересного з діячів романа. Бо, справді, Володимир мало інтересний, і всі його сповіді його не ратують — принаймі в моїй опінії. Я цілком згожуюсь з ним, що він еґоїст, 
але се могло б не шкодіти його інтересности, якби він не був 
такий прімітивний; а то ж його масні жартики своїм убожеством змісту просто до розпачу доводять, і численні та одноманітні переходи від tristitia до laetitia et vice versa наганяють 
нетерплячку, надто через те, що Ви їм даєте таке вже занадто просте, фізіолоґічне пояснення. Адже проти голої фізіолоґії нічого не поможе література, бо се не її спеціальність, тут 
уже треба Мечнікова, чи Крафт-Ебінґа, чи я вже не знаю 
кого, тілько не белетріста. Єдине, що інтересне в сього панича, се його ідейно-науковий нігілізм, і, мені здається, Ви помилились, шукаючи йому коріня в самій тій tristiti’ї, скоріш вона 
від нього походить, ніж він од неї, бо на се є натяки в Володимирових сповідях. Але Ви сих натяків не розвинули до кінця, 
і через те вся фіґура вийшла мало зрозуміла, тому й шкода, що 
вона стілько місця займає.
З далеко більшим почуттям міри обмалювали Ви фіґури 
молодших Шмідтів. Се ґраціозні сільветки, і зовсім зрозуміло, 
чому професор міг одразу очаруватися ними, а потім розчаруватися (тим часом з Волод[имиром] ся справа неясна). Тілько ж 
ґенезіс всього відношення проф[есора] до Шмідтів мало аналізований. «Читач» його, певне, не зрозуміє. Але я, здається, розумію, бо мені близька така псіхолоґія, як у Вашого професора. Він, здається, з тих натур, що як кого полюблять хоч би 
випадком («по несчастью»), то вже в них таке почуття, немов 
вони присягою обов’язались любити довіку під карою стати 
«зрадником» у власних очах. Тілько ж для того «випадку» треба чогось більшого, ніж звичайної привітности, яку спочатку 
виявили Шмідти, — Ви тут якийсь момент проминули, — здебільшого так в’яже або «спільність долі», або «зграйність душевних струн», хоч би тілько ілюзорна, а Ваш профессор, здається, одразу бачив, що він і Шмідти, властиве, різного тіпу 
люде. Поминувши сей момент, далі вся історія відносин професора з Шмідтами і зрозуміла, і тонко написана, і не з одного погляду інтересна. Тілько ж вона не доказує, а скоріш провалює ту аскетичну ідею, яку Ви поклали за Leitmotiv y свій 
роман. Мені здається, що тілько аскетам і трапляються такі 
історії, як Лаговському з Шмідтами та з Зоєю. Єдиний спосіб, 
щоб «природа» не лазила «без доклада» в вікно, се — пускати 
її в двері, то, може, вона тоді більше поважатиме визначені їй 
Sprechstunden. Инакше вона видумує всякі «іскушенія св[ятого] Антонія», які й не сняться звичайним, не святим смертним. 
Коли шукати «моралі» в сьому романі, то вона така виходить 
malgré Vous. Але «мораль» завжді неглибоко сягає, а Ваш роман сягає глибше: він показує причини аскетизму, умови його 
розвитку та псіхолоґію людини, що не з власної волі попала 
в становище аскета, не властиве їй по природі. Найінтересніші місця Вашого твору се ті, де Ви показуєте соціолоґічний та 
псіхолоґічний підклад такого аскетизму, і менше інтересні 
ті, де Ви «бичуєте» істерію та фізіолоґію, бо їх, бідних, і нема 
за що бичувати в цілій сій історії. Істерія ж тут не причина, 
а наслідок лиха, а фізіолоґія — що́ з неї візьмеш? вона собі жінка проста і мало розуміється на ідеалах. Нехай вона й винна 
з того, що Ваш герой здатен був почувати голод і мусів заспокоювати його, а для того розбив собі нерви такими лєкціями, 
як з тим «П’єром», — так їй же всякі обвинувачення як горох 
об стіну, вона знає одно: «Як не будеш їсти, то будеш голоден», 
а більш їй ні до чого діла нема. А «нервища» вже й зовсім не 
винні, що їх розбито. Що ж до вини отаких Бобрових та судиїх, то тут уже діло не так просто, — вони можуть ратунку шукати в соціолоґії, та ще хто зна, який вона їм ратунок дасть…
А який прекрасний у Вас епізод з тим «генералятком»! Всі 
гріхи Вашої книжки да простяться Вам за нього! От де траґедія, і яка глибока! Ні, тут уже не істерія винна, що Лаговський 
не дав собі ради з сим контрастом і не знав, що з ним почати. Се ж ділема клясового антаґонізму і вселюдської солідарности! І як вона у Вас крісталізувалась в такий чудово прозорий, поетичний образ? Се вже справжній «секрет поетичної 
творчости»… Аж мені шкода, що сей момент проминув, мов 
искорка, і що так мало видимого зв’язку Ви показали межи 
ним і дальшою всею історією, хоча зв’язок сей, безперечно, є. 
Може, якби те «генералятко» було не таке небесно-сімпатичне, 
то й всі відносини Лаговського до генеральської родини Шмідтів склалися б одразу інакше, тоді, може б, для дезілюзії досить було б сцени «наймання» школи… Мені здається, що Лаговський пробув стілько часу в неволі у генеральського сина 
Володимира Шмідта (се була правдива єгипетська неволя!) за 
те тілько, що в свій час не хотів заспівати тому «генераляткові»: «Ах ты, воля моя, воля»… Чи Ви з сим не згожуєтесь?
Вони таки «генерали», тиї Шмідти, а все ж Ви їх трохи 
скривдили, надто Володимира. Треба було більше показати, 
чому вони такі, се й об’єктивніше вийшло б та й інтересніше. 
А то є зовсім незрозумілі incohérences, як, напр[иклад], оте 
вигнання вчителя з дрібними дітьми, [хворими] на малярію, 
з боку таких, здавалось би, нежорстоких і непоганих людей, 
як Шмідти. Трудно зрозуміти теж, чому у Володимира такий 
вже дуже «пошлий» стіль в той час, як брати його зовсім «добре виховані». Невже тілько через те, що він гірший на вроду? 
Його цінізм скоріш прикащицького, ніж генеральського стілю (власне, стілю, бо зміст буває у цініків всякого виховання 
однаковий), — від нього вже, дійсне, «вуха в’януть».
Скривдили Ви, здається мені, й Зою. Не віриться мені, 
щоб вона так-таки тілько з «жіночої гордости» віддала себе 
професорові, адже «гордість» тая була б ліпше загожена, якби 
Зоя, власне, не віддавала себе, — се ж і вона сама признавала. 
Нехай се був і «звірячий інстікт», але се таки щось ліпше, ніж 
холодне кокетство. Вона за той інстінкт уже досить покарана 
реакцією холодної огиди з боку професора, бо для «гордости» 
се вже найгірше! Вона все-таки була делікатніша з Лаговським, 
ніж він з нею, вона хоч намагалася говорити з ним, «ніби щиро, 
ніби турбуючись», а він говорив «тупо й індіферентно», зовсім 
не дбаючи про її «жіночу гордість», яку вона зламала для нього. Нехай у нього се був еґоїзм хворого, але здорові, занадто 
здорові люде теж мають свої права, яких ми, люде хворі, часом не поважаємо так, як би слід, і тоді здорові стають жертвами хворих. Зоя таки вийшла жертвою, дарма що Володимир, 
забувши себе самого, важиться називати її «такою», дарма що 
веселій «трапезундській вдовичці» немов і не до лиця бути 
«жертвою», але воно так вийшло. Всі чотирі паничі говорили 
їй навперейми компліменти, дратуючи тим «звірячі інстінкти» сеї прімітівної натури (а се ж одразу було видно, наскілько 
вона прімітівна), попросту гралися нею, а як у бідної грекині 
заговорила кров, то її за се покарано індіферентністю та епітетом «такої» (се ж правдивий крик муки: «Господи! та коли ж 
сьому кінець?»).
Професор її рівняв до квітки, а як та квітка стратила для 
нього свої чари, то він, влегшаючи свою душу сповідею, розплескав про її пригоду з ним Володимирові, знаючи добре 
його «стіль», забувши, що Вол[одимир] зовсім чужий для Зої 
і що, може, вона зовсім не хотіла сповідатись перед цініком 
Вол[одимиром] в своїх інтімних справах, хоч вона і «легка». 
Се кидає тінь на образ професора (взагалі дуже сімпатичний 
і людяний), та се і єсть його властивий гріх супроти Зої і супроти себе — він зневажив тим у ній людину, — инакше був би 
не гріх, а просто помилка.
Не знаю, чи було се Вашим свідомим заміром покласти сю 
тінь на Вашого героя, — Ви, здається, трошки инакше розумієте його «грішність», — але таке моє вражіння. Те, що він називає своїм «гріхом», на мою думку, зовсім ніякий [не] гріх, 
а просто нещастя, бо покохати саме тіло, не знаючи душі, мусить бути дуже гірко і страшно. Він картає себе за те, що ідеалізував Зою, але що ж, коли вже така прізма в його очах заложена; ну, запевне слід було йому розвідати перше її світогляд, 
думки і почуття (а «минуле» можна б у всякім разі лишити 
в спокою, якби Зоя не мала охоти сповідатись), але професор 
не мав часу на те, бо той порив налетів на нього, як вихор, не 
дав і спам’ятатись. Професор так само «винен», як «винні» бувають 16-тилітні дівчата. В сій історії вже більше подібний до 
гріха факт деклямування турецької пісні (тоді ще проф[есор]
був неначе «в здравом уме и твердой памяти» і міг би тямити, 
що так можна й збаламутити «вдовичку»), дарма що сей факт 
виглядає зовсім естетично… а все инше, неестетичне, то вже, 
на мою думку, не гріх, бо чинилося в стані афекту. Гріх тілько 
те, що професор і потім забув у Зої дошукатись людини, щоб 
судити її по-людськи, коли вже хтів судити, так само, як Ви 
забули людину в «об’єкті» Амалії, чого я ще досі не можу Вам 
забути.
Що професор Лаговський до кінця не зовсім розуміє своїх 
Шмідтів, се натурально і не псує вражіння, але що автор їх 
розуміє не до кінця, а через те і читачам не поясняє, се таки 
шкодить романові. Чи дозволите мені дати свою інтерпретацію? Мені здається, що німецьке та московське походіння 
тут мало що значить, хіба так, як кольорит для темпераментів, але й темпераменти тут не так важні. Мені здається, що 
все походить від браку виразного змісту в їх житті, вони всі
більш-менш «нігілісти», одірвані од живого ґрунту і глибоких 
інтересів. Їх батьки, певне, не були такими, через те й виховали таку міцну расу, але змісту свого духовного не вміли їй передати, може, того, що раса тая вже попала в инші умови, не 
ті, в яких сами батьки розвивались. От нащадки сі — теперішні Шмідти — і стали ділетантами у всьому: невідомо для чого 
управляють «культурні участки» на Кавказі, хоч їм про самий 
той Кавказ з його культурою чи некультурністю зовсім байдуже, він їм «не горить і не болить»; невідомо, чому старший 
син правник, другий медик, а третій поет, бо, властиве ж, їм 
байдуже про всі ці спеціальности, вони перші готові глузувати з того всього (переконаний, щирий декадент вразився б 
«амеопою без музору», а молоденький Шмідт тішиться нею, 
як забавкою). Часом їм прикро за власний нігілізм, от як Волод[имирові], але вони не знають, чому, власне, прикро, чому 
варто б їм жити инакше, а що їх ніхто не навчив заглублятись 
в такі речі, то вони намагаються просто стряснути з себе 
такі настрої, шукаючи собі нових забавок. Вони люде зовсім 
не злі, тілько занадто звикли вважати самих себе суб’єктами, а всіх инших об’єктами і хоч як часом люблять вони тих 
«об’єктів» (адже Лаговського вони, безперечно, любили), все-таки не здатні вважати їх рівними собі, а не то вже щоб вищими, і звідсі вся їх грубість. Се правда, що Лаговський під час 
хороби міг здатися кожному нудним, але Шмідти не показали б йому так виразно сього, якби вважали його зовсім рівним собі, не об’єктом тілько своєї приязні. Вони поважали б 
право кожної людини бути часом хворою, неінтересною, навіть нудною в товаристві близьких і рівних собі людей. Вони 
менше б прогрішили супроти свого друга, якби просто сказали йому: «Ти пробач, але ми хлопці молоді, глядіти хворих не 
звикли; як ти одужаєш, то ми знов ходитимем з тобою, бо ми 
тебе дуже любимо, тілько незугарні розважати». І він, певне, 
простив би їм, тим часом як не простив «тонкого» цітування 
з Надсона та Пушкіна, бо то справді трудно було простити. 
З того вони не винні, що він давав зміст спільним розмовам, 
а не вони, і тут ще не було чого йому в них «розчаровуватись», 
бо що ж робити, коли він був розумніший і розмовніший від 
своїх друзів, адже він їх не за конверсації любив, а перш усього за їх любов, тілько в любові тій можна було справді «розчаруватись» після «поетичних цітат». Тілько все ж і він не зовсім 
правий супроти них: бо він сам ще гірше розбалував сих і без 
того балуваних життям людей. Він тілько бавив їх і ніжно пестив, а ні разу не сповнив проти них тяжкого обов’язку друга — 
être parfois incommode,
 він, обороняючи свідомо свою ілюзію, 
не тілько не відкривав їм очей на їх нелюдяні вчинки й почуття, а ще й свої очі заплющував. Через те сповіді Володимира стілько ж були корисні для сього панича, скілько бувають 
вони для дам-католичок в модних конфесіоналах перед ґалантним abbé. Лаговський ні разу не сказав Вол[одимирові]: 
«Дайте Ви спокій тій tristitia та естетичним самоугризеніям 
за фізічний “бруд” Вашого поводіння, а згадайте хоч раз про 
звичайну людяність, то, може, трохи чистіші станете». Кожен 
має право на еґоїзм, але нехай же і чужий еґ[оїзм] поважає. Ні, 
Лаговський ще й хвалив Вол[одимира] за цінічне «розперізування» своєї «душі» і не бачив, що душа в сьому ніякої ролі не 
грала, бо ще гірше закутувалась у несвідомість від тих сповідів. Лаговський не поміг Вол[одимирові] в його побиванні 
над своїм нігілізмом — то ж була справді серйозна хвороба — 
і збував його жартами про tristitia, коли зовсім не в ній корінь 
(инакше більшість людей були б такими нігілістами). І хто зна, 
може, Лаг[овський] тим поміг загасити ту искру Божу, яка часом виблискувала в душі Волод[имира], от, напр[иклад], після 
читання політичних віршів Гейне та часописі «Права»; може, 
який Прометей зумів би з тієї искри ціле багаття розпалити, 
але Лаговський не був тим Прометеєм, і се вже не Володимирова вина, — може, й не вина Лаговського, але ж і не заслуга, 
за яку варто любити. Лаговський міг би сказати просто: «Ви 
справді хворі душею, але я корувати вас не вмію, тілько я люблю вас і хотів би помогти вам найти ліпшого лікаря, ніж я». 
Може, се одно положило б початок одужуванню Вол[одимира] та й не довело б до взаємного «розчарування». Але Лаговський трохи сам заразився від своїх друзів (бо сам по собі він не 
такої вдачі) отим поглядом на людей, як на «об’єктів», що мають нас тілько бавити або тішити, і в його жалю за ними мені 
чується трохи жаль дитини по знищеній забавці, ні, дитина 
часто буває альтруїстичніша, бо не раз, розбивши сама ляльку, 
плаче над нею: «Бідна ляля!» А Лаговський плакав: «Бідний Я!» 
І не жаль йому було ні Зої з її зламаною гордістю і забрудненою славою (адже ж і він докинув того бруду на неї), не жаль 
було і Шмідтів, що несвідомо втратили найбільший в світі 
скарб — приязнь. А може ж, і їх боліла тая втрата? Ми сього не 
знаємо, бо ні Лаговський, ні автор про те не згадали. Правда, 
єсть якийсь натяк і на те, але побіжний і невиразний… а шкода, бо роман вийшов би глибшим, якби всі його діячі не були 
такими крайніми «суб’єктівістами». Але й так се вийшла не 
«амеопа без музору», а думлива і чутлива річ, з тілом і крів’ю, 
з серцем і душею. Рівности б тілько (всякої рівности) їй більше 
і більше гармонії! Та на се є надія. Як Ви скажете, товаришу?
От Вам і ціла розправа з моїх «вражінь» вийшла. Тілько чи 
мали Ви терпеливість, щоб її прочитати?
А щодо тої практичної поради, якої Ви просили у мене, то 
я Вам от що скажу: таки не ваділо б скілька карточок вирізати 
з Вашого роману. Ви сами знаєте яких.
Не всі ж «чителники» такі «обстріляні птахи» в літературі 
всякої школи, як я, то, може, иншому й книжка випаде з рук, 
а се буде шкода, на мою думку. Та й ідея Вашого твору зовсім 
не вимагає такого naturalisme à outrance, скоріш навіть затемнюється ним. Не мучте Ви себе стілько другий раз, щиро прошу Вас, дорогий товаришу, бо я виразно почуваю, як тяжко 
Вам сей натуралізм дається (ну, хоч би ота сцена з гризінням 
пальця!..). А тим часом у Ваших лірічних віршах (вони ж Вас 
менше мучать?) далеко більше живої правди, ніж у сих натуралістичних «протоколах вівісекції». Може, тому я здатна любити Ваші вірші так, як, певне, ніколи не зможу любити сього романа, хоч він гідний всякої поваги.
Певне, Ви скажете (або мовчки подумаєте), що в моїх «вражіннях» є чимало спеціально жіночого. Не раз і мені пригадався, пишучи, Ваш дотеп на жінок: «Ви маєте рацію, але мені 
здається инакше», тілько ж се не таке дурне речення з боку 
жінки, як воно видається одразу. Бачите, мужеська «рація» 
в погляді на деякі справи дуже однобока, тому ми доповняємо 
її своєю «рацією», може, теж однобокою, але тілько з них обох
може вийти щось ціле і справедливе (ми тілько не звикли одважно казати «я маю рацію», а кажемо несміло «мені здається», mais c’est une façon de parler). От, напр[иклад], в погляді 
на Амалію і Зою Ви з Вашими героями una pars, a я і ті жінки — altéra pars. Отже, не забувайте відомого юридичного 
правила…
Написала я недавно одну невелику драматичну поему і хотіла б присвятити її Вам, але то в тім разі, якщо вона Вам 
справді до душі припаде, а не так тілько «нічого собі» здасться. 
Я занадто горіла, як її писала, і її ідея занадто мені близька, 
щоб я присвячувала її тому, хто буде для неї «ні гарячий, ні 
холодний». Будьте їй ворогом або другом і скажіть мені щиро, 
що і як Ви про неї думаєте (отак, як я про Ваш роман сказала). Я Вам її згодом пришлю, а Ви мені потім одішліть (так, як 
уже раз було), тілько дуже довго не тримайте, бо вона рветься 
в світ, хоч і не знаю я, чи судиться їй побачити його хутко. Я її 
спиняти не буду, нехай летить, — коли попи не ззідять, бо вона 
на релігійно-соціальну тему, ще «гірша» від «Одержимої». І Ви 
трохи винні в її нарожденні, бо розбудили в мені думки в сьому напрямі своїм листом, де є слова про Євангеліє і Вашу сперечку про нього з Вашим старим учителем. Тому мені здається, що моя поема рідна Вам, і я б хотіла зв’язати якось Ваше 
имення з нею. Але се, як Ви схочете і позволите.
Ваших «Сассанідів» я ще не читала, проте дякую за них, як 
і за роман. Ви знаєте, я люблю Ваші наукові твори, хоч я і кругла профанка в таких матеріях. Я люблю їх стіль, їх тон. Куди 
діваються Ваші нерви, як Ви пишете такі речі? Так, наче Ви 
античний, врівноважений тілом і духом еллін, як пишете їх. 
Такий кольорит я тілько на Акрополі бачила!
А чи не годі вже мені балакати, — як Ви думаєте? Ну, та вже, 
либонь, не хутко другого такого листа напишу — от нехай-но запряжусь в «обов’язки», то вже не до балачок буде… 
А все-таки воно часом нічого й запрягтись, аби по своїй волі. 
Будем якось жити, товаришу. Evviva la vita!
Тут багато противного в відносинах поміж земляками, 
але я не хочу на те дивитись, ані думати про нього. Про́бувала в Петерб[урзі] виступити проти москалів-централістів,
та щось петерб[урзькі] газети не дають ходу моєму листу. Ну, 
і цур їм, без них обійдуся.
Знаю, що це зараз, як ляжу спати, будуть снитись мені червоні корогви, — переслідує мене сей сон!..
Бувайте здорові, товаришу милий.
Л. Косач