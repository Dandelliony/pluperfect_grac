
Київ, Маріїнсько-Благов[іщенська], 97
4–16/X.1899
Дорога панно Ольго!
Не хутко Ви зібралися мені написати, та й я Вам не зараз, а все 
через ту саму причину: не було часу (от і як же нам стати 
«слов’янськими Шекспірами»?!). Було часом так, що ледве чі 
могла шматок хліба ззісти. Спочатку треба було хоч якось трохи куток собі вибрати і прибрати, далі виїздила Ліля до Петербургу, то знов було не до писання, а ледве трохи втихомирилося, то втягли мене до літератури. Минулого тижня мала я 
відчит про нові напрями італьянської літератури (Ада Негрі 
і д’Аннунціо), а що до сеї теми прийшлось чимало різних сонетів etc. перекласти та й саму розправу написати, то зайняло се 
кілька днів шаленої роботи. До того ж мусіла ще собі і вбрання якесь приладити, бо то з моєю машиною (кайданами!) не 
кожну сукню можна убрати, отже, пошила собі власноручно 
чорну blouse-fantaisie, — се знов зайняло кілька днів марудної роботи. Читала я в тутешньому Літературному товаристві, в присутности 120 осіб, — не багато людей, але для мене 
досить. Відчит мій сподобався, і тепер маю його десь надрукувати. Се був мій перший прилюдний відчит, і мені самій 
дивно, що я не боялась, читаючи, бо взагалі вважаю естраду 
якимсь Blutgerüst. Маю в замірі ще два або й три відчити, але 
то ще згодом, тепер є багато иншої роботи. Тілько сьогодня 
і завтра нехай робота пожде: я взялася до листів, бо инакше 
страчу всякі зв’язки з людьми, вже «найвисший час» відповідати на давно отримані листи. Вираз «найвисший час» я вичитала в одному галицькому письмі, отже, галичане не мають 
чого дорікати Вам німеччиною, бо сами перекладають до слова з німецького!
Так от бачите, взялась я до роботи. Купила собі крісло, 
приставила свого столика-impromptuV і пишу, а як не пишу, 
то шию, а як не шию, то вчу Дору або ще кого «началам премудрости». Дору я прийняла до себе в хату, отже, вона тепер під моїм безпосередним «згубливим» (як казав один патріот) впливом. Правду кажучи, воліла б я жити сама в хаті, 
але се було б не по правді, бо тоді инші мусіли б жити втрьох 
(мама, Оксана і Дора), а я ще не так погрязла в егоїзмі, щоб на 
таке пристати. Врешті, Дора мало мені заважає, бо лягає спати рано, а встає пізно, а я, як Вам відомо, Nachtvogel, і відколи 
в Київі, то рідко можу заснути раніше 2 г[одини] ночі, дарма 
що зуби вже не болять (я вже їх поправила).
Здумайте, до чого мало було часу — я тілько вчора вперше 
могла заграти як годиться! хоч фортепьяно вже з тиждень як 
привезене. Правда, раз серед найгарячішої роботи вирвалася 
і заграла Вашу наймилішу «Poème Erotique», (якби Ви могли її чути там на своєму Новому Світі!). A propos, я не забула 
про бретонську легенду і просила її у п. Лисенкової, але вона 
ще не знайшла її для мене серед хаосу нот, — піду завтра правити. Треба завтра і до Люді піти, випросити Вашу «Некультурну» на прочитання, Людя хвалилась, що має її. Будьте ласкаві, подякуйте п. Стефаникові від мене за його «Синю 
книжечку» (нащо її видали в зеленій обложці — es ist etwas 
komisch), я зробила б це сама, та не знаю його адреси. Гарні 
його нариси, тілько сумні невимовно… врешті, вся наша література веселістю не відзначається, часом як начитаюсь її (не 
виключаючи і власних творів), то так і хочеться сказати з розпачем Гамлета: «Най дьявол носить смуткове убрання, а я надіну ясні кармазини!», і, певне, я се зроблю, тілько ще не зараз, 
потрохи звикатиму, оце ж почала червоні капелюхи носити…
Рада я, що Київ лишив по собі у Вас такі добрі спомини, а то 
панове галичане дуже його нам знищили, так лають та дорікають, що нам лишається тілько в груди битися та «Mea culpa»V
повторяти. Однак я сього не роблю, бо маю взагалі нерозкаяну натуру, а волосся моє і так попіляте, то пощо маю його попілом покори посипати? Тим-то я і з паном професором (антипатія п. Кобр[инської]) преломила копіє за українську молодь, 
що справді не така вже нікчемна, як він гадає. Між иншим, 
сей професор знищив страшно мою «Блакітну троянду», казав, що я собі нею попсувала репутацію і тепер мушу поправити свою славу иншою драмою. Тут уже я не ламала копія, 
а як щира правовірна спустила очі додолу і мовила: «Постараюсь, шановний добродію»… Запевне, моя драматична репутація тепер не високо стоїть в Галичині. О, je mer’sch, je mer’sch! 
du, juter Gott! a нарешті — schadet nichts, як казали в нашій 
клініці.
5–17/Х. От і на другий день лишився лист! Се я так листи пишу.
Щоб не забутися, зараз адреси напишу: 1) моєї братової: 
г. Юрьев, Лифляндской губ., Пеплерская ул., № 5, Александре 
Евгениевне Косач; 2) моєї дядини: Киев, Паньковская ул., № 14, 
Людмиле Михайловне Драгомановой. Тепер пишіть листи, 
коли хочете. Вчора отримала лист від братової, згадує і про 
Вас, зробилисьте на неї добре вражіння.
Не знаю, що такого, чогось мені буква за букву заскакує, так 
бридко сьогодня пишу, що страх, відай, пора кінчати листа. 
От ляжу і буду читати.
Була сьогодня у Люді, просила Ваше оповідання, та вона 
не дала, десь заложила далеко між папірами, обіцяла завтра 
знайти.
Ей, приїздіть, панно Ольго, знов до мене, та будемо собі знов 
szare godziny справляти! і чай будемо пити «не отвратительный», і Гріга гратимем, і я Вам страшні драми та дикі фантазії 
розповідатиму, та й залетимо обидві ins Blaue hinein!V A тим 
часом бувайте здорові, liebe, ferne Freundin. V Мама, і Лисенки, 
і Стар[ицькі] Вас вітають, і дядина теж.
Ваша Л. Косач