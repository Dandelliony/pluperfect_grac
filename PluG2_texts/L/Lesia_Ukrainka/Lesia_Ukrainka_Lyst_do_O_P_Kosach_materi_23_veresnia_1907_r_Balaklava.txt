
23 вересня 1907 р. Балаклава
10.IX.1907 
Люба мамочко!
Я отримала твого листа саме в той день, коли вже хтіла посилати телеграму з запитом про твоє здоров’я, через те подвійно була рада з того листа. Але звідки се така халепа — от уже 
именно «на гладкій дорозі!» Все-таки добре, що се хоч не 
перелом, бо хоч ті розтягнення і вперті, а все ж перелом гірше і небезпечніше. Тепер тілько треба витримати, щоб нічим 
не надвережувати ноги, а за це то я боюся, знаючи, що ти не 
дуже-то вмієш витримувати до кінця скілько-небудь затяжну курацію, але надіюся, що, може, Ліля не так ще хутко виїде, то вона вже догляне. Я не писала сії дні тобі на відповідь, 
бо дуже була занята «улітами». Під впливом «осаждающих» 
мене просьб від усяких редакторів збірників (очевидно, мода 
на альманахи вернулася) я заходилась кінчати не тілько ту 
драму, що сей рік почата («Руфін і Прісцілла»), але й давно почату, та відложену в довгий ящик драму про скульптора серед 
пурітан, і взялась до неї дуже ретельно, бо щось мені чується, що як не скінчу тепер, то так вона вже й залишиться, а мені 
її шкода — es liegt mir doch etwas daran. Тілько оце на скілька 
день зважила зробити перерив, бо почала було перетомлюватись, а там знов приймусь. Тут час і обставини дуже сприяють 
такій роботі, бо клопоту з господарством не маю ніякого, маючи обід і вечерю від хазяйки, до того ж і К[льоня] не потребує 
«ухода», бо настілько зміцнів, що все собі робить сам та ще 
й мені часом де в чому (напр[иклад], в переписуванні) помагає. 
За цей місяць ні крові, ні підвисшення темп[ератури] у нього 
не було, та й кашель дуже зрідка озивається, бувають такі дні, 
що й зовсім не кашляє. Ми се поясняємо собі надзвичайно 
чистим повітрям нашого теперішнього мешкання, бо різко 
замітно зменшився кашель, як тілько ми спровадились на сю 
дачу. Тут хоч не дуже тепло, зате пороху зовсім нема і нема 
тої тісноти, що робить «центр» Балаклави таким загиженим 
і противним. Навіть часті переломи погоди — се ж тепер теє 
«равноденствие» — досі не зробили видимої шкоди здоров’ю. 
Тілько втому К[льоня] досі переносить дуже погано, як тілько 
попише або почитає трохи більш ніж слід, зараз перестає їсти, 
блідне і якось прив’ядає. Та все ж потрошку хоче щось робити. От просив запитати тебе, чи не придались би до «Рідного 
Краю» критичні замітки про новітні збірники народніх укр[аїнських] пісень, се мав би бути ряд нарисів (на скілька номерів) 
під спільним заголовком; мають бути розглянуті збірники 
галицькі (Людкевича, Ів[ана] Колесси, Філ[арета] Колесси) і видані в Росії (Ліньової, Конощенка і т. и.) — матерьял 
чималий, публіці маловідомий, а досить цікавий. Виклад має 
бути популярний (як в тій рецензії, що так було сподобалась 
тобі). То ти напиши, чи воно придалось би (може, часто друкувати щось про музику та етнографію «Р[ідному] Краю» не до 
проґрами абощо), а «якщо той», то хутко й отримаєш якийсь 
«матерьял». Я тепер в періоді викінчування, то, певне, докінчу 
і давно обіцяну «Р[ідному] Кр[аю]» поемку, — досі не зробила 
сього не з браку охоти, а з браку відповідного сій темі настрою. 
З коротших віршів якось не знахожу «достойного», може, згодом що-небудь кращого напишу, то надішлю. 
Чи ти, мамочко, не знаєш адреси Олеся (vulgo Кандиби)? 
Мені б хотілося щось йому написати, та не знаю куди. 
Щодо постійних співробітників, то чи не попробувала б 
ти списатися з Капельгородським (адреса є на «Просвіті»), — 
з нього виробляється нічого собі публіціст, і, може б, він навіть 
міг в Київ переїхати, якби мав там постійну роботу, — щось він 
наче натякав про се в листах до земляків. 
Чи приходив до тебе Пахаревський в справі «Блакітної 
Троянди»? Він з товариством хоче її ставити і писав до мене, 
просячи ценз[урного] примірника або виправленого тексту. 
Я його направила до тебе, щоб попросив тих коректурних аркушів, що вже мусять бути готові у Кульженка. A propos, як 
там з тим дальшим друком? Я б хотіла, щоб ролі розписувалися з друкованого, а то там чепухи якої-небудь понаписують, 
не розібравши гаразд, та так і вивчать. Дуже хотілось би знати, 
як з тим справа стоїть. 
Як же в нас дома? Чи вже знов хто куди поїхав — Ліля, Оксана? На коли призначено Микосевий шлюб? 
Міцно цілую тебе і всіх наших, хто є при тобі. Кльоня кланяється і вітає всіх вас. Поправляйся ж, люба мамочко, і, пробі, не спішися виходити з хати! 
Твоя Леся 