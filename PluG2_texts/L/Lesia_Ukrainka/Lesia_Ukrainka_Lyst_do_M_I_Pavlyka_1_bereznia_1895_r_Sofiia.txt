
17.ІІ. 1895
Шановний друже!
Посилаю Вам спис творів, що Ви просили, дядько сам його 
дав і сказав мені, що дошукуватись тут у бібліот[еці] його 
всіх творів рос[ійських] — даремна праця! Бо він і сам не знає 
вже, де вони були друковані і чі єсть вони у нього, чі ні. Прийшлось би хіба скрині з старими шпаргалами розрити, та й то 
хто зна, чі не задарма. Він уважає, що досить списати важніші праці, лишивши на боці рецензії, замітки і т. п. Він рішуче 
застерігає, щоб і не пробувати говорити про його рос[ійські] 
остатні праці під псевдон[імом], бо тим можна накликати халепу велику на добрих людей. Що ж зробите! колись, може, 
прийде слушний час, коли виявиться все. Врешті, про ті праці і так ті, кому треба знати, знають.
Від себе скажу, що готова і далі помагати Вам, в чому треба, 
для Вашої праці.
Дядькове здоров’я все не добре, кашель і їсти трудно. Здається, за остатні два теплі, зовсім весняні дні йому стало краще, але сьогодні, на лихо, знов ударила зима і знов йому погано. Будем все ж надіятись на ліпше.
Ну, бувайте здорові! Ніколи, — зараз у мене англійська лекція (від певного часу ми з Радою учимось у одної англічанки), а 
я ще маю багато роботи різної. Спасибі за лист Н[иколаю] ІІ,
хоч я вже його бачила раніш.
Л. К.