
Гадяч, Полтавск[ая] губ[ерния], хут[ор] Зелений Гай
19.VI.1903
Хтось комусь аж ось коли пише! Ой, бо хтось таки згине через 
почтові клопоти! Оце лежить перед кимсь аж 7 листів написаних, а се 8-й, а ще 4 треба от-от написати… Отаке моє! В Києві 
не було способу писати то за справами, то за балачками, то за 
втомою. Хтось там пробув тиждень, а ледве сюди приїхав, так 
і почав «дрібні листи» писати. Саме час до писання, бо дощі 
такі заливають, що нема способу і за поріг ступити.
Родина наша, окрім татка і старшого брата, тут. Всі здорові, Дора величезна стала, Микось до неба головою дістає фізично і морально (вже по матурі!), Оксана все відсипляє, що 
недоспала за границею, Ліля відживляється після петербурзьких тарапат (ще невідомо, чи не «випросять» її з медицини!), 
мама дуже поправилась і немов помолодшала, а хтось такий, 
як і при комусь був. Часом на когось знов heiliger Zorn нападає 
з тих самих причин, що і в Чернівцях, бо комусь і тут не дають 
спокою з тою справою. Якби не близькі люде, то хтось би 
вже й забув про те, але мусить якийсь час помучитись… Зрештою, тут се менше діймає.
Рада мала приїхати сюди, та не знаю, як буде, бо маму свою 
боїться лишити саму коло хорої кузини, а з Зорі мала поміч.
Тим часом ще нема нікого з сподіваних гостей (брата, Квітки і Кривинюка), але за тиждень, може, хто і приїде, певне, 
Квітка, бо він на Україні не забариться, мусить в липні на Кавказ вертати. Схуд він там і заморився чимало, геть бідний 
став. Кланявся комусь і черновецьким знайомим.
Хтось не брався і до «Кассандри», так в листах загруз. А взагалі роботи страх багато, аби сила. Нехай би хтось комусь матеріяли слав, бо потрібні дуже (хтось отримав дві пачки тут).
Нехай хтось скаже, чи позволяє комусь перекладати «Землю» по-російськи. Здається, хтось і «Землю», і оповідання дрібні дозволив, та, може, то тілько здається комусь, хтось уже 
не знає, такий заморочений. Нехай хтось буде ласкавий перечитати і переслати чийсь лист до Стефаника, бо то і до когось так само відноситься (те, що хтось про авторські права говорить).
Я бачила брата і питала його про харківське видання 
«Землі», то він каже, що то не жадне товариство, а сам Хоткевич на власну руку видає і гонорару платити не заміряє (бо, 
відай, і не має звідки), але що він хоче щось там значно поскорочувати і взагалі зредаґувати. Адже він не писав комусь про 
скорочення і редаґування? Коли хтось того собі не бажає, то 
нехай протестує, поки час. Я ражу протестувати, бо се поганий буде прецедент для всіх авторів, що друкують свої твори 
поза Росією, коли так без протесту увійде таке безцеремонне 
поводіння видавцеві. Я зовсім не вважаю, аби д[обродій] Хоткевич був ліпший літерат, ніж хтось чорненький, аби мав аж 
редактором над кимсь ставитись непрошено! Як хтось не протестує, то хтось запротестує в интересах «закордонних писателів, до яких має честь сам належати». З листа до Стеф[аника] хтось побачить моє відношення до таких справ. Хтось 
і Франкові подібне написав. Хто ж нас шануватиме, як ми один 
одного не пошануємо, ми, одної літератури робітники?
Нехай хтось буде ласкавий відповісти хутенько і листа чийогось хутенько переслати (я не знаю адреси Ст[ефаника] докладно).
А хтось кінчає, бо страх занятий. Хтось когось цілує, і жалує, і все так «несподівано» гладить. Привіт родині.
Хтось
А ще хтось комусь порадить: як буде хтось до Липи писати,
то нехай пише трошки холодно і стримано, так буде краще, — 
хтось не може тепер сказати, чому так, але нехай хтось комусь 
вірить, хтось без причини такого б не порадив. Так буде ліпше. Хтосічок нехай тим голови і душі не сушить, а так тілько 
прийме на увагу. Хтось комусь добре радить, нехай хтось вірить. Хтось вірить? Писати взагалі до Л[ипи] варто, але не занадто по-приятельськи. Так.