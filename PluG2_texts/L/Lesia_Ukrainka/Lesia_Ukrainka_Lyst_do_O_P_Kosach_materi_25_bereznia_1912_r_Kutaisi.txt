
12.ІІІ.1912
Люба мамочко!
Хотіла я діждатись, поки мені вже виразно стане ліпше, та
тоді вже писати, але, видно, ще сього довго ждати, то нехай
буде й так. Не пам’ятаю, чи я тобі писала, що лікарь сказав
про сюю слабість, а саме — що се зовсім не шлунок болів, а тиї
ж таки нирки, і що тепер у мене запалення нирок, себто загострена форма
хронічного катару. Посажена я тепер на молошно-ростинну дієту (ні
білого м’яса, ні риби, ні яєць не їм) і вже
вспіла до неї звикнути. Ліпше мені в тім напрямі, що нема болів у
животі, але болі в спині і в «путях» все-таки єсть (і часом
ще гірші, ніж були в Хоні), ходити по хаті можу, але недовго,
на вулицю ж зовсім не вихожу від того часу, як приїхала сюди,
хоча се не така вже біда, бо єсть у нас два балкони великі і я по
цілих днях сижу там, користаючи з прекрасної весняної погоди. Стан мій
не такий поганий і гострий, як був торішньої
зими до виїзду в Єгипет, але зате, здається, сьогорішнє загострення
приймає більш затяжний характер і похоже просто
на «другу стадію» хороби. Лікарь мені сього не казав, і ніхто
не казав, тілько мені самій так здається, але я, може, й помиляюсь.
Лілі я писала про всякі об’єктивні ознаки (дані аналіза і т. ин.), то
вона ліпше може тобі пояснити, що саме зо мною
робиться, а мені, може, й не все кажуть по правді.
Чи ти ще не друкувала «Королівни», чи вона була вже надрукована, та той
№ до мене не дійшов? Один № напевне пропав (той, де була стаття про
виставу укр[аїнських] малярів),
а може, вона саме там і була. Тілько, може, вона тобі «спротивилась»,
то ти не стісняйся «забракувати» її — я тобі щось инше
пришлю. Хоч ти й кажеш, що тобі «нічого не треба», але я вже
бачу, що се ти знервувалась (се і в цілому твоєму листі видко),
і не думаю приймати à la lettre. Від написання «яких 20 стрічок»,
звісно, ніхто заслабнути не може, але як хто вже слабий
(від чого иншого), то не зав[жди] може зложити порядних віршів, хоч би
й у 20 стр[ічок]. Та й я сама не знаю, чому мені «дрібні» вірші тепер
не пишуться. Перекладів же я тепер ніяких не
роблю, бо не маю добрих (може б, ти мені прислала ту антологію
французьку, що в тебе є?) орігіналів европейської поезії, а з
рос[ійської] взагалі не перекладаю. Оце знайшла один
свій давнішний переклад народної італьянської пісні, може,
він тобі сподобається, то надрукуй. Гонорарів, повторяю, я від
тебе не хочу. Взагалі, я з найбільшою втіхою зреклася б усякої плати за
свій «дар богів» хоч би вже ради того, щоб потім
не чути докорів «за великие и богатые» гонорари (тільки, Господи, хто
се з нас їх коли такі одержував — невже я?), але от
замість того мушу просити тебе передати вложену сюди записку — все в
тій же гонорарній справі, прошу тілько передати чи переслати помимо
Сірого. Що ж робити, коли я — хвора і бездіпломна людина — иншим
способом не можу нічого
заробити (в Єгипті, правда, могла «хедер» одкрити, тут же
і сього не можу), а заробляти мушу. Звісно, якби я вміла продавати не
так рукописи, як «вдохновенье», то, може б, досі з самих «авторських»
забагатіла, та коли ж маю таку прокляту натуру, що замість «хлебных
пьес» вирощую з серця якісь лісові,
мовляла ти, «квітки», а з квіток же, відомо, хліба не їсти… Ет, та
цур їй, сій темі, — від неї тілько «t° повышается»…
Спасибі за переслану книжку «Вістника». За сей рік я більш
його не одержувала, та й за минулий рік 11 кн[ижки] таки не
маю. Дякую за переслану статтю Гехтера, не скриваю, що
мені сі речі інтересні. Хоч я уміла і «в пустині» бути «гласом
вопіющим», але все ж цікаво, як той глас може відбиватися не в пустині…
А от Євшан вважає, що пора б уже якусь
нову літературну команду набрати, а то що ж — «усе ті самі».
Ну, й швидким же темпом іде у нас життя, коли для наших
крітіків уже й Олесь і Чупринка — «ті самі». Хто ж для них
«новий» коли так? А у людей 50літній Метерлінк все ще
«молодий»…
На переслані листи я вже відповіла. Аж сором, що люде так
дбають про мене, а я така недбалиця. Та, здається, моя лінь
патологічного походження (треба вже хоч сим потішитись).
Міцно цілую тебе, люба мамочко. Як не маєш часу на довгі
листи, озивайся хоч коротенько. Кльоня тобі кланяється. Михайлові і
п[анові] Петр[уненку] моє щире вітання. Ще раз цілую тебе.
Твоя Леся 
