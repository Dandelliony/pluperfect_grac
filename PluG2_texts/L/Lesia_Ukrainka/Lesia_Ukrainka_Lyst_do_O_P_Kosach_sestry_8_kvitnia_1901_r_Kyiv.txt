
Київ, 26.ІІІ.1901
Люба моя Лілеєнько!
Не знаю я, чі отримала ти мою телеграму (то було, власне, від 
мене) і чому ти зважила не їхати сюди? Я була певна, що ти 
приїдеш, і не я одна була певна. Я і тепер вважаю, що не такий 
уже важкий се переїзд, аби так-таки не варто було на яких два 
тижні приїхати. Хом’якова казала, що ти ждеш тілько від нас 
телеграми, щоб рушити в Київ. Нащо було її ждати? Хіба не 
можна було просто приїхати? Чі то вже й ти, як мама, ждеш 
формальних «приглашений»? Може, у тебе грошей не було, то 
й про се можна було просто написати. А то все приїздять твої 
товаришки і кожна инші звістки подає, так що, врешті, вже 
вийшов якийсь хаос і ніхто з нас нічого не розуміє. Минулого 
тижня п. Крив[инюк] щодня ходив тебе стрічати (по устным 
данным), і, треба сказати, се видимо розстроювало йому нерви. І без того він тепер дуже нещасний, настілько розстроєний, що при всьому старанні не може того сховати, і публічні, 
і пріватні справи, правда, йдуть так, що не можуть настроїти на веселий лад. Мені не дивно, що ти до мене не писала, 
бо, може, тобі страшно було «зачіпати» мене (хоч се даремне), 
але і дивно, і, прости, досадно, що ти не знаходиш часу і настрою написати п. Крив[инюку],
 — йому тепер моральна поміч дуже потрібна. Я, на жаль, дуже мало можу йому помогти, 
бо хоч відношусь до нього тепер ще приязніше, ніж раніш, та 
все-таки самих тілько моїх слів йому мало. У нього тепер проект поїхати до батька на невизначений час і ждати у моря погоди, або потім їхати назад в Астрахань, або хоч в Америку, аби 
порвати всі зв’язки з рідним краєм і т. и. Звичайне, тут багато 
роздражненої фантазії, але ж се зовсім не краще… Я ще маю 
надію, що старий Мержинський достане йому місце, як обіцяв, хоч уже матерьяльно буде се краще.
Я могла б багато чого сказати, та боюсь влізти не в своє діло, 
тим більше, що мене ніхто не просив і того писати, що вже 
є. Тілько я, коли згадую своє життя, то завжді боюсь, коли б 
хто з вас не повторив моїх помилок. А помилка головна в тім, 
що багато сили йшло на даремну видержку, на непотрібну 
терпливість, а серцю давалася воля тоді тілько, як уже було 
пізно…
Я боюсь багато писати тепер і впадати в ліричний тон, бо 
в тебе і так нерви розхитані, а сама я знов формально хвора, як 
і минулої весни. Ох, коли б швидче виїхать, бо мене сеє місто 
давить.
[Він оце посилає тобі різні речі, що давно збірався послати, але писати рішучо не в стані. Лист з Одеси ми з ним [не] розпечатали, отже, не 
читали.]
Правда, я виїду хутко, 7-го апріля, а коли вернусь, не знаю 
ще, і де буду літом, теж не знаю.
Спитай Мішу, чом він мамі не пише? вона дуже тим рветься.
Тіток і Мішу з родиною поцілуй від мене, писатиму їм з Буковини, а тепер мені трудно. Міцно цілую тебе, моя Лілія.
Твоя Леся