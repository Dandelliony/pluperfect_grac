
23.IV. 1894
Дорогий дядьку!
Ваші «Забележки» і лист я отримала 19/IV, спасибі Вам за 
них! «Забележок» я ще не дочитала до кінця, — маю дещо таке, 
що треба дочитувати, не гаючись, але між иншим я читаютаки «Забележки», бо вони мені дуже цікаві. Окрім мене, їх 
у нас ніхто не важиться читати, — тверда річ болгарщина! 
Я думаю, що Ви отримали нарешті хоч маминого листа від 
19/IV, а то ж чиста біда з тими листами, — невже Ви не отримали того, що мама писала в марті (окрім того, що був посланий вкупі з моїм)? На всякий случай я повторю, що вона писала там про мій замір їхати в половині мая за границю, якщо 
тілько Ви не будете проти сього і якщо не помішають які незалежні від нас обставини, як-от колись тіф та инші напасті. 
Тілько сі дві причини й можуть розбити мій замір, а більш 
ніщо, бо він дуже твердий. Я б хотіла отримати скоріше відповідь Вашу. Пишіть теж докладніше про Ваше здоров’я і плани на літо. У мене ж тим часом один план, про який тільки що 
написала, і я більш ні про що не можу думати, се навіть не дає 
мені нічого свого писати, а тілько переклади та компіляції. 
Нема ще дісціпліни думки! У Вас би мені її вчитися.
Цікаво було мені те, що Ви пишете з поводу Ренана. А Вашого товариша, що звернув Вам назад книжку Ренана, давану для його сестри, я, як живого, побачила, — так се на нього 
схоже! Діло в тім, що він і сам «виріс з певними поглядами», та 
так з ними ж і зостався до сеї пори, а в сестри його, здається,
ніколи й не було ніяких «поглядів». Щодо самого Ренана, то 
деякі студенти, мені відомі, його читають, і що з того читання виносять, того не знаю, бо якось се ні в чім не виражається. Ті земляки, яких я Вам описала, здається, справді в читанні «отих Ренанів» неповинні, але, що те читання не всіх 
виратувало від попівсько-розкольницького туману, се я теж 
знаю. Я знаю, напр[иклад], одного ще молодого чоловіка, що 
Ренана читав, а ще в часи початку «угоди» сушив собі голову 
над тим, кого слід підтримувати, чі уніятів, чі православних 
(якось у нього вийшла така ділема!), і мучився довго над тим 
entweder — oder, поки додумався до weder — noch (то й то не 
знаю, чі наміцно додумався). У нас, бачте, сидить у многих головах ідея про «дві правди», що ми, мовляв, можемо бути собі 
і вільнодумцями, і Ренанів читати, а для мужика це «опасно», та й нащо його, бідного, з «непосредственности» збивати, «апологізмом роз’їдаючим» душу труїти, од рідної традіційної релігійної «почви» одривати. Шкода тілько, що ніхто 
не зна як слід, яка вона, тая «почва». Не можу з певностю сказати, — щоб не взяти гріха на душу, — але мені здається, чі не 
походить ся думка про «дві правди» ще й від панського страху перед освіченим мужиком, що ось-то мужик, начитавшись 
усякої премудрости, зовсім «от рук отобьется»... Може, сидить 
у них в голові формула: освічений чоловік = пан; а що ж буде, 
як усі мужики та почнуть вилазити у такі пани? «Усе пани, усе 
пани, а хто ж буде свині пасти?» Звичайне, що свині пасти не 
дуже весело й приємно...
Тиї люде, що на їх я покладаю надію, принаймі хоч у «двох 
правдах» не грішні, єсть у них і звичай мови европейські учити, а се таки вимагає трошки праці, бо, вийшовши з гімназії, 
ніхто ніякої мови не знає навіть настілько, щоб з словарем читать. Дехто з моїх товаришів, вивчившись по-франц[узьки] та 
понім[ецьки], тепер береться до англійської та італьянської 
мови, хоч взагалі до англійської мови ще дуже мало хто приступається, бояться її трудности (більш міфічної, на мою думку, ніж дійсної).
Вашу думку про мої поезії я й тепер розумію, але, звісно, 
буде краще, коли ми з Вами трохи згодом детальніше про се 
поговоримо. До своєї книжки, хоч вона видана тілько торік, я 
відношусь тепер досить критично, і якби видавала її сей рік, то, 
певне, б видала инакше. Взагалі я уважаю моє теперішнє життя й працю за Lehrjahre, я знаю, що багато дечого виходить 
у мене або недоладним, або незграбним, та, може ж, я таки колись вилюднію, а «не уподоблюся крученому барану в християнському стаді яко Терешко» або яко поети, що пишуть 
у «Правдах».
Ви не думайте, Сивенький не з поповичів, він і в універсітеті був (хоч і не добув), і европейські мови трошки знає, а тілько дуже вже в нього «натура поетична». Він собі добрий чоловічок, але якийсь враг навів його на думку, що він повинен 
і може бути і Тіртеєм, і Арістофаном, і ще не знаю чим заразом. Лірічний поет з нього був би добрий, а до політики не та 
голова, та, властиве, не його голова і видумує те, що він у вірші та в прозу заводить, він скоріш «бере готового» від старших 
Тіртеїв. Я не про нього писала, що йому 20 літ, а про Сердешного, Сивенький багато старший. Що таке Любенький, я не 
знаю і не читала я його, псевдонім же нагадує мені одну знайому фамілію, що носив досить пришелепуватий панич з молодих укр[аїно]філів, коли се він, то не завидую тому, хто мусить 
читати таких авторів! Тіп галицького поповича єсть і у нас, 
з таких найбільш складається «темна сила». Але цур їм, проти ночі згадувать. Годі вже сього, хай ще на потім зостанеться.
Бувайте здорові, мій дорогий дядьку, та пишіть мені, не гаючись, — «czekam waszego listu jak ziemia rosy niebieskiej».
Ваша Леся
Вітаю і міцно цілую дядину і Раду. Як мені хочеться бачити їх 
і Вас!
Олеся дуже хоче їхать зо мною, і я дуже б хотіла, щоб вона 
поїхала, та трохи боюся брати її на свою відповідальність. Хоч 
і буду старатись щоб її пустили. Як Ви думаєте про те, щоб їй 
поїхати?