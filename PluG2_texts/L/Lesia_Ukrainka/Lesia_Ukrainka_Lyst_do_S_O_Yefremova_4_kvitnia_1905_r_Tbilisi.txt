
Тіфліс. Давидовська пл., № 23, кв. 4
22.ІІІ.1905
Вельмишановний добродію!
Вдаюся до Вас з проханням, застерігаючись, звичайне, що 
беру його назад, коли Вам невигідно буде або загайно вволити його. Діло в тім, що, захопившись творами д[обродія] Винниченка (надто остатнім оповіданням «Голотою»), я замірилась написати про нього критичну розвідку, але не маю 
ще всіх потрібних до того матеріялів. Я вдалась би просто до 
д[обродія] Винниченка, та не знаю його адреси і непевна, чи 
буде в нього час і змога відповісти мені. Знаючи ж Вашу звичайну коректність і скорість в відповідях, одважуюсь надужити Вашої добрости. Я недавно прочитала, що за кордоном 
вийшов збірник творів д[обродія] Винниченка, і рада б його 
собі спровадити, але боюся, що багато часу мине, поки мені 
його сюди пришлють єдино приступним мені способом — 
в пакетах, то ж, прошу Вас, чи не знайдете мені його в Києві, як 
не на продаж, то хоч у позику. Може, Ви, або й сам автор, маєте 
примірник сеї книжки, то не відмовте прислати мені сюди, а я, 
прочитавши і зробивши потрібні цітати, верну книжку, не 
гаючись, власникові. Думаю, що в тім збірнику має бути дещо 
таке, чого мені не трапилось читати по періодичних виданнях 
(з них же не всі я можу дістати тут), а я б хотіла зробити по змозі повний огляд літературної діяльности д[обродія] Винниченка. Звісно, неминучі пропуски будуть, бо я призначаю свою 
розвідку до котрого з «товстих» російських журналів, а там 
вже без пропусків трудно… а призначаю туди для того, бо надіюся заінтересувати своїм автором ту публіку, що його ще 
не читала, публіка ж українських та напівукраїнських часописів, думаю, і без мене його знає, то, може, їй моя розвідка 
мало придала б. Проте хотілось би і читачам, що вже знають 
твори д[обродія] Винниченка, помогти ліпше в них орієнтуватись, тому хотілось би мені знати хронольоґію тих творів (се 
взагалі дуже важно для критики не рецензента, а хоч трошки 
історіка) та деякі біоґрафічні дані, які сам автор хотів би чи не 
заборонив би подати до громадської відомости. Оце моє прохання щодо біоґрафії я просила б Вас передати самому д[обродію] Винниченкові, якщо Вам се можливо (найпростіше було б 
показати або переслати йому сей лист). Може, він був би ласкавий подати мені хоч коротко ті пункти з своєї біоґрафії, які 
він сам уважає важними для історії його творчости. Без його 
помочі я зібрати сих даних не можу, а без виразного дозволу 
від нього не буду й зачіпати біоґрафічних тем.
Пробачте, що турбую Вас, та се не стілько для мене, скілько 
для популярізації нашої літератури. Правда ж?
Бувайте здорові.
З правдивою пошаною
Л. Косач