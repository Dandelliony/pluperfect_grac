
27.ІІІ. 1895
Шановний друже!
Ваші листи до мене й до дядька ми отримали, я одповідаю на 
обидва. Згожуюсь з Вами, що нам слід би мати свою газ[ету]
поп[улярну], але, щоб перевести сю думку на практику, треба бути на Укр[аїні] і  довідатись про обставини, можливі 
співробітники etc., — історія не проста. Я зостаюсь при моїй 
думці про «Гр[омадський] Г[олос]», себто що дати на нього гроші, то все одно що кинути їх у піч, сі панове, очевидно, хотять 
чужими руками жар загрібати, та ще щоб ті руки їм же платили. Комбінації, щоб Охр[имович]  брав плату і  передавав єї Б[удзиновському] (а хто ж має писати?!), я абсолютно не
розумію, для сього треба иншої голови, ніж моя. Все у сих «молодих» таке нещире і louche  для мене. Дядько уважає, що Вам 
нема жадної рації давати гроші ворожим до Вас людям, та ще 
таким, що починають просто з мошеньства. На мою ж думку, 
якщо вони такі мудрі, що все вони ліпше Вас мають знати й робити і Ви б то їм тілько гальмуєте справу, то нехай вони собі 
сами заводять зв’язки з Укр[аїною] чі там з ким вони хотять, 
а то що ж се справді: як їм треба, то Павлик іди сюди, а як инша 
фантазія візьме, то йди геть. У Вас же і без них роботи багато. 
Не бійтесь, що вони підуть до поляків, а як і підуть, то довго 
не вживуться, аже й поляки задарма грошей не платитимуть.
Дядько уважає, що Вам нема чого ображатись за контроль 
A[rbeit]g[eber’а] (я ж певна, що він се не по своїй волі видумав, 
а може, вкладчики натиснули його, у нього теж справа не легка!), бо, як каже дядько, гаразд було б, якби хто й на Ваші власні гроші наложив опіку, щоб Ви їх усяким Б[удзиновським] 
в позичку не давали. Не судіть A[rbeit]g[eber’а] за чіпляння до 
рахунків, йому солоно приходиться з збіранням грошей, того 
він так ними й дорожиться.
Ей, «якби мені стілько грошей, як у того пана!» — скажу я 
словами пісні... Але ж, окрім пера, у мене, певне, ніколи нічого 
вільного не буде в руках, ну, та вже сподіваюсь, що воно буде 
у мене завжді вільне (тілько не тоді, як писатиме листи в Росію!). Я тепер дуже лиха і від злості по ночах пишу поему 
(натуру тяжко одмінити!), може, Ви її хутко побачите, якщо 
з неї вийде яке-небудь пуття, — се буде новий для мене genre.
Окрім того, треба ще багато писати, та се вже як видужає дядина, а то тепер трудно. Дядина вже приходить до здоров’я, та ще 
скілька днів, певне, се протягнеться, дядько, здається, умине 
інфлуенци, та вже ж тілько її бракує для цілої біди. Я тепер 
сплю в другій хаті, близько його, то чую, як йому погано вночі. Я й рада й не рада, що дядина видужує, бо для неї ся хвороба 
все ж якийсь відпочинок, а там знов почнеться вставання по
ночах, втома і т. и., якби вона згодилась, щоб я, поки тут, була 
на її місці, та вона ж нізащо не хоче.
Якби се все було в давніші часи, то я б уже в листах Лазаря 
співала, але тепер я, певне, навіки одвикну киснути, минула 
зима повернула щось в моїй натурі, не знаю, чі на добре, чі на 
зле се вийшло.
Вертаюся до справ: будьте ласкаві, пошліть замітку про 
«Беседу» в редакцію сеї часописі (краще з цілим №, ніж в відбитці). Щодо відбитки, то не знаю, уважайте сами.
28 [ІІІ]. Не вспіла вчора дописати листа — і нитка моєї думки перервалась. Я думала вночі багато про ті ваші справи, — 
ні, очевидно, треба мати иншу голову, щоб розуміти поступовання тих молодих, се щось нове для мене. Поміж думками все 
мені бринів вірш з «Атта Троля»: Andre Vögel, andre Lieder, Sie 
gefielen mir vielleicht, Wenn ich andre Ohren hätte.... I
Я вірю тілько, що наш рух не загине між селянами і що вже 
пізно полякам їсти нас. Вся оця заколота, певне, перейде собі 
за лаштунками, а на сцені її не буде й видно. Напишіть, що 
буде з грошима на вибори.
Дивує мене, що молоді викинули звістку про юбілей з «Гр[омадського] Г[олосу]», — з якої причини?
Ну, бувайте здорові, друже, бажаю Вам веселих свят. Рада 
Вам кланяється.
Л. К.