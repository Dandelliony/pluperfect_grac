
Дорогий Михалю! поздоровляю Вас не так з Новим роком, бо 
він має тільки для хронології значення, як з новим життям, 
чи то формою життя. Певне ж, Ліля раніше доїде до Вас, ніж 
мій лист, і, значить, я можу поздоровити Вас з її приїздом, а її 
з щасливим покінченням всяких митарств. Вона писала мені, 
що розмови з родичами пройшли тихо, мирно і з їх боку була 
повна толерантність. Коли так було до кінця, то я дуже рада, — 
значить, всі мамині стріли (папа стріл ніколи не вживає) обламалися об мене і для Лілі їх вже не лишилось; се не раз так бувало, і нема нічого дивного, коли й на сей раз так вийшло. Діло 
в тім, що з осени у мене з мамою (коли ми лишались удвох) чимало було принципіальних і непринципіальних розмов на 
тему про шлюб, вінчання і т. и., тоді було з її боку маса сліз, 
ридання, прикрих і вразливих речей, часом цілі ночі проходили так, що бодай не згадувати… Тії ночі надломили мені 
душу, і через те я, може, колись мусітиму зробити навіть таке, 
від якого Ви з Лілею щасливо врятувались. Але як коли почуєте про мене щось подібного, то не кидайте каменем, знайте, що тяжкі рани, а не власна воля примусять мене скласти 
зброю. У всякім разі, мені буде потіхою те, що коли не собі, то 
своїй найдорожчій сестрі я помогла пробити дорогу до вільного і чесного життя; може, без моєї боротьби її боротьба була б 
трудніша. Може… а може, й ні, бо мама завжди більше «боялася» Лілі, ніж мене, і ніколи не одважувалась говорити їй такого, як мені. Чому се так, не знаю, скоріш всього, що я сама 
з того винна, себто винна моя вдача, а наскільки людина винна з своєї вдачі, се вже зважте самі. Так чи інакше, все ж можу 
сказати, що я перша примусила маму логікою відступитись 
від крайностів її погляду на невінчаний шлюб, і вона сказала, 
що не вважає вже себе в праві вживати якогось примусу над 
Лілею в тім напрямі і щиро відступається від своїх слів, ніби 
вона не хотіла б у себе приймати невінчаної дочки з дитиною. 
Логічно і морально я перемогла маму, тільки ся перемога так 
дорого мене коштувала, що — краще не будем ніколи згадувати про неї. Тільки не думайте, що все це я претерпіла ради 
якої жертви для Лілі чи що, ні, я мусіла однаково колись се все 
відбути, то краще раніше, ніж пізніше. Ну, і годі про се.
Мої погляди Ви знаєте, тому не потребую розписувати довго про те, наскільки я рада за вас обох, що не потребуєте робити тих проклятих компромісів, від яких не раз так трудно 
відборонитись. Коли б тільки людська дурість і подлість не 
заступали вам дороги. Ну, та чей же й тоді проб’єтесь, а я вам 
завжди помічниця в міру сили моєї.
Ну, що Вам про своє життя написати? Слава Богу, вже свята кінчаються, а то час якось просто дурно проходив, то люди 
вештались до нас, то я мусіла деякі «візити» робити. Перед святами два тижні слабувала на інфлюенцу з хрипкою і кашлем, 
насилу відчепилась від неї. Святами була раз на вірменському 
концерті, досить було цікаво, бо співали переважно народних 
пісень, вчора була в театрі, але то менше цікаво. Найцікавіше 
зустрічали Новий рік — на «товарищеском ужине», де зібралось до тисячі народу і ніхто, певне, не «ужинал» (я прийшла 
додому абсолютно голодна), бо не до того було: до 2-ої год[ини]
ночі (а може, й довше, бо я в 2 г[одини] пішла додому, не діждавшись, поки всі розійшлись) була «брань презельная». Предсідатель банкету (один звісний тутешній адвокат) прочитав для 
аклямації й підпису резолюцію з вимогою всяких «свобод» 
(слова, преси, зібрань, віри, національности і т. и.), як то було 
на всіх аналогічних зібраннях найпроґресивнішої частини 
рос[ійських] лібералів. Дехто заявив, що то резолюція замало 
радикальна, бо не дає ґарантії рівноправности всім класам народу (вимагалось в лібер[альній] резолюції загального права 
виборів, без означення, які мають бути самі вибори), а треба, 
мовляв, одразу вимагати загального, безпосереднього, тайного голосування і проклямувати суверенітет народу замість 
суверенітету […] (ліберали вимагали відповідальности міністрів перед виборними представниками народу і скликання 
уставної ради), тут предсідатель не дав скінчити і заявив, що 
він не може допустити вийти з попередньої (alias ліберальної) 
програми, поки він предсідатель. Тоді його скинули з предсідательства і проклямували (голосування справжнього взагалі не було, все par acclamation) другого, але і той перечився 
з «крайніми», а вони докоряли йому, що він ламає тільки що 
проклямовану «свободу слова». Він доказував їм, що при всякій свободі слова буває, однак, «порядок дневний», «тактичні 
і практичні умови» і т. и., — здійнявся ґвалт нечуваний. Тоді 
предсідатель призволив підписати первісну резолюцію, а другу, «крайню», пустити додатком, хоч і від меншости, якщо зібрання схоче її вислухати, і тут же запитав: «Хто стоїть за прочитання другої резолюції, нехай здійме руку» — здійнялось 
всього дві-три руки, а ґвалт ще погіршав: «Зачем голосование? 
Свобода слова! Свобода слова!» «Крайні», очевидно, не могли 
виставити ні більшости, ні поважної меншости і через те воліли пустити силу, а не число голосів. Є чутка, що се крайня 
партія (с[оціал]-д[емократи] і с[оціал]-р[еволюціонери]) послала вмисне своїх «глашатаїв», щоб розбити і зірвати зібрання 
ненависних лібералів, зовсім і не надіючись дійсне провести 
своєї резолюції. Ліберали, в лиці обох предсідателів, заявили, 
що вони зовсім не проти крайніх програм, тільки думають, 
що то мусить бути «вторым шагом», а для першого кроку важно «единодушие и полное согласие в требованиях, чтобы дать 
внушительный отпор той гнетущей силе, которая на минуту 
было поколебалась, а теперь опять грозит придавить». Скінчилось на тому, що ліберальна програма таки була підписана 
(ще не знаю, скільки підписів, але напевне скілька сот), а що 
сталося з крайньою, того я вже не мала сили діждатись, бо 
й так ледь жива вийшла з тієї тісноти та духоти і галасу. Здається, з крайньої програми не вийшло нічого, бо на вуличному порозі льокалю я почула, що збираються послати по поліцмайстра, а другі йдуть упередити про те зібрання. Досадно, 
що на галас пішло маса часу і що «крайні» не вміли видержати коректности в тоні і поводінні (ініціаторами зібрання були 
не вони і з програм, роздаваних при вході, їм був відомий порядок дневний), але все ж як на Азію, то й се вийшло імпозантно. Цікаво, що молоді було мало, все переважно люди понад 
30 оків, багато сивих і лисих. Один з найгостріших речників 
був багатий «гласний», зовсім старий чоловік. Чимало було 
жінок всякого віку. Були розмаїті національності: грузини, 
вірмени, москалі, українці etc. Коли порівняти з київським 
банкетом, де резолюція була невиразна, а поводіння учасників, як чутка йде, зовсім пло́хе, то Тіфліс, виходить, «не ударил лицом в грязь». У всякім разі, я ще ніколи так Нового року 
не стрічала. Цікаво, як то він взагалі пройде, сей рік… Про настрій преси і публіки в Росії, я думаю, Ліля Вам може більше 
розказати, ніж я, бо вона з культурніших сторін приїде до Вас, 
ніж мій лист. Та, зрештою, тепер і леґальна преса рос[ійська]
більш ніж коли раніше відбиває настрій громадський. Надто 
цікава стала тепер юридична преса, з спеціальної вона стала «руководящею». Я маю змогу читати всі головні юридичні 
органи і знаходжу, що вони вже мало лишають матеріялу для 
заграничної преси. Згори сиплеться дощ «предостережений», 
але преса «не унывает», хоча про «весну» розмови вже затихають і замість ідилічного запанував роздражнений тон. Все ж 
таки жити стало коли не веселіш, то цікавіш. Дещо компоную 
тепер під сим настроєм.
От Вам і всі новини.
Квітка Вам і Лілі кланяється. Зайнятий він страшенно, мав 
тільки два дні свят, а далі мусів взятись до річного судового 
справозданя і марнує на нього всі вечори, а вдень ходить на 
службу. Є надія, хоч і не зовсім певна, що сього місяця він вирветься з сеї каторги куди-небудь в менше місто, але й в меншу 
роботу. Пора б! Він хотів написати Лілі сам, але дійсне не спромігся на час і на силу. Мій привіт і поцілунки вам обом.
Ваша сестра Леся
Листа Вашого і картки отримала — спасибі!