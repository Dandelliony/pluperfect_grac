
22.III.1905
Любиї мої папа і мама!
Може, сердитесь на мене, що я після одкритки не зараз написала? Але сами знаєте, як то часом усякі дрібні перешкоди, що 
їх не раз і описати трудно, не дають узятись за перо. Ще раз 
дякую за гроші і за посилку. Ти, папочка, нічого більше не повинен мені посилати, бо сі 200 р[ублів] і єсть остатня частина 
тих 700, які ти мені призначив на сей рік (починаючи з мого 
виїзду з дому), тож до осени більш тобі клопоту не завдам. 
Ніяк я не сподівалась, що стілько вам обом буде клопоту з тією 
торчинською справою, а тепер мені аж сором, що задля мене 
стілько роботи! Я б уже хотіла, щоб скоріше той клопіт скінчився, не ради себе, звісно, а ради вас.
«Южн[ые] Зап[иски]» мене уміляють своїм благородством — 
яка редакція сама шукає, куди послати гонорар, коли автор 
сам не домагається? Мушу їм ще послати що-небудь «в поощрение добродетели». А «Мгновение» дійсно навіяно тим моментом в Stephans’ Kirche,, ти, мамочко, вгадала. І ти знаєш 
сю дрібничку, тілько забула: се результат одного з наших «конкурсів», що був скілька років тому в Зеленім Гаю. Отож, значить, з посміху люде бувають.
З посилки всі обдаровані дуже задоволені і дякують. Маруся так щедро угощала, що пастілу ми вже ззіли громадою. 
Календарь справив ефект і анекдоти його читалися вголос 
різним слухачам — не дітям. Сорочку я таки виберу час вишити, бо тепер дні довгі (вечерами не шитиму, бо хрестиками не 
хочеться, а треба якось майстерніше помережати). Щодо авторських дарунків Кримського (прости, мамочко, що я так 
напосідалася, але ж я знаю, що не з твоєї вини і ні з чиєї книжки часто пропадають — такий вже usus), то я не згожуюся 
з Людею, ніби вони для «простих смертних» нецікаві. Маю перед очима приклад: К[льоня] зачитується «Мусульманством 
і його будучністю», а він же зовсім «простий смертний» 
в орієнталістиці і з Кримським нічим не зв’язаний. «Мусульманство» се написано дуже цікаво і живо, і, мені здається, його 
варто й неспеціалістам читати. А «1001 ніч», може, не всім цікава, та мені цікава, і думаю навіть, що корисна. Пояснити як 
слід псіхолоґію Кримського і нащо він зробив ту недоладну 
примітку під передмовою до «Мусульманства» я не можу, бо 
не так близько його знаю, але думаю, що се він таки просто похвастав, — він таки, скілько я замітила, здорово любить хвастать, а не завжді вміє се тонко робить.
Тілько що були пані Чітадзе з сестрою і перебили мені триб 
писання, бо треба ж було «понявкати», скілько годиться. З панею Чіт[адзе] ми в добрих сусідських відносинах, я до неї хожу 
часто. Вона зараз же принесла мені посилку, як приїхала сестра, тілько сестра їхала дуже довго, бо спинялась у Катеринодарі шукати собі місця і надіється по Великодні вже десь лікарювати на Кубані. Дивуюся її одвазі, — не скінчивши, 
займати самостійне місце! — однак дай їй боже по її одвазі.
В Тіфлісі ще один страйк, прикащицький. Панії в розпачі, що не можна купувати передсвяткових костюмів, а се ж 
саме час, бо треба ж і набрати, й пошити, а тут щонайкращі 
магазіни зачинені. Прикащики збіраються на дозволені і недозволені ради, заявляють вимоги і грозять побити коштовні 
вітріни, якщо господарі торгуватимуть сами. В Гурії повстання все триває і розходиться далі. То боролись проти адміністрації, а тепер вже й суд зачіпають (бажають виборних суддів і місцевих мов у процесі), так що скілька мирових суддів, 
навіть прокурор і слідуватель виїхали з міст своєї служби, не 
маючи змоги відправляти своїх обов’язків. З тих Цхінвалів, 
куди хтів восени попасти К[льоня], населення силою вигнало того, хто попав туди на місто К[льоні], туди послали поки 
що кандідата-грузіна, може, той справиться, і будуть наводити слідство, наскілько винен сам вигнаний суддя (він, кажуть, людина погана), а наскілько «дух часу». Татари, досі 
найлояльніший елемент на Кавказі, починають бунтувати — 
проти німців-колоністів і проти землемірів, виганяючи і тих, 
і других. Служити на Кавказі стає дедалі все неприємніше 
з прінціпіального боку, і К[льоня] починає серйозно шукати 
способу вибратися звідси хоч і в друге «ведомство», та, звісно, 
сей спосіб не так-то легко одразу знайти… проте «ищите и обрящете» сказано.
Уже кінчаю, бо за перервами і пізній час настав. Листа 
з Г[адяча] як нема, так нема, та вже очевидно, що він пропав. 
Все-таки мені приємно думати, що він був, значить, я даремне 
нападалась, що мене забувають.
Цілую вас обох, і Микося, й Дорочку міцно-міцно. Будьте 
мені здорові. К[льоня], Ф[еоктиста] С[еменівна] і Мар[уся] кланяються.
Ваша Леся