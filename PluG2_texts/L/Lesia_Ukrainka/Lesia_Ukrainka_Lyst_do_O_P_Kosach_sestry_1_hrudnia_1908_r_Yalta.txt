
18.ХІ.1908
Любая Лілеєнько!
Може, здивувала тебе моя сьогодняшня телеґрама, так се діло
таке: через тиї вальки прийдеться нам, може, просидіти лишній тиждень у
Ялті (ще добре, як всього тиждень!) і рушити на
Кавказ по декабрському морі з норд-остами… Се дуже досадно, бо до весни
ми з виїздом все одно ждати не можемо, то варто було б хоч за ліпшої
погоди виїхати. Та що ж робити! Вже
розпочали ми оруду з думами, то треба її постаратись до ума
довести, щоб не жаль було. Певне, папа розказав вам, через
що ми не могли означити часу свого виїзду: ми хочемо записати в
фоноґраф думи від кобзаря Гончаренка в Севастополі,
а потім послати їх Колессі, щоб записав на ноти і включив у ту
свою колекцію записів дум, що він зібрав сим літом і що мають
з нового року друкуватись при «Зап[исках] Тов[ариства] ім[ені]
Шевч[енка]». Для сього ми спровадили фоноґрафа від Сластьона (при папі
посилки ще не було, але тепер вона вже прийшла)
і виписали вальки через один тутешній магазін з Москви. Але
вальки тиї досі не отримались, хоча післязавтра буде рівно
місяць, відколи ми їх замовили. Може, та посилка де згинула, може, її
посл[а]но «малою скоростью» і вона попала в яку-небудь «залежь», так чи
инакше, ми не бачимо краю сьому чеканню, стратили терпливість і оце вже
пробуємо замовити сі
вальки вдруге, з Києва, через тебе. Правда, і при вальках ще
буде клопоту чимало: Гончаренка нема кому привезти сюди
(він без провожатого не може), а тому чоловікові, що ми тут
знайшли для орудовання фоноґрафом (се ж потребує спеціального навику),
не можна поїхати в Севастополь. Отже, прийдеться комусь із нас поїхати
в Севастополь до Гончаренка
і привезти його сюди або знайти в Севастополі иншого спеціаліста, щоб
поміг там управитись з фоноґрафом. Тепер ми все 
торгуємось, кому з нас їхати в Севаст[ополь], — я кажу, що я поїду, а
Кл[ьоня], що він. Звісно, нам обом се не на руку, та все ж
я думаю, що мені безпечніше, бо я і морської хороби не боюся,
і простуді менше підлягаю, та й наслідки втоми у мене не такі
грізні бувають, як у Кльоні. Коли він розклеїться перед дорогою, то вже
не говорячи про те, як се взагалі буде погано і для
його нервів, і для всього згубливо, але і мені буде не легше, бо
все одно ж буде клопіт і втома в разі його хороби не менша, ніж
була б від подорожі в Севастополь, а безмірно більша. Через те
я таки думаю, що поїду я. А може, знайдемо кого, що поможе
нам у сьому ділі хоч за плату. Та вже аби були вальки, то якось
владнаємо справу.
Ти не радиш нам їхати тепер на Кавказ, але тут не можна
нічого вдіяти, та як подумати гаразд, то, може, воно і не так
погано. В Єгипет я все одно після рецідіву з Кльонею не можу
їхати, бо просто не маю сили покинути його самого. Він же
поїхати зо мною не хоче, себто скоріш не може, бо се значить
знов треба б виходити в одставку, знов думати, що буде робити, як
скінчиться пробування в Єгипті, мучитись проживанням моїх грошей,
незабезпеченостю своїх родичів і т[ак] д[алі],
а від сього знов розів’ється неврастенія, знов прийдеться лічитись від
нервів і наражати легкі, словом, все «зачароване коло»
закрутиться з новою силою. Адвокатура, може, й тоді не під
силу буде, а втретє вертатись на службу теж мало вигоди, бо
тоді, певне, і такого місця не дадуть, як тепер, — «шатанья» то
в одставку, то з одставки начальство дуже не любить і не завжді вникає
в причини такої «шатости».
Ти писала про літературні заробітки, але для Кл[ьоні] тепер літературна
робота, навіть така, як переклади та компіляції, власне, найтрудніша,
він досі і листи пише з трудом. Вже,
може, судова «література» найлегша, бо там усе-таки є готові
шаблони, хоча, звісно, і то трудно, і то, по правді кажучи, не
під силу… З його нервами слід би бути агрономом або яким
майстром, а ніяк не юрістом… Зо страхом я думаю про ту службу, одно
потішає: по наведених справках, у Телаві не дуже багато роботи, діл 100
на місяць, і участок «не запущений» — попередній суддя лишив 200
нерозібраних діл, — се вважається
дуже небагато. Так от, значить, коли не їхати в Єгипет і коли
взагалі без роботи Кл[ьоні] трудно обійтись, то се вже, може,
меншеє «із зол» їхати в Телав. Легкі у Кл[ьоні] вже знов трохи
підгоїлись (хоча, звісно, тепер про «вигоєння» я вже довго боятимусь
говорити), він майже перестав кашляти, мокроти вже нема, t° нормальна,
вага збільшується, апетит і сон
добрі, а більше мучить горло і ніс. Лікар знаходить у нього
якийсь «фарінґіт» і бачить залежність сеї хороби у Кл[ьоні]
від хронічного нежита, який і лічить тепер, випікаючи щось
там у носі, — поки що се не дає виразних наслідків щодо носа,
але горло мовби трохи поправляється, може, від пульверізації і мазання
іодом, а може, так чогось. Лікарь вважає, що для
горла ялтинська зима не корисна, бо дуже мокра, і що Кл[ьоні] слід на
перепутті в Телав пожити довше в Тіфлісі, бо там
сухо зимою, і полічитись там у якогось спеціаліста. Ми оце остатнього
тижня завважили, що коли в хаті добре протоплено
і повітря висушене (у нас залізна груба), то Кл[ьоня] майже не
охрипає увечері і нежит йому не так обридає, — отже, може,
справді найважніше тут сухість. Тож ми й думали до Різдва
або й довше пробути в Тіфлісі, а потім уже їхати в Телав, щоб
не заразом відбути довгу дорогу та й послухати лікаря. Телав
майже вдвоє вище над рівнем моря, ніж Тіфліс, то ще й через
те слід би Кл[ьоні] до сеї високости звикати помалу, а не раптом, бо
хто має нахил до кровохаркання, тому, кажуть, краще
не раптом забіратись на височінь. Зрештою, Телав 2424 фути
високо, а се ще не страшна височінь, і він відносно оточаючих його гір
ще «в долині», хоча сам єсть вищим пунктом проти долини річки Алазані,
при якій стоїть. Таким способом
він досить високий, щоб бути забезпеченим від малярії, і досить
низький, щоб не бути холодним та вітряним. Зима там сухіша, ніж тут, а
не дуже холодна. Для мене ж усе одно ялтинська зима цінности не має, бо
мокра і вітряна, та вже ж все одно,
коли для мене в Росії, казав Ізраель, «нема клімата» для зими,
то, значить, нема чого й перебірати: Телав так Телав, коли не
хочу їхати в Єгипет. Кльоня то все мене переконує їхати в Єгипет, а він
би то сам поїхав на Кавказ, але, як я вже поясняла, я
не можу сього зробити. Може, на той рік Кл[ьоня] не буде сам
і справи стоятимуть ліпше, тоді поїду, — а може, й так поправлюсь, бо
все ж мені тепер ліпше, ніж було минулої зими, хоча
проти літа трошки голова знов частенько болить, t° часом капризує і всі
відомі з’явища виразніші. Але торік у сій самій порі
було куди гірше. Мучать іще всякі непорядки з менстр[уацією],
я була у лікарки, вона запевнила, що ніякої спеціяльної хороби у мене
нема, а все винна анемія, нервовість і загальна слабовитість… Ну,
значить, так уже й буде, хоч се дуже досадно.
Як бачиш, нам ліпше б уже їхати, і розпочали ми етноґрафічне
підприємство не впору для себе, але вже «коли взявся за гуж»…
Дуже мені жалко і досадно, що папа так хутко виїхав од
нас. Він запевняв, що там у нього діла і що одпуск 15го XI
кінчається, але я таки думаю, що він би довше побув, якби не
наші збори в дорогу. Папі тут, здається, було не погано, тілько
часом з дієти вибивався або «переїдав», а то таки й спав удень
чимало, хоч я за це сварилась, ну, та ти ж знаєш, що з ним у сьому
напрямі нічого не поробиш. Зрештою, він в Колод[яжному],
певне, більше сих «нарушеній» робить, бо там уже йому ніхто
не заважає…
На сей раз все-таки я не без просьби до тебе: чи не можеш
ти піти до Оглобліна і спитати у нього «Известия Нежинского ИсторикоФилологического Общества» (не Института,
бо й його «Известия» есть), найти, в якому томі є стаття проф[есора]
Сперанського про кобзаря Пархоменка, купити той
том і прислати його нам. Може, в тебе лишаться на се гроші
від вальків, а як ні, то купи за свої, а я тобі потім верну;
«наложеним» не посилай, бо, може, книжка доганятиме нас у Тіфлісі, то
наложеність може спровадити яку плутанину.
Будь здорова, Лілеєнько! Я ще перед виїздом хоч картку напишу. Як мені
шкода, що тобі так не ведеться! Коли б ми не
на таку чужину їхали, я б тебе туди перетягла… Цілую міцно
тебе, маму, Михаля і всіх рідних. Кльоня теж вас вітає.
Твоя Леся 

