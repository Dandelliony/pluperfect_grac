
Середа, 19/3
Любий Пуцю!
Я думаю, що ви всі не сердитесь на мене, що я не писала разом 
з мамою, бо все одно я мало що цікавого і нового могла написать проти того, що мама писала. Сьогодні прийшла німота 
і принесла апарат, наложила на ногу, запрягла мене і пішла. 
Апарат сей якийсь не такий, як той, що з Варшави, не такий 
тяжкий і зовсім іначе устроєний, здається, що мені буде добре 
з ним ходить, але тепер ще напевне не можна сказати, бо то 
треба походити з тиждень або щонайменше днів три. Проти 
гіпсу сей апарат тим ліпший, що в ньому зовсім добре сидіти, 
можна де вгодно ходить і можна навіть без палки, хоч тепер 
я ще боюся зовсім без жадної палки ходити, отже, мама мені 
купить маленьку палічку або зонтіка. Як, власне, сей апарат 
устроєний, не буду писати, бо то дуже довго, а ти все одно не 
розбереш, краще вже сама побачиш. Тепер ми вже скоро приїдемо додому, але все-таки ще тиждень тут пробудемо, бо треба випробувать апарат. Тепер треба тобі написать про те, що 
ти питала, про слонів і т. п. Слони не то щоб уже розумніше
людей, але наближаються до них, бо можуть, наприклад, на 
літаврах грати, на колесі їздити, на задніх лапах стояти і на 
голові, можуть тарілки подавати, вино пити і грошей не платити. Дуже було смішно, як один слонь представляв пана 
в ресторані, другий кухаря в білій шапці і хвартусі, третій поліцейського в треуголці і при шпазі, німота при тому страх 
сміялася. Окрім слонів, я була ще скілька раз у театрі, у неділю вдень було дитяче представлення, казка про мачухуцарицю, що то питала у зеркала, хто найкращий в світі, що то 
труїла свою пасербицю і т. д., ти знаєш ту казку. Але представляли не дуже гарно, бо дітей було в трупі мало і всі досить великі пуци, окрім одного тігра, зовсім малого. Але мені все-таки 
було цікаво на їх дивитись, бо я такого ще не бачила, мама ж казала, що той раз, як вона була у Відні, то дитяче представлення 
було далеко цікавіше і краще. Але от вчора то і я, і мама були 
дуже довольні, що пішли в театр, бо там співали добре і п’єса 
була цікава і гарна: «Отелло» Верді. Дездемона дуже гарно 
виспівала пісню про вербу і «Ave, Maria», так що аж мені плакати хтілося, а деякі німки то так плакали, що страх. Тут німки 
дуже часто плачуть по театрах, як тілько що-небудь таке жалібне, то вони просто аж падають з жалю, я собі тілько думаю: 
ну, і чого вже там так розливатися?! От тілько як представляли тут «Івана Грозного», то ніхто не плакав, бо там і справді 
якось нікого нітрошки не було жалко. Тілько ти собі подумай, 
Пуцю, що «Івана Грозного» представляли італьянці по-італьянськи! то було дуже смішно і чудно, і костюми у них теж 
були смішні, і поводитись по-кацапськи вони не вміли, один 
тілько Іван Грозний то таки був похожий на кацапа, дарма 
що італьянець грав. Але сама п’єса дуже бридка, і скучна, 
і невміло написана. Кна-кни тутешні не ходили з нами в театри, — тілько раз на слонів, а раз в оперу, — бо у них, як і у наших кна-кон, грошей небагато. Тепер кна-кни дуже зажурені, 
бо в Галичині вибрали на послів не тих людей, що вони хотіли. Кна-кни все приходять до мене співати, і натащили різних 
своїх нот багато, і ще обіцяли мені написати своїх лисячих народних пісень мотіви, щоб я їх повезла на Україну. Ну, Пуцю, 
тепер буду кінчать, бо мама хоче зараз на почту йти, та я ще не 
звикла при сьому апараті так згинатися, до того ж я і так чимало написала. Бувай здоров! Поцілуй від мене папу, коли він ще 
дома, усіх тігрів-негрів і Катерину Осіповну. Тебе самого міцно цілую і лапку стискаю.
Ваша Леся