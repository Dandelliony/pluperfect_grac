
29.III.1900
Милая Лілея!
Спасибі за поздоровлення. Я сього року свої іменіни дуже 
тихо справляла, краще сказати, ніяк. Всі про них забули, окрім дядини і Ради; вони мені подарували портрет Гейне, се 
було très à propos. Тож 23-го ми з дядиною обидві виступали 
на естраді, я читала реферат і ще акомпанірувала одній співачці, а дядина теж акомпанірувала дуету. Вечер той одібрав 
у мене масу часу і енергії, а все ж вийшов не так, як мені хотілось: мало співців було, хоч біганини за ними було без кінця, всього тілько троє знайшлося, і ті співали небагато, бо 
в їх репертуарі з Гейне нічого не було, а багато нового лінувались розучувать. Мій реферат теж вийшов неважно, принаймі я ним недовольна: дещо вийшло розволочене, дещо 
недоговорене, бо написать його як слід я не вспіла, отже, прийшлось не читать, а говорить, і се мене зв’язувало з непривички. Хоч люде кажуть, що воно непогано вийшло, тілько 
що паузи часом були довгенькі, а все ж у мене якийсь неприємний одслід в душі зостався. Тілько я не жалую, що врядила вечер, бо инакше зовсім не було б поминок по Гейне в Київі, а се не випадало. Старицький дуже добре читав на вечері 
Людіни, Слав[инського] і мої переклади, Бердяєв теж читав порядно. Читав дехто і по-німецьки. Декламація взагалі була незла. Другий реферат (Гольденвейзера), біографічний нарис 
про Г[ейне], мені не дуже подобався, багато там місця одводилось літературній сплетні, не люблю я сього, і, здається мені,
користи мало з такого перевертання і перемивання кісточок 
померших поетів.
Я після сього вечера ще більше впала в свій суб’єктивний 
фаталізм, думаю, що не слід мені брати ініціативи таких річей, бо завжді траплю на «феральний день», страх як не ладилось все на сей раз; тепер не варто розказувать всіх тих більших і менших злоключеній, що причепились до мого вечора, 
але крові вони попсували мені чимало і на другий день після 
вечора я було аж голос втратила. Тут ще раз показалося, як 
трудно робити щось на певний строк серед нашої київської обстановки: безконечні гості, зібрання і т. и., в переривах репетіції з співцями (все мусіла розучувати з ними сама, бо ніхто 
в цьому не помагав), а значить, на літературну роботу лишались хвилини. Ти повіриш мені, що за той час мені листи не 
писались. Оце тілько вчора я взялась до них і се вже четвертий лист починаю. Кривинюку я написала, але вже тут, в Київі, бо в Дерпті і в Ризі (окрім одного листа тобі, не знаю, чі отриманого тобою) якось зовсім не писалось — не вмію я писати 
на людях, а там ні хвилини (окрім ночі) не випадало бути самій. Ти, певне, розсердишся за се, і маєш рацію, бо поступок 
мій свинський, і признаюсь в ньому не для того, щоб получить 
прощення, а просто з почуття правди.
1-го апр[еля]. От скілько пролежав лист! Се все оте Общество та всякі «искусства». Малює тепер з мене один галичанин 
портрета, а сидить він аж у новому музею на Александровській вулиці, то поки туди та назад, то 1½ год[ини], а там години дві пройде, дивись, і пів дня пропало. А ввечері прийшлось бути раз на драмі, що ставили Старицьк[ий] і Маня, 
драма — «Борьба за жизнь» — погана, але грали добре, я через те пішла, що ся компанія має грати «Раткліфа», то хотілось 
подивитись, які в ній сили. Другого ж вечора (з 30-го на 31) пішли ми на «общее собрание», де обсуждались різні «сметы» та 
вибірались нові «члены правления». Дообсуждались до 3½ г[один] ночі, а прийшли додому у чотирі; приходимо, а тут Оксана слаба. Вона ще од самої неділі (26-го) кисне, простудилась, 
гуляючи цілий день з поводу першого весняного дня, а крім 
того, чимсь застромила живіт, а в неї й так з тим животом ніколи ладу нема. Отже, позавчора їй стало значно ліпше, вона 
встала, не лягала цілий день, чистила з Дорою мігдали та й наїлась їх, а вночі її й схопило знов. Отож я, прийшовши у 4, провозилася з годину з Оксаною, а в 8 уже встала, таки до Оксани, 
бо вона плакати почала. Зміряла їй температуру, а в неї 40,2, 
ну, тут, звісно, по лікарів мама побігла, а я тим часом дала деяку раду Оксані сама, температ[ура] упала на градус (39,1), Оксана заснула, а як прокинулась, то вже було їй значно ліпше. Лікарь каже, що нічого серйозного нема, а просто «желудочное 
страдание», посадив на дієту, казав лежати і приписав деякі 
«животкові» средства. Сьогодня їй нічого собі, жар середній 
(38°), і вже видно, що нічого страшного нема, а вчора то не раз 
насувалася думка, чі не тіф часом. Вчора я цілий день то коло 
Оксани сиділа, то куняла, а ввечері, як все заспокоїлось, заснула, вночі вставала до Оксани, потім думала навіть листа сього 
скінчити, але сон переміг.
Тепер скінчу, бо пора йти малюватися. Буду писать тобі часто, хоч одкритки, таки справді, бо вже не буде більш ні рефератів, ні зібрань, а все инше і не так томить, і не стілько часу забірає. Увесь сей час, відколи приїхала, се було щось страшенне!
Міцно цілую тебе, Лілеєнько моя.
Твоя Леся