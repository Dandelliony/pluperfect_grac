
16.ХІІ.1911
Любая Лілеєнько!
Остатні наші два листа розминулись, і вже, значить, ти
маєш відповідь, чому я не писала тобі в Київ, а я маю відомість про
свою посилку. Мені приємно, що ти бачила М[ихайла] С[ергійовича], так,
може, діло трохи скоріше буде, ніж
звичайно, а то таки в них там «ящик» дуже вже «довгий».
Цікаво, що, судячи «продукцію літературну» якогось автора за якийсь
рік, крітіки ніколи не приймають на увагу тих
«ящиків», а винуватять виключно самих авторів. Ну, та се ще
найменше лихо. Несподіваний був для мене успіх фантастіки
серед авдіторії старшої родини — людей, вихованих в традіціях реалізму,
— але тим краще. Розуміється, я нічого не
маю проти того, що було теє читання. Кожен «пророк» таки
найбільше домагається «слави в отчизні своїй і серед родини
своєї», може, саме тому, що сього найтрудніше осягти.
З картинками до «Історії», я думаю, далі не так трудно
буде. Якщо їх до вступних розділів не буде, то се ще не біда —
малюнки знарядів з кам’яного періоду і т. и. частенько трапляються по
книжках (напр[иклад], на початку коротшої історії
Груш[евсько]го), а далі можна буде по Менару і Масперо замовити якому
учневі художньої школи поздіймати хоча би
літоґрафським способом відповідні малюнки (схематичним
способом, як у Менара), то се буде і не трудно, і не дорого, я думаю.
Для кращого поняття на два-три найтіпічніші малюнки можна зробити
кліше, а дуже на се напосідатись, якщо се
трудно чи дорого, не варто. «Історію» я переглядаю, але бачу,
що таки дещо треба насвіжо написати; крім того, розділ той,
що тепер на початку (про арійців), таки треба поставити на
кінець, як у Менара, бо се історія і менше давня, ніж єгипетська та
вавілонська, і менше досліжена, до того ж історія персів зв’язана з
історією Ассірії, а та знов давніша. Але се великої
ломки плану не зробить. Все-таки робота ся не дуже швидко
йде, бо часто перебивається то иншими справами, то нездужанням. Якось з
наступленням зими упала енерґія. Хоча зими
в справжньому виді, з снігом і морозами, ще не було (тілько по
ночах бувало −1° R, а снігу ми й не бачили), але погода часто
ламається, бувають страшенні вітри, що таки часом у таких
будинках, як тут, добре дошкуляють. Одно добре, що сей рік
осінь дуже суха (а може, се тут і завжді так), дощу мало і часом
трапляються просто райські дні, як, напр[иклад], учора
(+14° R в легкій тіні і +22° на сонці!). Остатні два тижні взагалі
було дуже тепло, тілько часто вітер, як-от і сьогодня. В сентябрі і до
початку ноября я почувалася добре, а там уже якось
раптом переломилась погода, в хаті було холодно (бо взагалі
тут у хатах мала ріжниця з надвірньою t°), і я вже «стратила гумор» —
почалися головні болі зчаста, то боки болять, то спина,
то «ноги в’януть», то «одрізки» виділяються, то t° капризує,
і так якась загальна млявість опановує. Але різкого нічого
нема такого, як бувало торік о сій порі, і навіть, рівняючи до
літнього стану, то мені тепер ліпше, бо нема гострих нападів.
Коли справжня зима (торік вона почалася тут з Різдва) нічого
гіршого не покаже, то ще, можна сказати, слава Богу.
Оце вже прийшли під вікно хлоп’ята колядувати (тут колядують перед
Різдвом, в останій тиждень Пилипівки) — значить, маємо Різдво. Але тут
колядують гірше, ніж у нас, і взагалі гірше співають, як на мої вуха,
то й зовсім погано.
Оксана і Дора мені писали Дора писала між иншим що
пришле мені 40 р[ублів] через тебе. Я не розумію гаразд, чому
саме так, але ти, певне, розумієш, а для мене все одно. Тілько при сій
нагоді маю прохання — якщо ти маєш посилати сі
гроші, то затримай з їх, скілько треба буде, щоб зробити мені,
якщо се можливо, одну орудку. Я чомусь думаю, що в Катер[инославі]
повинно бути добре натуральне масло (там же німців
багато довкола), коли се справді так і коли тобі не трудно його
купити (ти ж, певне, й собі купуєш), запакувати і відправити
сюди, то я буду тобі дуже вдячна за таку посилку, бо ми тут
дуже мучимося з сим продуктом, — дорого дуже (65–80 к[опійок] фунт), та
ще й фальсіфіката до того очевидна. Тим часом
мені наказано його їсти, та й Кльоня без його бідує. Коли пошлеш
почтою, то адресуй просто сюди, але тоді посилка має важити не більш 7
фунтів, инакше дуже дорого вийде. Коли ж
«товаром большой скоростью» (як багаж), то тоді можна й більше (хоч ½
пуда), але вже сюди залізниця не йде, то треба в Кутаїс «на
предъявителя», а сюди тілько накладну послати. Як
буде тобі вигодніше і менше клопоту, так і пошли. Тілько, звісно, якщо
у вас місцевого масла не продають, а тілько в маґазінах (напр[иклад],
фірми Чічкіна абощо), то моя просьба відпадає, бо таке масло і тут є.
З нашим поворітним переїздом у Кутаїс поки що нічого не
чуть (либонь, і масло доїде, поки те буде), та вже до Нового року
навряд чи що буде. Тепер якось роботи у Кльоні поменшало,
то є просвіток якийсь, а то аж розпач брав.
Сей лист певне застане тебе вже не саму, а з гостями — родиною, то се,
що маю тепер сказати, нехай пригодиться на пізніше: навіть самотою, та
в своїм краю не може бути так непривітно, як і з близькими людьми, та
на чужині; бо там у тебе
кожен твій крок, кожне слово може комусь і чомусь на користь
бути, та й до тебе кожна чужа людина по-рідному заговорить,
а тут… ні собі, ні людям.
Боюся тілько, що Кльоня ще не видержить справжньої
зими (він і тут навіть малий холод погано переносить), а то б
уже напосідалась, щоб вертатись «на тихі води», — зо мною нехай би
було, як було, бо вже обридло «стикатися»…
Бувай здорова, золотесенька. Коли Михальові не трудно
і не марудно, то, може б, він мені щось написав або намалював,
а то я скучила за ним. Цілую міцно тебе, Михаля і хто є з родини при
тобі.
Твоя Леся
Кл[ьоня] і Ф[еоктиста] С[еменівна] вітають тебе. 