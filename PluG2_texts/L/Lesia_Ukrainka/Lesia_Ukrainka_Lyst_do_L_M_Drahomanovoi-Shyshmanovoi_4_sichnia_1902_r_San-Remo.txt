
Italia, San Remo, Villa Natalia, Corso Cavallotti
4.I
Бідненька моя товстенька Лідочко! (а може, досі вже й не товстенька, тілько бідненька?) Господи Боже, як ми давно одна одній не писали! просто не знаю, з чого починати… хіба з того, 
що просити вибачення, але я не знаю, хто, власне, винен з того, 
що я не писала, я, чи ти, чи «доля», нехай краще «доля», так 
буде приємніше. Я до тебе озивалась раз з Карпат, але ти, може, 
не отримала моєї картки, може, розсердилась, що то тілько 
картка, а не лист, а може, так не зібралась «за всякими околичностями», досить того, що мені твоя мама і Рада не раз возвіщали: «Ліда збірається тобі писать», але так на тому й стало…
А я, Лідочко, так за сей рік свою кореспонденцію запустила, що, може, й до смерти своїх довгів не виплачу, — далебі, 
щодня пишу листи і все краю їм не бачу. Се не значить, щоб 
взагалі для мене листи до родичів і приятелів були тяжкою 
повинностю, ні, але, знаєш, бувають такі періоди, коли взагалі не пишеться або пишеться тілько до тих, що сами дуже 
часто пишуть і дуже інтенсівно визивають на відповідь. Важно «установити» кореспонденцію, тоді вже йде як з води, але 
хто її знає, чому вона часом не установляється. Се правда, що 
до мене й писати навряд чи було цікаво сей рік, така я була…
а самій «починати» після довгого перериву мені було надто 
трудно. Певне, мама твоя дещо писала тобі про мене, то, може, 
ти знаєш, який був для мене сей недавно минулий рік, я не 
буду повторяти тобі всеї його історії, бо то мені даром не дається, а завжді розшарпує до крайности мене саму і, боюсь, моїх 
кореспондентів теж. До того ж не знаю, як ти до того всього 
відносишся… ну, та сподіваюсь, що нема причини тобі відноситись гірше до мене тепер, ніж було раніш. Правда ж?
Починаю з середини. Поки була енерґія, то була і на роботу і на все, а як наступила détention des forces, то я мусіла втікати в гори і там трохи прийшла до пам’яти, але всеї енерґії не 
вернула. Морально стала міцніше (так чи инакше змогла взяти себе в руки і стала до людей подібна), а фізично не дуже-то. 
Спочатку мені здалось, ніби й дуже, бо кашель пройшов, припадки теж та мов би й енерґія вернулась. А не вспіла приїхати в Київ, як за першою простудою знов закашляла і розкисла. От мене лікарі і вигнали в Сан-Ремо, знайшовши якесь там 
«предрасположение» до хвороби легких.
Тут лікарь теж знайшов всі «предрасположения» до чахотки, але самої чахотки не знайшов (впрочем, хоче ще раз вислухать і зробить аналіз мокроти для «пущей важности»). 
Я не придаю, властиве, значіння тим «предрасположениям», 
бо в кого їх нема? у мене вони, певне, й зроду були, та не зверталось уваги за більшим лихом, а тепер от нічого гірше нема, 
то хоч се. Тілько ж наші всі именно тепер найбільше за мене 
бояться, то я і мушу лічиться від «предбудущих» бід, — нехай буде спокійна головка! До остатнього тижня мені і тут 
було не дуже добре, маленькі ліхорадки були і кашель, навіть 
немаленький, але остатній тиждень вже добре і кашель зійшов на minimum, остатніх два дні зовсім його не було, тілько сього вечора знов трошки єсть, але зовсім пустий, так що 
я і про морфій, недавно прописаний, забула (навіть не купила). Сподіваюсь, що тепер вже мусить бути добре, бо наладилось уже і моє здоров’я, і тутешня погода. Тут тепер так гаряче, 
що я собі сьогодня білу солом’яну шляпку мусіла купити, а то 
в чорній фетровій мало не вмерла. Тут тілько вечорі холодні, і 
я їх пересижую в хаті (часом навіть грубку палю), а вдень тепло, зовсім літо, всі одягаються по-літньому. Зрештою, ти знаєш Рів’єру і взагалі Італію, ти ж по всіх усюдах бувала, то я тобі 
не буду описувати того всього.
Живу я тут у папиних земляків і трошки ніби родичів (родство ледве дослідиме, але у Мгліні, як і в Гадячі, всі якось трошки родичі межи собою). Я у них на пансіоні і дуже добре устроїлась, головно без всякого клопоту і по-санаторськи. Тут же 
тепер гостює і моя тітка Елена Антоновна, так що не сама і не 
безпомічна, хоч би й розклеїлась часом. В Сан-Ремо тепер живе 
(тілько, слава Богу, не зо мною) і п. Нестроєва. Живе вона в санаторії «Rivièra», але вже сьогодня, чую, хоче вибіратися звідти і шукає по всьому Сан-Ремо собі нової домівки, та не може 
ніяк знайти rien de convenable. Капризна вона пані і не дай 
Боже тому, хто з нею увійде в ближчі відносини. Вона все жалує, що «Людмілочки» нема тут при ній, — мало вона ще тую 
Людмілочку в Київі морила шуканням квартір і т. п., то ще б 
тут недоставало. Ти, може, скажеш, що я до неї несправедлива, але я зостаюсь при особій думці. Приїхала п. Нестр[оєва]
сюди з компаньйонкою і з котом (!!), скучає і жалує, чом не поїхала на Кавказ, однак здоров’я її тут ліпше.
Більш тут знайомих земляків не маю, а незнайомих маса 
бродить по вулицях, та що мені з них. Зрештою, я не скучаю, 
бо скучать не в моїй натурі, так тілько часом досада візьме: 
чого се я весь вік по курортах волочусь?.. Та на сю тему не варто багато говорити.
Їхала я сюди на Львів, бачила, натурально, Павлика; він 
уже має гроші на подоріж до Софії і жде, коли ти дозволиш 
приїхати. Твоя мама просила, щоб ти помістила папери конечне в таких скринях, щоб замикались, — чи ти так і зробила? 
Тепер з тими паперами чиста біда: галичане підлазять з усіх 
боків до дядини, щоб оддала все в Товариство ім. Шевч[енка], 
а ми (я і товариші) не радимо їй сього, бо з галичанами не можна мати певности, що якої несподіванки не утнуть; вона склоняється на нашу раду, а ті лютують, — ну, та дарма!
Пиши мені, Лідочко, тепер ти, я давно вже від тебе нічого 
не читала (ну, таки й сама я винна, та що вже! в Євангелії сказано, що 77 раз треба прощать, а мої провини ще до сього числа не дійшли). Мушу признатись наперед, що навряд чи буду 
писати дуже часто (ну, звісно, все ж частіше, ніж досі), хіба 
що позволиш картки писати, бо мені, сказать по правді, всяку роботу заборонили і писання теж, а я, коли б бути акуратною в кореспонденції, то мусіла б щонайменше по 30 листів на 
місяць писати (я й так уже 25 написала, відколи тут), а я се не 
завжді в силі робити, тим більше, що мої листи не вміють бути 
короткими.
Ну, годі, ще до другого разу. Цілую тебе з обома мечками.
Обізвись, «не пам’ятаючи зла». Бувай здорова.
Твоя Леся
А! З Новим роком!!