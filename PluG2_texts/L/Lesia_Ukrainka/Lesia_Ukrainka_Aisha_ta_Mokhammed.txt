
Айша та Мохаммед
Діалог
Садок в Мохаммедовім гаремі. Айша в малій виноградній 
альтанці сидить і їсть солодощі, ліниво одкинувшись на низенькому ослоні, вкритому великим килимом. Мохаммед приходить і мовчки сідає біля її ніг на край килима.
Айша.
Коханий, глянь на мене!
(Мохаммед мовчки переводить погляд з простору в той бік, де 
Айша.)
 Глянь на мене!
Мохаммед.
Та я ж дивлюсь.
Айша.
 Ти дивишся й не бачиш!
Так дивляться на дерево, на камінь,
на стіну, на колоду… я не знаю,
ще там на що, але не на дружину,
не на свою кохану!
Мохаммед.
 Я не знаю,
чого ти хочеш, Айшо.
Айша.
 Ти не знаєш?!
Я хочу, щоб мене любив Мохаммед!
Мохаммед.
Хіба ж я не люблю?
Айша (не слухає).
 Мене любив
і більш нікого!
Мохаммед.
 Нащо се бажання?
То все одно, якби ти забажала,
щоб лиш тобі самій світило сонце,
тобі самій служив вогонь. Від того
не стало ж би тобі ані ясніше,
ані тепліше, ніж тепер, як мусиш
ти те добро з усім живим створінням
нарівні поділяти, тілько иншим
було б від того в світі жити гірше.
Айша.
Ти першій милій не казав такого,
Хадіджа слів таких не вислухала.
Мохаммед (здивований).
Ти звідки знаєш?
Айша (злорадо).
 А! Так я вгадала?
Мохаммед (опанував своє збентеження).
Ну, що ж, се правда, я їй не казав
сих слів, так се тому, що…
Айша.
 Що любив ти
її безмірно більше, ніж мене!
Мохаммед (провадить, не вважаючи на її вибух).
 …так се тому, що й сонце перший промінь
чомусь одному завжді віддає,
найпершому, що стрінеться.
Айша.
 Неправда!
Не перший промінь, все своє проміння
ти їй віддав, мені лишився відблиск
тьмяний, холодний!..
Мохаммед.
 Айшо! І не сором
тобі таке казати? Я холодний
до тебе? Що ж би ти на те сказала,
якби тебе я пестив тілько так,
як першую дружину, ту Хадіджу,
що ти їй заздриш так.
Айша.
 Того не знаю,
але я бачу добре, що ніколи
ти не любив мене так, як її,
не любиш і тепер, та й не полюбиш, — 
ніколи я її не переважу 
в твоєму серці.
Мохаммед.
 Не годиться, Айшо,
так мертвим заздрити. Хадіджа вмерла,
і шкодити тобі нічим не може.
Айша.
О, якби дав Аллах, щоб не вмірала,
то, може б, я її перемогла!
Мохаммед.
Я глузду в сих твоїх словах не тямлю.
Айша.
Скажи по правді, де ти був сьогодня?
Мохаммед.
Та що тобі? Хіба не все одно?
Айша.
Ти був на кладовищі! На могилі
Хадіджиній! Я зараз те пізнала!
По очах бачу, не одуриш, ні!
Мохаммед.
Навіщо б мав дурити? Так, я був там,
хіба се гріх — пошанувати пам’ять
людини, що була мені жоною?
Айша.
І я твоя жона, проте не будеш
вчащати так до мене на могилу.
Мохаммед.
Не спокушай Аллаха. Невідомо,
хто з нас до кого прийде на могилу,
одно відомо — я від тебе старший
і на багато літ.
Айша.
 Либонь, настілько,
як старшою була твоя Хадіджа
від тебе.
Мохаммед.
 Так, щось коло того, певне.
Айша.
Ти взяв її таки зовсім старою?
Мохаммед (похмуро).
Я вже тобі не раз про те казав,
та ти й сама незгірше знаєш.
Айша.
 Дивно,
чому про се не можна споминати?
Хіба не все одно тепер для неї?
стара чи молода, бридка чи гарна
була вона, коли за тебе йшла, — 
однаково ж її нема на світі.
Мохаммед.
Се гріх — радіти так з чужої смерти.
Айша.
Я не радію… А скажи по правді, — 
вона була коли хоч трошки краща,
чи все така була, як от тоді,
коли вже я її пізнала?
Мохаммед.
 Айшо,
навіщо се питання?
Айша.
 Ну, скажи,
була вона коли така, як я?
(Нахиляється до Мохаммеда.)
Мохаммед (глянув на Айшу).
Найкраща ти з усіх жінок на світі,
живих, і мертвих, і ненарожденних!
Айша.
Ти завжді думав так?
Мохаммед.
 Як тілько вглядів
твою красу, одразу се збагнув.
Айша.
І покохав мене?
Мохаммед.
 Як тілько вглядів!
Айша.
А чом же ти мене тоді не взяв?
І я ж тебе одразу покохала.
Мохаммед (мовчить).
Айша.
Тоді жила Хадіджа!.. Ну, скажи,
чому при ній не міг ти взяти другу?
Вона була багата, — через те?
Мохаммед.
В той час я вже багатший був від неї.
І ти не думай, що вона купила
мою прихильність грішми.
Айша.
 Ох, якби
могла я думать се!.. Але за гроші
нікого так не люблять у могилі!
Та ж ти три роки жив у самотині
по смерти жінки першої, а потім,
як тілько взяв мене, взяв десять инших…
Як і завіщо можна так любити
стару, негарну, навіть мертву жінку?
і зневажати гарну, молоду,
кохану і закохану, живую?
Мохаммед.
Не рвися, люба, і не рви мене.
Є таємниці в Бога, їх збагнути
не важмося.
Айша.
 Скажи! Я хочу знать!
Мохаммед.
Якби я сам те знав!..
(Подумавши.)
 От ти сказала:
стару, негарну… і в моїх очах
вона ні гарною, ні молодою
ніколи не здавалась. Не скажу я,
що я не бачив і не завважав
того нічого: я злічив всі зморшки
у неї на обличчі… літ її
мені й сусіди не дали б забути…
але в ній щось було… щось вічне, Айшо…
Мені здається, що воно живе,
і дивиться на мене крізь могилу,
і голосом таємним промовля,
і всі мої слова та й думку чує…
Айша.
А теє «вічне» є в мені, коханий?..
Є чи нема? скажи!
Мохаммед (мовчить).
Айша.
 Що ж ти мовчиш?
Мохаммед мовчки встає і йде з альтанки геть. Айша падає додолу 
на килим і ридає в безсилій лютости.
22.IV.7. Ялта