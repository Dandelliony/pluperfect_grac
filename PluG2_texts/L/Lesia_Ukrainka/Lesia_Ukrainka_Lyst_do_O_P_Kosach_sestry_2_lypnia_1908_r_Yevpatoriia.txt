
Євпаторія, 19.VI.1908 
Любая Лілеєнько!
Дуже жалую, що послала тобі остатню одкритку, бо сьогодні 
довідалась, що все то, очевидно, була одна «игра ума», себто 
хоч фельдшериця і пацієнтки хочуть, але дірекція не хоче нікого з лікарок запрошувати, бо має загальну дурну і паскудну тенденцію наганяти економію на медичному персоналі. 
Ну, і чорт з ними, коли так, бо працювати при такій «економній» дірекції, певне, дуже неприємно. За Євпаторією дуже 
не жалуй, бо з нею щось сього року непевне робиться: всього 
два дні за весь сей час було гаряче, а то все так собі, а се з 1-го 
іюня і досі просто-таки холодно (!); воно то по термометру виходить +20°, +22, але що при тому якийсь проникливий вітер 
з півночі, то в затінку майже неможливо сидіти, хоч на сонці 
часом і пече. Увечері з 7-ї г[одини] всі ходять в пальто або в теплих костюмах. От тобі й «спека евпаторійська»! Може, через 
се, може, з яких инших причин, але я не завважаю, щоб моє 
здоров’я якось замітно ліпшало. Правда, такого з’явиська, як 
було в Києві два тижні, не повторялось, але ж то иншої категорії річ, а з нирками, видно, все однаково, бо таки дуже часто кров буває: і «обрізками нитки», і так просто; за сей місяць 
ледве чи проходило коли три дні підряд без крові. Болі бувають рідко, і то незначні. Темп[ература] здебільшого нормальна (се проти Ялти прогрес). Але почуття катаральности у всіх 
«путях» частенько почувається. От не зберусь я все до міста 
провірити вагу там, де я важилась, приїхавши і ще не вступивши в санаторію. Тут я не важуся, бо я не вважаюсь «лечащеюся», а тілько «сопровождающею». «Не лечащаяся» я через 
те, що Ізраель мені виразно заборонив гідропатію, особливо 
ж холодну, а тут без сього лічення не розуміють, і, почавши 
лічитись, прийшлось би раз у раз сперечатись «проти води». 
Тут єсть мені один прецедент: одна дівчина з якоюсь слабостю 
нирковою (здається, хронічний нефріт) дійшла тут після холодних обливаннів до такого загострення, що t° була 39°, рвоти щодня і т. и., і тілько після того згодились її перевести на 
теплі ванни і на всякі теплі процедури, після чого їй поліпшало. Взагалі тут не буває, щоб кому-небудь спочатку не «пробували» холодних способів. А я сього нізащо не хочу. 
Невважаючи на холодну погоду і на кров, я все-таки маю 
«самопочуття» нічого собі. Навіть сі дні пробувала писати (через се не писала листів), і навіть дещо виходило — се завжді 
якось підіймає мені моральний tonus. Багато значить, що я тут 
нічого фізично не роблю і нічим не томлюся. Не знаю, як то 
далі буде, бо ми тут пробудемо в санаторії ще два тижні, а там 
Кльоня заявиться в Сімферополь і вже його пошлють куди-небудь на службу. Добре, коли пошлють-таки в Євпаторію, 
як ми сподіваємось, але се не відомо, можуть і в який-небудь 
Перекоп послати, тоді, може, прийдеться трохи поклопотатись урядженням, але і то великої біди не буде, бо я тоді спроважу з Ялти всю свою посуду і пр[оче] і матиму одразу «господарство» готове. Було б добре, якби попасти хоч в «трущобу», 
але в таку, де є добре молоко, а то ні тут, ні в Ялті неможливо 
врядити справжнього молошного лічення, а се таки погано. 
Взагалі я не журитимусь, коли прийдеться де б не було в Криму жити, бо літом скрізь тут буде гаряче і сухо, а як далі від 
моря, то се хоч і скучно, але мені, може, ще й корисніше. 
Страх як мені досадно за тебе, що ти з Михалями мусиш 
у Києві мучитись. Я вже тепер марю про таке: може, Кльоня получить командіровку в якесь місто, де не дуже дорого, 
і, може, тоді тобі дешевше буде жити з нами, ніж у Києві, та 
й прожили б ми хоч місяців два вкупі. Властиве, в сьому нема 
нічого неможливого. Правда ж? 
Яка я однак! Не написала досі, що отримала твого заказного листа. Але до того часу я нічого не мала від тебе і ото через 
те й думала, що, може, ти сердишся та того й мовчиш. Ти не 
турбуйся ні тим, що мама мені писала, ні тими нібито «неприємностями», що я мала б то «через тебе» прийняти. Мама 
писала більш-менш те, що й ти (що варто б якось таки в Євпаторію попасти), а «неприємності» тиї мені крові не псували, 
тілько Лосєв в моїх очах скомпромітувався, але се повинно б 
бути більш неприємно йому, ніж мені. Маю все-таки уперту 
надію, що ми ще поживем сього літа вкупі. 
Нехай Михальо старший вибачить, що не пишу йому тепер. Тут трудно писати — заважають (пишу надворі). Цілую 
вас обох і Михалюнку. Маму теж цілую. К[льоня] вітає. 
Леся 