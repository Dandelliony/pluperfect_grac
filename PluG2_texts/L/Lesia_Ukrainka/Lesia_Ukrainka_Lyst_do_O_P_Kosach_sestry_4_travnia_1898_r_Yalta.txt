

22.IV.1898

Люба Лілічко!

Прости, що запізнилася з пересилкою тобі Мішіного листа,
ото все збіралася писати сама і ніяк не могла зібратись. Окрім
моїх лінощів, тут ще винно й те, що в мене до 5-ї години дня
так зайнятий час гідропатією і педагогією, що ніколи писати,
а ввечері я часто буваю розклеєна. Після вашого виїзду у мене
ще раз був напад і п. Дериж[анов] мені голову тримав, значить
 — по всій формі. На другий день після того я почала «гідропатствовать», і тим часом нападів не було різких, а тілько
втома велика або п’яний настрій, все-таки далеко не врівноважений.
 І доки се я буду юродствовать?.. Піду завтра в театр,
що то ще з того вийде. Се йду вперше, бо досі були все п’єси
занадто нецікаві для того, щоб варто було жертвовать собою.
Заньковецьку, Маню і Балевича бачу, хоч не щодня, та все ж
часто. В суботу вони виїзжають, — всі в досить маркітному настрою,
 а найгірше Балевич, зовсім зав’яв і знов стратив усю
свою бравуру.
Після вашого виїзду отримала я листа від Мих[айла] Вас[ильовича], де він просить мене написати, як ти доїхала до
мене, чі не сталося чого і т. и. Я йому відповіла запевне, що все
гаразд, хоч в той час сама трошки боялась за ваш переїзд до
Одеси, бо в ту ніч у нас було щось похоже на бурю. Твоя картка
з Одеси дійшла сюди аж 17-го! ото порядки!
Шкода, що мало ти тут була і що ми аж надто мало були
tête-à-tête, не все я тобі сказала, що хотілось і що слід було, та
вже надія на літо і на твою умілість чути межи словами і читати
 межи щілками. Деяких тем я, правда, боялась чіпати
грунтовно, вважаючи на свій «невменяемый» стан, — ти ж бачила,
 що й не всякі листи мені даром даються. Так-так, за все
треба платить, а з яких фондів? Ну, врешті, нічого розкисать —
якось-то буде!
Однак треба лягать спать.
Міцно тебе цілую і руку стискаю, знаю, що не писатимеш
мені тепер, то й не питаю ні про що.

Твоя Леся

P. S. Мамі напишу хутко, на сьому тижні.