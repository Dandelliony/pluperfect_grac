Спогад з Євпаторії
Море стелеться чорним, важким оксамітом,
небо чорне і хмарне тяжіє вгорі,
тілько де-не-де, мов передсмертним останнім привітом,
промовляє зоря до зорі.
Невидимками крадуться чорні ворожиї хвилі,
тихо, тихо, мов хитрих злочинців гурти,
і причаїли гомін, і скрили всі гребіні білі,
ледве дишуть… підкрались і вдарили зразу в борти,
потрясли корабель наш і з реготом геть відкотились…
Знову тиша і знов темна сила таємно чига…
Од вогнів вартових дві дороги на морі зострілись:
смуга мертво-зелена й кріваво-червона стяга.
Ледве мріє, мов привид, далекеє соннеє місто,
ні вогнів, ані гуків музики до моря не шле.
Тихо так, наче вимерло в світі навколо все чисто,
тілько море зосталось, а в ньому щось чорне і зле.
 Чи се ж та «країна світла
 і прозорої блакіті»,
 де колись я забувала,
 що десь є негода в світі?
 Світло зникло, небо змеркло,
 і блакіть укрили хмари,
 від минулого зостались
 невиразні, смутні мари.
Де ж ти, наша люба Stella Maris ясна?
 Ти колись нам слала
доріженьку світла, вабила нас красна,
 долю віщувала.
I Зоря морська (лат.).
Де той білий човник, що по тій дорозі
 з нами плив «на чисте»?
Де те все поділось, що тоді нам мрілось, —
 ясне, урочисте?
Білий човник, може, десь тут на причалі
 тихо спочиває,
Stella Maris, може, завтра без печалі
 цілий світ осяє,
тілько те, що мрілось, не питай, де ділось,
 не питай… немає…
А тоді: «нас було тілько двоє,
хвилі скрізь вколо нас коливались,
і такі ми самотні обоє
серед того простору здавались.
Я дивилась на тебе, мій брате,
що гадала, не вимовлю зроду,
чим було тоді серце багате,
поховала я в тихую воду».
Я дивлюсь на сю чорну безодню:
Де то спить моя думонька, де?
Де б не спала, навіки пропала,
так, як любе життя молоде!..
27.VII.1904
Поезія поза збірками 343