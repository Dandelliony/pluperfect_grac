
26–14/VI.1899
Любі мої папа і мама!
Пишу так тілько, щоб звістка була, а властиве нічого нового 
і певного написати не можу. Сьогодня були поправки в апараті, завтра знов будуть, — може, остатні, а може, ще й ні: кожний раз думається, що остатні, а там через день знов де-небудь починає гнітить і знов робота. Обридло се до остатньої 
крайности, просто аж говорить про се противно! Проте сьогодня, здається, прогрес більший: давить тілько в одному 
місці, а нога вже при ходьбі не болить, може, я, врешті, просто привикла до апарата, як надіявся Бергман. Зовсім вигодно 
в сій машині, я певна, ніколи не буде, але все ж треба досягти 
minimum невигоди. Коли завтра се буде нарешті осягнуто, то 
на сім тижні виїдемо, може, в четверг, але з певностю, як бачите, нічого не можна сказать.
Бергман заходить часто і все повторяє з своїм «жизнерадостным» видом: «Побольше ходить». Отож я і хожу по Thiergarten, та по галереї. Вчора вдень одважилась навіть на «Versunkene Glocke» піти, сама втомилась, а нога нічого, правда, 
місце було дуже добре, по-нашому ложа в бенуарі (за 3 марки!). 
Грають німці хороше, але в головній ролі актьор занадто спішивсь і через те часто «злизував» і фрази, і вираз. Впрочем, 
про сі вражіння розкажу краще. Бачила я на виставці знаменитого Бекліна, нехай мене повісять його поклонники, але 
я, далебі, не розумію, на чім держиться його слава. Що тут 
нового? дерев’яні центаври, бридкі сатіри, голі жінки… Колись поговорю з Б. на сю тему.
Ліля просить написать, чі ще в Київі Орися, бо, може, вона 
сама вже за границею, тоді нащо Ліля має їй купувать хустки — тоді вона сама собі вибере до вподоби. Теж питає Ліля ще 
раз, чі взяті її літні вещі з Колодяжного? Коли ні, то вона мусить собі купить ще тут блузки.
На сьому кінчаю в надії хутко побачитись. А ви все-таки 
напишіть нам, головно, мамочко, про твоє здоров’я, чі ти вже 
зовсім поправилась. Цілую вас міцно-міцно.
Ваша Леся