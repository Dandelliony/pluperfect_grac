
Ялта, Дарсановская [улица], д[ача] Терещенко
10.ХІ.1907
Люба мамочко!
Дуже-дуже дякую тобі за таку скору відповідь замість Дори. 
Мені трудно уявити собі, щоб Дора була більше занята, ніж ти, 
ну, та «нехай буде так». Я таки дуже турбувалася за папу увесь 
сей час і тепер рада, що йому поліпшало, коли б же тілько він глядівся! Ліля писала, що йому треба буде «усиленно» 
пити іод, та чи не буде се трудно при українській зимі? може б, 
краще папа приїхав до нас? у нас є де йому поселитись і «хазяйство» вже вряжене, а дієта у мене з ним тепер однакова, то, 
може б, воно йому й добре було з нами. Хоча тут тепер дуже великої теплості немає, але ж, судячи по газетах, то таки велика ріжниця проти наших українських сторін — тут таки морозу не було, раз тілько вночі спустилось до нуля, а то і по ночах 
не менше як +5° R, вдень же середня t° +10 R, хоч був і такий 
день оце перед тижнем, що +17° в затінку було. Правда, остатній тиждень нема сонця, а щось сіре заволікає небо, та все ж 
дощ рідко йде і ні вітру, ні туману немає. Все-таки ця сірость 
нервує, бо ми вже розбалувались на сонці. Може, під впливом 
такої сплінної погоди, а може, з яких инших, нам невідомих 
причин у К[льоні] так щось нерви закапризували, що я його 
сьогодня вже до лікаря виправила (головно мучила страшенна «утомляемость» від найменшого мозкового напруження). 
Скутку з того вийшло небагато: лікарь каже «врожденная неврастения», порадив деякі паліативи, та й годі… зрештою, що 
ж можна від нього вимагати? Треба сподіватись, що коли вже 
раз таке загострення минуло було, то й сей раз мине, а радикально вилічитись від нервів — се вже мало кому трапляється (та чи й трапляється?). Добре, хоч з легкими є надія справитись, бо в сьому напрямі поправка йде добре. Була, правда, на 
сім тижні маленька трівога: показалась було трохи кров, але 
всього раз і без жару, навіть без кашлю, так що, може, то навіть 
і не з легких. 
Зо мною єсть одна переміна до кращого: знайшла я собі тут 
одного лікаря-німця (я таки в німців вірую), спеціаліста по 
хворобах ниркових, і він мені сказав, — хоча він і хірург, — що 
різати мене чи «пришивати» не треба, тілько треба на особий 
лад промивати. І хоч се промивання досить неприємна процедура, та я вже й за один раз почула від нього користь, то нехай 
уже миють, нічого робить, усе ж таки се лучче, ніж різати та 
шити. Цілий тиждень, по наказу сього лікаря, я «большею частию лежала на кровати» і через те дуже запустила усяке писання, і листи, і шиття, то тепер потрошку надолужаю.
От якийсь нудний вийшов лист — усе про слабості та про 
лікарів… Ну, може, зміняться справи, зміняться й теми. А чом 
ти, мамочко, не пишеш про своє здоров’я, чи вже можеш ходити? 
Цілую міцно тебе, папу, і Geschwister, та родичів. К[льоня] 
вам усім кланяється. Цілую ще раз.
Твоя Леся
[Боюсь, що се від проб літературно-музичної роботи, до якої, може, ще 
зарано було братись.]