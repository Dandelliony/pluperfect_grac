
17.ІІІ. 1891, Відень
Любий дядьку!
Завтра маємо виїздити звідси, отже, я доконче хочу написати до Вас, поки ще сижу тута. Мама, либонь, вже писала Вам, 
як і що зо мною єсть і має бути, то мені небагато про се й писати. Зробили мені апарат, хожу в ньому вже два тижні і добре 
мені з [т]им; разів три приходилось дещо поправляти, а вже 
тепер все гаразд припасовано, і нема чого мені тут довше сидіти. Ходити в апараті мені добре для того, що не болить нога 
і не треба милиці при собі волочити, але трохи погано тим, 
що все-таки апарат тяжкий (бо в ньому сталі чимало), через 
те я втомлююсь і завжді мені гаряче при ходьбі. Врешті, се ще 
не така біда, бо все-таки я тепера можу далеко більше ходити, ніж перед двома тижнями, а головно, що нога не болить. 
Маю надію, що таки подоріж до Відня не надаремне була зроблена і таки щось буде з того всього. Надто маю надію на море, 
бо, пам’ятаю, одного літа якось мене пустили до теплих купелів на холодний лиман, а потім на море, то, власне, того 
літа мені було найліпше з ногою, і хто зна, якби не масаж, то, 
може б, вона і зовсім вигоїлась. Врешті, «що було, те бачили, 
а що буде, то побачимо»! Сидячи тут, поки робиться моє 
діло, розглядаюсь я собі на тую «Европу» та европейців; певне, 
що не все можна отак, сидячи збоку, побачити, але все ж хоч 
дещо. Перше вражіння було таке, ніби я приїхала в якийсь инший світ — кращий світ, вільніший.
Мені тепер ще тяжче буде у своєму краю, ніж досі було. 
Мені сором, що ми такі невільні, що носимо кайдани і спимо 
під ними спокійно. Отже, я прокинулась і тяжко мені, і жаль, 
і болить...
Потім трохи затемнилось те ясне вражіння, але з самого 
початку сей контраст межи нашим а тутешнім життям сливе 
осліпив мене. Багато значить, певне, і те, що в’їхала я у самісінькі вибори, себто в таку пору, коли навіть в Галичині все 
ожило і заворушилось. Ті різні передвиборчі збори, наради, 
промови, товариства, все то було для мене таке незвичайне, 
таке нове, що спершу я навіть мало помічала ту силу підкупу, 
донощицтва, брехні та мошенства, що теж вилізло наверх перед виборами.
Та мені незвичайним був самий факт, що ось то люде можуть собі зійтись, де хочуть, говорити, як хочуть, змагатися 
про справи своєї країни, думати, як мають сами собі помагати; 
запевне, все оце дуже натуральне, але його у нас ніде не побачиш, навіть у такій формі, як би в Галичині. Тілько приїхавши 
та зобачивши, як тут люде живуть, я зрозуміла ліпше галицькі справи та відносини. Те, що у нас на Україні здавалось мені 
потрібним, добрим, конечним, те саме, примірявши до тутешнього життя, здалось мені таким нужденним, дурним, непотрібним або й шкодливим. Ота знакомита «угода» наробила 
чимало шуму у нас на Україні, бо то собі люде наші думали: 
от буде благодать! і дві руські гімназії, і урядовова кореспонденція (ба, навіть урядова газета!) по-нашому, і оборона уряду проти поляків, — та що! навіть самі поляки вже будуть за 
нами, — та тепер нам уже й «сам чорт не брат!» Воно правда,
що для України то й «написи на почтових скринках» були б 
великим поступом, але тут то хіба тілько плакати можна над 
таким поступом. Та мені тепер такою нещасною, легкодухою 
та дурною видається ота «угода», що мені аж сором за галичан, 
як вони могли намислитись на таку дурницю. Збили тілько 
не в пору колотнечу, внесли лишню сварку, розбрат і зопсували виборчу справу, та й собі нічого не придбали. Що ж до народовців, то мені (та й не одній мені) їхні криві дороги, quasi
патріотичні вигукування та поклони урядові дуже обридли, 
навіть не через те, щоб я раніше не знала, наскілько такий 
спосіб поступовання шкодить цілій нашій справі, — одного 
часу мене запевняли, що для нас і нема инших дорог, як тілько 
криві, — але просто само почуття правди одвертало мене від 
такого «льояльного патріотизму». Вже тая «політіка», «льояльність», криві дороги, що ведуть до високого ідеалу, «повага до 
народних святощів», «уміркований лібералізм», «національна релігійність» etc, etc. все оте вже так утомило нас, молодих 
українців, що ми раді б уже вийти кудись на чисту воду з того 
«тихого болота». Та вийти було трудно, бо вдома у нас «старі» 
не дуже сімпатізували отим «смілим» змаганням (не які вони 
й «смілі» були), а в Галичині ми не знали поступовішої партії 
над народовців, бо про нову партію радікальську дуже мало 
чували та просто думали, що вона складається з двох-трьох 
чоловік та й годі і що вона не має жадного впливу на народ. 
Про москофільську партію нічого й казати, — хто би то став 
у неї поступових ідей шукати. До «Народа» наші люде відносились якось досить скептично, бо думали, що всі його ідеї походять від Франка та Павлика і на них же кінчаються. До того ж 
«Народ» відвертав від себе наших людей тим, що мало змагався з кацапами, а дуже багато з народовцями (а сімпатії українців були таки найбільше на народовській стороні), до того ж 
нас прикро вражав його сварливий тон, — я й тепер думаю, що 
він собі шкодить отим нестримливим тоном, — потім оті вічні 
переклади з Толстого та Успенського сприкрилися нам дедалі, — та й справді: чі тілько ж світла, що в вікні? Передрук 
статьї з газ[ети] «День» (справді досить дурної та бундючної) 
теж не сподобався нам дуже. Може, хто ще що мав закинути 
проти «Народа», але я того не знаю, бо досить давно не була 
в своєму товаристві, а се, що пишу, то знаю з листів та від Міші. 
Тепер, я думаю, галицькі сімпатії на Україні мусять змінитись, 
бо, розібравши добре, що таке була тая «угода» і яка з неї користь вийшла, довідавшись, як провадились вибори, дізнавшись, яка то єсть радікальна партія, наші люде (звичайне, не 
всі, а хто більше тямущий) перенесуть свої сімпатії на радікалів. Не знаю, яка буде з того користь для Галичини, але для 
України то мусить якась бути, бо, може, ті гостріші радікальські ідеї трохи розбудять нашу ос[п]алу та прибиту громаду та 
поможуть виплисти на чистішу воду. Все оце, що я тут написала, не конче воно мудре і нове для Вас, але я, бачте, хтіла, щоб 
Ви знали мої думки про сі справи; які б не були тиї думки, але 
вони щирі і для нас досить нові і поступові. Біда, що більшість 
нашої української громади сидить на самій нужденній російській пресі, а через те не бачить як слід світа ні того, що в вікні, 
ні того, що поза вікном. Як я побачила тут у Відні російські газети, то мені за них «вчуже стыдно стало», а надто було жаль 
бідної російської публікі, що мусить такі ліберально-поступові газети читати, як напр[иклад] «Новости». Та вже тепер 
поміж нашою молодою громадкою почалось таке «западничество», що багато хто береться до французької, німецької, англійської та італьянської мови, аби могти читати чужу літературу. Се мене дуже тішить, а то ще недавно мені приходилося 
з тими самими людьми, що тепер учать чужі мови, змагатися за те, чі варто учитись чужій мові при такій чудовій літературі, як російська. Я надіюся, що, може, як більше знатимуть 
українці чужу літературу, то, може, згине з нашої літератури 
отой невдалий ділетантізм, що так тепер панує в ній. Розвитку сього «западничества» чимало помогли і Ви (хоч, може, і не 
знаючи о тім), бо вже не тілько один Араб[ажин] прихильний до Вас, а є нас більше, тілько що не всі мають спосібність 
виявити Вам ту прихильність, а публічно виявляти — бояться. Тілько я чула не раз, як при спорах про Ваші книжки та ідеї 
молоді наші українці ставали за Вас проти старих, і то часом 
досить гостро. В молодих київських громадках можна завжді спіткати Ваші нові книжки і почути багато мови про них. 
Наша громадка, так звана «Література» («невеличка, але чесна»), просила мене, щоб я, побачивши Вас, передала Вам заявлення щирої поваги і сімпатії від неї та запевнила Вас, що ми 
завжді стоятимем по Вашій стороні, не зважаючи на всю брехню та поклеп, який здіймається проти Вас між деякими «українофілами». От прийшлось до слова, то скажу Вам, що ми відкинули назву «українофіли», а звемось просто українці, бо ми 
такими єсьмо, окрім всякого «фільства». Дописалась до краю, 
а боюся нового листка зачинати, бо то буде безконечно, а часу 
нема. Простіть за такий безладний лист.
До побачення літом! (конечне мусим зобачитись).
Ваша Леся
Певне, тепер вдома обридну своїм товаришам з Галичиною, та 
«Січею», та радікалами, але вже нехай узброяться терпеливостю... «Січі» та січовиків ніколи не забуду, а лихим словом не 
згадаю.
Прошу повітайте і поцілуйте від мене усю любу родину. 
Гинула від жалю, що нікого з вас не бачила, якби тілько могла маму згодити, то тепер би їхала через Болгарію додому, але 
вона не дається намовити.
Про Львів і наш побут у ньому Вам, певне, мама писала; написала б і я, та вже втомлена, не можу довго отак сидіти, врешті, найголовніше і так вже є.
Гриневецький сміявся з сімпатії Павлика до мене, а ще гірше сміявся, коли я сказала, що та сімпатія взаємна. Взагалі 
я з Грин[евецьким] та січовиками часто спорюся, мало що не 
сварюся, але наші товариські відносини від того не псуються.
Ви питали про «Pauvres gens»: одбираю їх від «Зорі» і віддаю «Народові», бо вже мені те воловодіння обридло, а на погибель дати не хочу. З «Народом» тепер буду в ліпших відносинах, пізнавши його. Скажіть Зорі (Вашому, а не «Зорі»), що 
одержали ми його карти і що я дуже сімпатізую його замірові 
статись моряком, бо я сама колись маю відбути подоріж довкола світа, — може, в компанії з ним. Тим часом цілую свого компанйона, дожидаючи ближчої знайомости.