
Люба мамочко!
Сьогодні ми отримали твою одкритку, але К[льоня], либонь, 
ще не так-то хутко напише тобі сам, бо з ним знов біда. Мої 
лихі передчуття, висловлені в листі до Лілі, оправдались — кашель у К[льоні] скінчився кровохарканням, і він оце вже 4-й 
день лежить в ліжку. Хоча на сей раз і не було такого Blutsturz,
як то колись, та й t° нормальна (не вище 37), але все-таки се маленьке «излияние» само по собі поганий симптом, бо показує, що процес таки є. Кровотечу вдалось хутко припинити 
(викликали лікаря серед ночі), але ще й тепер мокрота «окрашена» і, поки се буде, — треба лежати. Лікар думає, що днів 
через 3 вже можна буде встати, але і вставши поводитись з обережністю. Не так се налякало само по собі, як засмутило і навіть обезкуражило, бо можна думати, що се робота в камері 
мир[ового] судді викликала такий рецидив, а коли се так, 
то, либонь, прийдеться знов тую службу покинути, але що 
починати далі, покинувши? Думки про се страшно нервують 
К[льоню] і чимало заважають його поправці. 
Мене дуже втішила звістка про те, що папа таки має приїхати до нас. Коли сей лист ще застане папу в Києві, то нехай 
ся звістка лиха не стає йому на перешкоді. Я маю надію, що 
поки папа доїде сюди, то К[льоня] вже встане, і папі не буде 
ніякої невигоди чи прикрости в нашій хаті. Для мене ж буде 
велика радість папин приїзд і чимала моральна піддержка. 
Може, папа ще й порадить нам щось. Але ми йому голови клопотати не будемо. Одним словом, дуже прошу приїхати. 
Ну, ніколи далі писати. Цілую міцно тебе, папу і Geschwister. К[льоня] кланяється і вітає. 
Твоя Леся 
P. S. Ноти ще не отримали, може, завтра надійдуть. 