
14.V. 1892
Вельмишановний пане!
Простіть, що не зараз Вам одписала, а через день, — ніяк не 
могла раніше. От і тепер пишу, урвавши час, бо сьогодні їду до 
Варшави, зосталось три годині до від’їзду. За тиждень вернуся додому.
Спасибі Вам, щире спасибі за Вашу поміч та уважність до 
мене! Коли б же я могла Вам колись чимсь віддячитись... Добре, 
що можу відповідати по нумерах, так буде більше з толком, бо 
він в моїх листах не завжді є.
1) Згожуюся з Вами, щоб не зоставляти порожніх карток, 
так буде краще. Буде дешевше, та й ніхто не подумає, що мався замір побільшити книжку білим папером. Я ж зовсім не інтересуюсь тим, щоб книжка була велика. Ділити на групи не 
буду, бо се й трудно, і не конче потрібно. Чі будуть переклади, 
чі ні, не знаю ще; хай як видрукується книжка, то побачу, — 
але й орігінальних вийде спора купка.
2) Загальний титул «На крилах пісень» посилаю. Передмови не буде. Окладинка нехай буде з такого паперу, як та, що на 
нашому виданні Гейне.
3) Скаля музична як має бути поганою, то краще хай ніяк не 
буде. Я взагалі щось то роздумала її друкувати, — обійдеться й так.
4) Звіздочки *** можна повикидати там, де вони між куплетами, але там, де ними починається поезія без назви, нехай зостануться. Отак буде половина по-Вашому, половина 
по-моєму. Між куплетами, однак, все ж пропуски потрібні.
5) Наголосків у сьому зшитку єсть доволі, здається, а в першому, будьте ласкаві, сами проставте. Врешті, я вже допевнилась, що наголоски далеко не всім читателям помагають, бо є 
такі читателі!..
6) Слівце може нехай буде і без комів.
7) Слівце чі нехай так і буде, бо до нього ми звикли, така 
в нас вимова.
8) Слово ясний, як і подобні до нього слова, справді можуть говоритись з різним наголоском, і се таки слід зазначувати (так само, як сму́тний і смутнѝй). Ясниї можна писати 
й яснії. За букву ї я не стою, але вона має таку саму рацію, як і инші йотовані букви: ю, я, є і т. д; я стою за правдиву фонетичну правопись (радікальну), але коли тим часом не можу 
нею друкувати, то вже мушу якось з цією обходитись. Врешті, мені щось теє ї теж спротивилось, можна замінити його йі, або й просто — і, напр[иклад], своі, Украіна і т. д.
9) В слові слізьми таки треба писати м’ягкий знак, бо так вимовляється. Слово вьяне можна писати або так, або вйане, але ніяк не вяне, бо то, власне, вийде російська вимова. Инший
нехай теж так зостається.
10) Щодо виразів, розквітла не здається мені полонізмом, — 
у нас так говорять.
11) «В небі місяць страшний» справді краще справити, — нехай буде «В небі місяць з’явився смутний».
Замість «первісточка» хай буде «первісночка», а що при 
тім біла, то се нічого, бо вона й така бува, єсть то взагалі перша квітка. «Рвяно» від того самого коріня, що й ревний, ревне, 
слово се літературне, давно ужите.
12) «A quoi penses-tu?», викиньте, Бог з ним, не треба.
Бачите, упертости не показую, з чим згожуюсь, то слухаю, 
а решта нехай таки буде по-моєму. Прошу Вас хорошенько, 
абисьте протримали коректуру в передмові до нашого Гейне, 
нехай там швидче друкують та висилають нам в листах. Пробачте мені за такий лист. Бувайте здорові! Спасибі!
Л. К.
Гроші, 25 рублів, посилаю яко задаток на друк моїх віршів, 
хутко отримаєте.