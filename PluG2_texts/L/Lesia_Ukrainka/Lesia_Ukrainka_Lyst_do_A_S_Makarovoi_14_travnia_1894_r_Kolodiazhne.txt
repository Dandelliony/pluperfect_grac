
2.V. 1894
Дорогая Антоніна Семеновна!
Боже мій! ще Ви ізвіняєтесь передо мною за свій лист, коли се 
мені треба тисячу раз просить прощення у Вас за свій нікчемний способ переписки. Але я перед святами саме вибіралася 
з Київа, — додому приїхали ми в середині страсного тижня, — 
а на свята ще не ввійшла настілько в колею життя, щоб засісти за писання листів. Так я Вас і з Великоднем не поздоровила, але все одно я й без свята завжді бажаю Вам всього найкращого, якби ж тілько мої бажання мали яку-небудь силу!
Жалко було мені Вас, читаючи про Вашу тугу після великодної заутрені, хоч мушу сказати, що я б далеко спокійніше віднеслась до сього всього, бо я не бачу великої біди в тому, 
що служителі церкви гублять так свій авторітет, та й вообще 
я мало думаю про всякі авторітети, стане ще їх на наш вік доволі. А от що народні чтенія не клеяться, то се, по-моєму, 
гірше, і інтересно було б знать, через що іменно вони не клеяться. Саме ж непріятне се те, що Ваше здоров’я погано, але, 
може, воно вже поправилось? Надворі така розкішна весна, 
що ніхто не повинен слабувать! От і я тепер зовсім здорова, 
а то було вже так розкисла в Київі, що аж противно було самій 
на себе дивитись. Та мені ніколи тепер боліть, бо я збіраюсь 
у велику дорогу, за границю, то все-таки сили треба, тим більше що приходиться їхать самій, нікому мене проважать. Та се 
дарма, мені не першина самій їздить, а тут чі за границею, се все 
одно, — машина скрізь однакова. Бачите, який з мене циган, — 
як тілько літо, так я й в дорогу! Та вже, видно, така моя доля. 
Впрочем, на сей раз, може, доля й не виновата, бо се таки моє 
давнє бажання, і я ще не знаю, чі позволить ще тая самая доля 
справдити його. Виїду я, якщо виїду, коло 15-го мая. Коли 
вдасться мені поїхать за границю (а я таки зовсім серьозно збіраюсь), то певне, що я в Гадячі сього літа не буду, але ж се нічого, жива буду, ще не раз приїду, а за границю не можна відкладать, бо туди не так-то легко зібратись, як в Гадяч... Ах, люба 
Антоніно Семеновно, нащо Ви мене так ідеалізуєте? Я справді боюсь сього! Аже коли хто розчарується в своєму ідеалі, то 
зараз йому хочеться розбить сей ідеал за те, що він нібито брехав. Ну що́, як Вам коли захочеться розбить мене? Звісно, Ви 
такі добрі, що не розіб’єте, та все ж мені се буде гірко. Мені не 
одні Ви казали, що при мені люде робляться луччими, — сьому я б хотіла вірить, бо се був би дуже щасливий дар. Все-таки 
не уважайте мене за ідеал, бо я не варта сього, скажу більше, — 
ніхто не вартий сього, бо ідеал — се ідея, а не людина. Не вірте в мою ідеальність, а вірте тілько, що я Вас люблю і бажала б 
Вам справді «неба прихилити», та тілько не знаю, як се зробить. Цілую Вас міцно і прошу вперед «не извиняться за свои 
письма».
Ваша Л. Косач