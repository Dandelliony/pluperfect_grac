
Чернівці, Нов[ий] Світ, 61
3.VII.1901
Шановний друже!
Я таки позволю собі все Вас так називати, як було давніше в листах, — а Ви чі позволите мені?
Ваш лист я прийняла до відомости, хоч і сподіваюся, що 
мені не прийдеться по Вас брати спадків, бо Ви самі будете 
в силі покінчити те, що заміряєте. Але, звісно, обачність ніколи не вадить.
Спомини Ков[алевського] тримайте в себе або хоч і Лоз[инському]
 передайте, а я їх, вкупі з своїми споминами про 
Ков[алевського], сподіваюсь видати восени на українські гроші. Свій манускрипт, може, могтиму лишити в Галичині тепер, як буду там на переїзді додому. Було думала я 10.VII їхати до Львова, аби ще там захопити Франка для деяких своїх 
справ, та потім виявилось, що ті справи можуть пождати, то я 
ще собі посижу на Буковині, бо мені якось добре тут. Вас я таки 
сподіваюся бачити на поворіт. Пишіть мені, чі думаєте куди із 
Львова на літо виїздити, коли і куди, власне.
Про листи Кон[иського] відповіді ще не маю, — попрошу 
Труша, щоб залагодив сю справу, досі він вже в Київі.
Тепер я Вас попрошу помогти мені в одній справі, бо я вже 
не знаю, як мені з нею бути. Я лишила Ганкевичу скілька рукописів моїх товаришів з України для видання у Львові, просила його обчислити, скілько ті видання будуть коштувати 
(кожде окроме), котрі з них можуть бути видані на галицькі кошти, а котрі потребують українських. Він обіцяв мені се 
в найшвидчім часі написати до Черновець, тим часом я сама 
йому вже тричі писала і не маю ні слова, ні відгуку, — а тут товариші допитуються, що буде з роботою. Се мене ставить 
у дуже прикрий стан супроти товаришів, та й погано се тим, 
що може розхолодити до праці людей, а вони ще тілько недавно взялись до неї охоче. Я Вас дуже прошу, коли Вам се тілько 
не прикро, побачтесь з Ганк[евичем] і попросіть його, коли не 
написати, то хоч Вам на словах сказати те, про що я оце питаю, 
і напишіть мені сюди ту відповідь.
Ну, а крім того, я взагалі рада завжді кождому листові од 
Вас. Сердечно стискаю Вашу руку.
Л. Косач