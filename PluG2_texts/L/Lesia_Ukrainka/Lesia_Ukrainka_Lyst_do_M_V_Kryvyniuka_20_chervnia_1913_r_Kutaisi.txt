7.VI 
Дорогий Михайле!
Що се значить, що ніхто до мене не обзивається ні з Києва, ні 
з Кам’янки? Я двічі писала мамі, раз Вам (з Одеси, при довіреності), раз п[анові] Петр[уненку] — і ні від кого ні одвіту, ні 
привіту. Правда, Лілі не писала, але їй писав Кльоня, а я була 
тоді зовсім хвора та й не хотіла її журити тим, про що могла б 
тоді написати. Я й тепер не пишу їй через те, щоб як-небудь не 
хотячи не завдати їй клопоту, а вона й так мала його зо мною 
досить. Але Вас таки мушу поклопотати деякою дрібницею, бо 
инакше не дам собі ради. Майте добрість, довідайтесь, чому 
Ів[ан] Матв[ійович] не шле мені ні словаря, ні грошей, що 
був обіцяв прислати ще в маю. Може, мама не переказала йому 
моєї просьби прислати великий укр[аїнський] словарь (бо його 
у мене, як виявилось, нема), а може, він і книгу, і гроші (18 р[ублів]) віддав на руки мамі, а вона все не збереться переслати. 
Так подбайте вже якось, щоб переслала, бо, далебі, для мене 
тепер і 18 р[ублів] таки чималі гроші. Я б написала самому Ів[анові] Матв[ійовичу], та не знаю, чи не виїхав він уже в Судак, 
як збірався, і яка його там адреса. На жаль, не знаю, чи є Людя 
в Києві, якщо нема, то, може, є Олесь чи хто инший, від кого 
залежить виплата, отже, прошу Вас передати моє прохання, 
якщо моя поема, призначена до VI кн[иги] «Л[ітературно]-Н[аукового] В[істника]», уже видрукувана, щоб Вам видали те, 
що ще може мені належатись за неї, а Ви вже перешліть мені. 
При тій нагоді скажіть, що я V кн[игу] «В[істника]» не одержала. Мені дуже неприємно, що я мушу просити розплати, коли 
навіть не знаю напевне, чи моя праця в наборі, але крайність 
мене до того змушує, бо я тепер абсолютно «безгрішна», а хвороба моя ніяк не допускає ще більшої економії, ніж та, з якою я 
тепер живу. Кльоня працює навіть понад силу, а платять йому 
нижче заслуги, тілько компліментами надолужають; проба 
перевестись на иншу посаду двічі провалилась, і близької перспективи на щось ліпше нема. Отже, я мушу якось старатися 
хоч що-небудь собі здобувати на свої потреби. В теорії я маю 
тепер більші заробітки, бо норму гонорару мені збільшено, але 
на практиці проклята слабість мене «підсадила», бо з самого 
приїзду не дає нічого робити. Я, правда, почала писати нове 
оповідання для «В[істника]», але яка то робота, коли тілько 
остатні 3 дні маю t° нижче 37,5, а то була мало не щодня 38,3 по 
пів доби, а другі пів доби голова тріщала. Та й усякі инші сімптоми моєї поетичної хороби так розгулялись, що зовсім вибивали з «творчого» настрою… Ну, та от сьогодня наче вже краще 
стало, то буду писати. 
Мені належиться «Рада» за 2 місяці (квітень і май) і «Дзвін», 
III кн[ижка], коли б п[ан] Петр[уненко] узяв їх для мене з відповідних редакцій, а Ви б послали сюди те все посилкою (не 
бандеролею), то я була б Вам обом дуже вдячна. Кошти пересилки одверніть з гонорару мого, як видадуть. 
Попросіть маму, щоб відповіла мені що-небудь на мій остатній лист, — мовчання мене страшно нервує. Цілую Вас 
міцно. Як маються Ліля й Михайльо? 
Ваша Леся 
Кльоня Вас вітає. 