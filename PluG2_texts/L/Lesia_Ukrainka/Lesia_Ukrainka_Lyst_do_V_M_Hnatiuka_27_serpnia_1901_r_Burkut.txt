
Буркут, 27.VIII.1901
Високоповажаний добродію!
Дякую за картки і обзиваюся: листа від п. Питляра з Бродів я 
отримала, тілько він не дає точної адреси (вулиці і числа дому), 
тож невідомо, де його в Бродах шукати; чі не будете ласкаві написати мені се. Также прошу подати Вашу приватну адресу 
у Львові, бо я хотіла б телеґрафувати до Вас просьбу вислати 
книжки до Бродів, до п. Питляра, як тілько отримаю звістку, 
що там вже є кому ті книжки забрати. Тепер в сьому листі подаю список книжок: відзначені хрестиком попрошу вислати зараз же, якнайскоріше, по отриманні телеґрами, а решту 
меншими пачками при нагоді, про котру сповіщу Вас в свій 
час пізніше. Прошу написати мені, чі згожуєтесь зайнятись 
сею посилкою, а як згода, то куди Вам телеґрафувати; писати 
прошу в Довгополе до о[тця] Попеля, бо від сеї п’ятниці буду 
вже там і сподіваюсь, що Ваш лист мене там застане; а якби 
й ні, то мені його перешлють до Вижниці. Вибачте, коли роблю Вам клопіт, але то вже «на алтарь вітчини»…
Моє щире вітання Вам і Вашій дружині з дітками.
П[ан] Квітка вітає Вас.
З поважанням
Леся Українка
P. S. Я не отримала тут «Вістника», отже, коли мені його не вислано, то прошу розпорядити, аби вислали на адресу п. Москви до Вижниці.
Дуже прошу відписати мені до Довгополя скоріше, аби не 
вийшло якої проволочки в справі.
Л. У.
P. P. S. Посилаю тепер 4 з[олоті] р[инські], а що бракуватиме, 
напишіть, то вирівняю.