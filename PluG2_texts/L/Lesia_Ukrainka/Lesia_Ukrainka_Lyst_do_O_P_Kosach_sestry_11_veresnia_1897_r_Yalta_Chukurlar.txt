
Чукурлар, 30.VIII.1897
Любий, дорогий Ліцику!
Я стілько годувала тебе завтраками, що вже мені аж сором перед тобою, але от сьогодні напав на мене писальний настрій, 
і я найперше напишу тобі. Вчора я отримала мамину телеграму, отже, знаю, що сентябрь лишуся тут, а як далі буду, зважу тоді, як отримаю листи. Тепер я живу не сама, найшла собі 
компанію, слухачку московських фершальських курсів, — так 
буде дешевше, а  невигоди поки що нема, т.  є. нема через те, 
що моя товаришка (розумій се слово в  практичному значінні) мало буває дома, от сьогодні поїхала з Горним клубом на 
Байдари, а то раз у раз ходить в Ялту, часом по двічі на день. 
Вона нічого собі дівчина, та все-таки зовсім чужа, а я не люблю, як хтось чужий стремить повсякчас у мене перед очима. 
Житиму так тілько до 17-го сент[ября], щонайдалі до 1-го окт[ября], а там, — коли зостанусь на далі, — житиму сама де-небудь 
в Ялті, бо вже «сезон» скінчиться і ціни будуть людяніші, при 
тім купатись все одно в окт[ябрі] не можна буде, то я могтиму 
десь далі від набережної оселитись і не буду бачити ніякої пакости, що розводять в Ялті різні совраси. Тут одна сусідка радить мені в Ялті одну хатку в 15 р., та я ще не бачила хатки, а се 
діло треба добре розжувати.
Якось не віриться мені самій, що се я хочу «заточить» себе 
у татарському краю на довший час, а по-настоящому слід би. 
Стрівала я тут багато людей, що прожили рік-два і поправились навіть при туберкульозі в легких, то, може ж, і я, коли не 
поправлюсь, так хоч крові трохи наберусь. Хотіла я, як ти знаєш, їхати в Болгарію, та папа пише, що проти сього єсть багато «уважительных причин», для мене ж головна причина, що 
він сам проти сього… Ergo не буть мені за кордоном, і я прошу тебе, передай про се тому, кому се цікаво знати, нехай, мовляв, «статків-маєтків не збуває»….. Сумно се, та мені ж не привикать до сумного.
Кажуть, тут легко знайти уроки тощо, добре було б, якби 
мені вдалось устроїтись хоч наполовину на свої гроші. Vedremo.
  Тим часом не роблю, як і перше, сливе нічого, от тілько 
половину «Kapital’a»  «проштудіровала» («читати» його не 
можна),  і, знаєш, чим далі читаю, тим більше розчаровуюсь: 
я не бачу тієї «строгой системы», про яку говорять фанатіки 
сеї книжки, бачу багато фактів, чимало дотепних гіпотез і ще 
більше просто дотепів, але багато зостається для мене темного, невиясненого, недоговореного і в науковій теорії, і в практичних виводах з  неї. Ні, видно, се novum evangelium  все-таки потребує більше безпосередньої віри, ніж її у мене єсть. 
Врешті, се, може, зарані так говорити, прочитавши тілько 
½ 1-го тома. Добре бути такою натурою, як моя «товаришка», 
їй всього 20 л[іт], але вона вже зложила собі певні категорічні 
мірки і рамки і вірить в них, без крітіки. Се навіть часом мене 
дражнить. Напр[иклад], у  неї в  голові неможливий сумбур 
щодо «областных вопросов», вона зовсім не в стані розрізнити поняття «шовінізм і нац[іональне] самопізнання», «автономія і сепаратізм», «політична солідарність і централізм», гірше всього, що вона не розуміє сього раз назавжді і що такий 
незломний «гвіздок» є, здається, в  головах більшости росіян з  «центральних губерній». Коли сього гвіздка навіть автор «Alliance»  часто не міг зломити,  то куди вже мені!.. Ся 
панночка сама родом з Орла, знає добре Ів[ана] Петр[овича]
 і його сім’ю, каже, що Глаф[іра] Помп[еївна]
 справді неможлива жінка (значить, воно й збоку так здається), а що Ліда 
(старша дочка І[вана] П[етровича]) нічого собі дівчина, тілько 
страх пуста і зовсім під впливом матері, сини ж обидва абсолютно безпрінціпні і пустопорожні. Подумати, що се все носить фамілію Драгоманових! Сам же Ів[ан] П[етрович] зробив 
на неї враження «очень добродушного»… Хитрий він!
Мені було цікаво читати, що мама признала за мною «описательський» талан з поводу наших болгар. Мені хотілось би 
знати, якими вони здались тобі. Напиши, як прийняли Ліду ті 
кияне, що знали її дитиною? мені хотілось би глянути, як поводяться ті «забутливі люде» з нащадками того, кого вони так 
хочуть забути і все-таки не можуть.
Чі привезла мені Ліда «Бай-Ганю» і «Rhapsodie»? ,  коли ні, 
«так стидно ж їй!»
Чі бачила ти Галю 120 і Вєру?  Мама писала, що вони мали 
бути в Київі в кінці августа. Маргаріта знов забастувала писати мені, зостається на потіху тілько приказка: «Pas de nouvelles, 
bonnes nouvelles».  Взагалі сім’я дуже одбиває людей від їх давніх друзів, т. є. не то щоб вони забували чі переставали любити своїх друзів, але їм якось нема часу і настрою виявляти се 
так активно, як перше. Може, именно через те люде бояться 
«зостатись», що справді можна почувати себе якось в квадраті 
одиноким (с[е]б[то] непотрібним), коли навколо всі давні друзі 
позамуровуються в своїх родинних твердинях. Я, слава Богу, 
ще не зовсім у такому стані, але можу його розуміти.
Напиши мені, кого і як ти застала в Київі: Michael, Хом’ячка,  Гамбарова,  може, Френкеля? Де Оксана Ст[арицька]? 
Одним словом, як буде час і настрій, пиши про все, що згадаєш і що подумаєш, мені все буде інтересно. Оксану і Микося 
я не укоряю за те, що вони мені не пишуть, а сама їм не пишу, 
бо думаю, що в таких літах переписка тілько угнітає совість, 
а приємности завдає мало.
Здоров’я моє нічого собі, а сама я тепер барви terra cotta, 
хутко вже буду terra di Sienna. 
Може бути, що хутко писатиму знову, але не обіцяю нічого, 
так буде краще. Бувай здорова, «душа звезды моей!» Всіх цілую.
Твоя Леся
Чі бачила Мішу, Шуру і  Анну Ів[анівну]? що вони про своє 
пробування тут казали? Чі показували вони тобі фотографії 
тутешніх видів? Жаль, що вони мало були!!