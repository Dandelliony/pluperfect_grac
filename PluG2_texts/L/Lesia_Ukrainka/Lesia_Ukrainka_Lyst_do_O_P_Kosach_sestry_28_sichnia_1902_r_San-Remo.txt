
28.І.1902
Лілея моя дорогая!
Давно вже я збіраюсь написати тобі сього листа і чогось одваги не стає. Боюся, що, може, тобі се здасться непрошеним посередництвом, але ж ти говориш мені про свої справи, то й я 
одважусь сказати все, що можу.
Мене страшно, до краю гризе і гнітить ваша «тактіка мовчання». Господи, що за фатум непорозуміння та нещирости 
вісить над нашою родиною! І звідки ся нещасна традіція? 
хто їй дав початок?.. Ну, та що думать про те, може, хоч тепер 
яким героїчним зусиллям можна буде поправити справу, внести нормальну ноту в сей ненормальний, натягнений стан річей. Я тобі подам факти, може, тобі невідомі.
Ти думаєш, що з тобою мовчать через те, «що нецікаво питати». Тим часом я знаю, що їм дуже цікаво, а чому не питають, на те різні причини. Ще літом, коли тілько що після 
простих та отвертих розмов встановилась ота ваша «тактіка 
мовчання», мама писала мені: «Розмови про шлюб затихли, 
Ліля ні словом не згадує, коли і як то має бути, ну, а вже ж ми 
її не будемо пхати силоміць до шлюбу» (навожу недословно, 
бо тут сього листа нема, але смисл був такий). Отже, значить, 
вона вважає, що розпитувати — то все одно, що натякати: 
а чому ж ти вже не йдеш? Т[ьотя] Єля казала мені, що мама 
скілька днів плакала і ридала по кутках, поки наважилась вимовити тобі своє бажання про формальне вінчання. Та вона 
часто всім говорить що-небудь про тебе, а тобі самій боїться 
сказать, так таки й сама каже: я її боюсь, вона мені що-небудь 
різке скаже. Знов же й папа обіжається на п[ана] Крив[инюка], 
що він досі сам ні слова не казав про ваші плани, а сам папа 
знов таки не одважується говорити, бо се вийде, «що він свою 
дочку нав’язує чи випихає». Може, се й дуже чудно на наш погляд, можна з сим рахуватись чи не вважати, як хочеш, але ж 
тілько бачиш, що тут діло зовсім не в браку цікавости.
Через те саме папа не сміє предложить якусь поміч п. Крив[инюкові], бо не знає, в яких відносинах вважає себе сам 
п. Крив[инюк] щодо папи, чи вважає за родича, чи за чужого, 
чи за «неизбежное зло». Про твою подоріж за кордон, коли я 
заговорила з папою, приїхавши восени, то він сказав: «Чего 
ты настаиваешь на этом переселении, когда Лиля сама вовсе 
этого не хочет? она сама считает оставление Петербурга равносильным оставлению медицины». Я вже не знаю, через що 
він так думає. Тепер же в остатньому листі своєму до мене він 
пише, що, дивлячись на тебе, він жалує, чому і ти, і п. Крив[инюк] не покинули зовсім науки та не поженились, ніж маєте 
отак жити. А разом з тим боїться твого «заговариванья» про 
гостину до Львова, бо ти, мовляв, там ще більше втомишся і, 
не відпочивши, знов попадеш в петербурзьку лямку. Мамі ж 
знов твоя видержка здається просто холодностью до п. Крив[инюка], і вона перед т[ьотею] Єлею нарікала, що ти будеш нещасна, бо йдеш не з любови, а з жалости. До всього ж і вона, 
і папа дуже ображаються, що і ти, і п. Крив[инюк] мовчите і не 
говорите їм нічого, і рішають подібно ж, як ти: їй нецікаво знати нашу думку, ну, добре ж, будемо мовчати.
Може, се недобре, що я тобі розказую те, чого мені не доручали казати і, може, навіть не хотіли б, щоб я казала. Через се я 
ніяк не могла зважитись писати сього листа і так трудно було 
мені написати все попереднє. Але ж я не могла инакше. Ну, як 
же так, склавши руки і заціпивши зуби, ждати, чим скінчиться ота взаємна «тактіка мовчання». Мені на такі сітуації навіть в театрі тяжко дивитись, а то ж терпіти їх мовчки в своїй 
родині! Ти, може, скажеш, що я й сама цілими роками мовчу. 
Але то инакше. В моїх історіях особистих мені ніхто не міг ні 
помогти, ні пошкодити, вони з мене починались і на мені кінчались і нікого, крім мене, не мучили, власне, поки я про них 
мовчала. Я і не починала про них говорити, а коли приходив 
час, просто і на ділі, хоч не на словах, виявляла, як я маю поступати. І се була крайність, і се в щирій нормальній родині 
не повинно бути (при нормальних відносинах, напр[иклад], 
з тобою я таки й не так поводжуся), але ж то, як кажу, тілько 
мене гнітило. У тебе инакше, бо тут зачеплена і друга, дорога тобі людина, та й всі мучаться тією «тактікою». Так нащо ж, 
нащо ж, кому вона потрібна? Покиньте її! Ти молодша, здоровша духом, одважніша, менше покалічена життям, може, тобі 
легше буде взяти на себе ініціатіву. А коли хотіла б, та не можеш, то, коли позволиш, я її на себе візьму. Коли б я дома була, 
між вами тепер, я, певне б, не витримала і, не питаючись, вмішалась (та в листі до папи навіть вже зроблений початок дуже 
здалека), але ж з такої далечі і в листах то дуже трудно. Листи 
так довго йдуть, хто зна, впору чи не впору прийдуть, в якому 
настрою хто буде їх читати. Писане слово таке грубе, категорічне, без відтінків, його «тону» не чутно… От і тепер пишу 
і боюся, чі не зачепила тебе чим, чі не образила, чі так ти мене 
зрозумієш. Може, тобі се все просто «наставлением» якимсь 
покажеться. Але ж ні, правда ні? Ти не думаєш так про мене? 
Ти ж чуєш, правда, серцем чуєш, як писався сей лист. О, коли б 
ти все знала! Я три ночі думала і передумувала про се, ох, мене 
так гнітить думка, що ти, моя «щаслива», тепер не почуваєш 
себе щасливою, а власне, коли б і почувати, як не тепер? І куди 
йдуть молоді сили, молоде почуття? На тактіку мовчання, на 
педантичну видержку! І прости, коли се неправда, але мені 
спадало на думку, чі не для того ти провадила те, як ти сама 
назвала, «божевільне» життя в Петербурзі, не давала собі ні 
їсти, ні спати метушнею, і тепер в Київі метушишся і добиваєш свою силу, щоб задурити себе і тим помогти витримати 
і «тактіку», і видержку. Але коли так, то се не видержка, коли 
так, то краще вже просто не видержати, бо хіба ж не все одно, 
від чого покинути науку, для чоловіка, чі для того, що анемія 
та істерія не дадуть скінчити. Вже ліпше, по-мойому, для чоловіка, бо хоч одній людині була б якась втіха, а так ні собі, ні 
людям. Ти колись писала, що дорожиш моєю думкою про твої 
поступки. Так от моя думка: коли видержка, коли одвага, то 
нехай буде до кінця. «Претерпевый до конца спасен будет». 
Коли видержка для науки, то треба не тілько скінчити курс 
медіціни, але і потім працювати на її полі. Нащо ж той курс 
инакше? Коли брати на себе два обов’язки: замужньої жінки 
і лікаря, то треба узброїтись для них, зберегти свою силу, не 
тратити її марне на тактіки і задурювання, зробити все, що од 
тебе залежить, щоб унормувати свої відносини, щоб врівноважитись хоч трохи, не давати себе шарпати даремне, і серйозно
вважати на своє здоров’я, зробити все, що від тебе залежить, 
щоб стати здоровою, здібною до нормальної праці людиною.
Ти, може, знов скажеш, що коли не послухала Манасеїна,
то мене і тим більше не послухаєш. Але ти слухай не Манасеїна і не мене, а сумління і логіки; коли вони заснули, то збуди їх.
Ох, прости, прости мені сей різкий тон! Не так треба говорити і не так я почуваю. Ні, я почуваю, що я говорю правду, тілько я її почуваю не різко до тебе. Ти розумієш? Я ж тебе люблю, 
в тім все діло. Я не пекти тебе хочу, я б сама за тебе в огонь пішла. І тепер, коли хочеш, піду в «огонь», в перший огонь «обсуждений» наново того, що вже обсуждалося раз. Я не смію робити того без твого дозволу, бо не можу sauver toi malgré toi,
і через те питаю тебе. Я не говорю до тебе згори вниз, не читаю 
нотації, бо я тямлю, що сама не стояла ніколи на висоті того 
ідеала, на який тобі вказую, на який вказує сумління і логіка. 
Я дуже далека від того ідеала, але я намагаюсь до нього, — якби 
I Врятувати Вас усупереч Вашому бажанню (франц.).
не намагалась, не сиділа б я тут тепер, а знайшла б щось таке, 
що помогло б мені скоріше спалити себе, спалити з ентузіазмом, з безсонними ночами, з поривами творчости. Але я думаю, що я не маю права на се. Я, інвалід, недобиток, не маю 
права добити себе. Що ж казати тоді про тебе?..
Ой, Лілеєнько, як шкода, що ми весь сей час не бачились 
і тепер мусимо тілько писати… От я вже втомилась, мушу кінчати, і взагалі невдоволена з сього листу. Але пошлю його, бо 
кращого все одно не напишу, а мовчати не можу. Ти прости 
мені все, що тут є безладного і недоладного, у мене зовсім душа 
була не на місці, коли се писалось, і думки розбігались… Тепер 
я спокійніша, може, того, що вже втомлена… Ти мені напиши 
по щирости, як ти прийняла сей лист і чи він тобі до чого придався (власне ті факти, що я тобі подаю). Коли прийдеться написати що прикре, то все-таки напиши, не бійся мене вразити чи засмутити, щирість ніколи не може засмутити до краю. 
Тілько не треба між нами тії політики мовчання, ради всього, 
що тобі дороге, не треба! Я не через те питаю в тебе правди, що 
мені «цікаво» знати про тебе, се слово тут не до речі, мені треба
знати про тебе, я не можу не знати. Ти ж моя сестра не тілько 
по крові, ти ж мій друг!.. Лілія моя білая, giglio d’oro!
П[ан] Крив[инюк] писав мені недавно, дуже здержано, але 
почувається смуток під тою видержкою. Я йому відповідала 
і призналась, що напишу тобі сього листа (не писала в деталях 
про що).
Про своє здоров’я і т. и. пишу Раді завтра, а тепер вже годі.
Цілую тебе і обіймаю міцно і… Ну, вже не знаю…
Твоя Леся