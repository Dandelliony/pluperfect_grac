
6.V.1902
Люба мамочко!
Ото я тепер знов задумалась над своїми подорожами, та ще 
якось нічого рішучого не видумала. Оте тілько досить виразне для мене, що до Відня мені їхати не приходиться. То ж, бачиш, морська подоріж корисна мені не тілько сама по собі (лікарь радить тижнів два, а то й довше побути на морі), а ще 
й тим, що скорочує час їзди залізницею. Мені тепер залізниця 
вадить, таки просто своїм димом, задухою, протягами серед 
спеки, тіснотою, неспанням, пересадками серед ночі і т. д. 
Якби можна було і до самого Гадяча водою їхати, то ще було б 
ліпше. Щодо курації Х-промінями, то се і тут можна врядити, 
коли треба, — єсть і заклад для того спеціальний, — та мій лікарь вважає, що то спосіб ріскований, бо часом він важкі форми вилічує, а початкові часом вперед посуває, що він частіше 
помагає при слабостях костей, а слабости легких — річ взагалі тонша, менше досліжена, то з ними треба обережніше. Єсть 
і така думка в лікарів, що той спосіб просто індіферентний, 
що звичайне соняшне проміння ліпше далеко. У всякім разі, 
жити скілька тижнів у такому великому місті, як Відень, та ще 
й серед літа (в Берліні вже в апрілі ледве можна було витримати), то се значить ріскувати заслабнути — ради курації. Я от 
ще наведу справки, чи не збірається Нотнаґель знов сюди 
приїхати (він сюди навідується часами), тоді пожду його тут, 
і то буде найкраще.
Зрештою, не думаю, щоб і «світила» могли мені щось нового 
сказати, бо «всередину» і вони «не влізуть», а баціл під мікроскопом не знайдено, пропасниць, ночного поту і т. и. признаків туберкульозного процесу нема, то звідки ж вони можуть 
знати, чи є там тая «мотилиця», чи нема її? Що ж до «віри», то 
я досі навчилась вірити тілько в кліматично-гіґієнічну курацію (я і до Каїра відношусь непогано, тілько не фанатично) та 
в хірурґію, а всяка терапія для мене річ непевна, і я, хоч не боюся її, та й не надіюся на неї дуже.
Се дуже добре, коли тобі «зараза» менше страшна, ніж 
«предрасположение», і я зовсім нічого не маю проти того, що 
ти щиро мені говориш про те, як ти дивишся на мій стан, — 
я взагалі не «мнительна» і ніяких страшних слів (та й річей) 
не боюся. Мені тілько тяжко, що ти все когось винуватиш. Чи 
то від того легше? Ні, мамочко, ніхто не міг нічого від мене 
одвернути. Я не така безхарактерна, як часом здаюсь і як звикли мене вважати, і в рішучі хвилини тілько я сама можу собі 
помогти або пошкодіти, а більше ніхто; се я говорю на основі певного досвіду. Хто міг би мене одвернути, щоб я не була 
з Дорою при її діфтеріті? Хто був би винен, якби я тоді заслабла? Я думаю, ніхто. Так і тепер. Коли вже хто винен, то 
тілько я сама, отже, тілько мене можна винуватити, але ж 
тоді ти візьмеш назад те страшне слово «проклинаю»? Правда ж, правда? Я зовсім щиро признаю, що я таки дуже була 
винна, завдавши тоді всім стілько турботи (ще й досі не заспокоєної) за мене, та тілько ж я вже й так досить «проклята» тією 
Мойрою, чи як там вона зветься, тая «Лесіна богиня»… Ну, та 
годі вже про сю прикру тему, то все речі минулі.
А тепер я почуваюся добре, і нічого мені остатніми часами не робиться, знов почала ваги набувати, стала добре спати і в грудях нігде не болить, значить, остатні сліди бронхіту 
зникли.
7. V. Вчора мені перебили писання, закликавши поїхати в гори. 
Воно й варто було. Такої маси квіток, як там по дорозі в гори, я 
ще зроду не бачила, всі тини рожами залиті, а червоного маку 
більше, ніж трави. Не знаю, чому то кажуть, що Італія суха, 
випалена, я досі її все зеленою бачу, що далі, то все зеленішою. 
Ти питаєш, чи тут тепло? Тут уже весна кінчається. Але ще не 
дуже гаряче, отак собі саме добре. Часом дощ переходить (але 
не часто); вітер от часом обридає, а то був би зовсім «Олімп»…
Ну, я ще хутко напишу, а тепер хочу послати сього листа та 
піти коло моря повалятись, поки сонце.
Ага, от що: моя нова книжечка віршів («Відгуки») вже вийшла і мені прислана, гарненько видана і в гарній оправі. Тепер 
вже всі «уліти з’їхались».
Цілую тебе дуже міцно. Лисаветі і гадячанам кланяюся.
Твоя Леся