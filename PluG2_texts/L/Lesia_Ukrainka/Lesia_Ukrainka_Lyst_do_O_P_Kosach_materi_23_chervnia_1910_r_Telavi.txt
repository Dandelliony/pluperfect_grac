
Телав, 10.VI.1910
Люба мамочко!
Я непевна, чи дійшла до тебе та картка, що я послала тобі з Тіфлісу,
збіраючись виїздити звідти в Телав, а тим часом от досі
я не зібралась написати тобі. Спочатку була дуже втомлена
і розклеєна, а потім уже роботи всякої набралося, з шиттям
тощо. Тепер маюся вже добре. В дорозі на морі трохи була простудилася,
але діло обійшлось тілько нежитом і кашлем, що
вже й минувся. Кіньми їхати було, проти сподівання, зовсім
непогано, бо ні разу дощ не напав, — я якраз утрапила межи
двох сильних дощів на сухе. Тут спочатку було дуже тепло,
і всім, окрім мене, здавалось навіть гаряче, але тепер стало холодно не
тілько для мене, зате сухо — і то гаразд. Тут застала
все гаразд. У Кльоні голос значно поправився, хоча ще не відновився як
слід, але є надія, що таки згодом відновиться, коли
не буде рецідівів з легкими. Сеї зими він перебув дві тяжкі інфлуенци,
остатня була з бронхітом і тяглась три тижні, але
все-таки не викликала рецідіву в легких, так принаймі казав
тутешній лікарь. Тепер Кльоня не кашляє і був би сливе здоровий, якби
не нерви, але то вже хто зна, чи коли вигоїться…
З переїздами нашими поки що затишшя. В Сігнах, куди вже
затвержено, ще нема приказу їхати, а з Кутаїсом ще справа не скінчена і
не зовсім певна. Тепер же на черзі дві ревізії —
більшого й меншого начальства, — і, певне, поки вони відбудуться (до 4-го іюля), не буде ніякого «движения воды», але я
з того навіть задоволена, бо все ж хоч місяць-два просижу не
рипаючись, а то вже їзда обридла до краю.
Пришли мені «Р[ідний] Кр[ай]» з початком «Весни в Єгипті» і дальші №№ —
таки сюди — і хоч одну відбитку «Йоганни».
Де тепер Ліля і як здоров’я Михаля? Чи поїхала Дора за границю?
Кльоня і Ф[еоктиста] С[еменівна] кланяються тобі. Кльоня
дякує за прислані цікавости. Тут один пан співав нам думи
з Кол[ессиних] записів — дуже гарно виходить, хоча пан той
зроду не чув кобзарів, — се, значить, тілько форт[епіано] не
може того вдати.
Цілую міцно тебе і хто з наших є з тобою. Привіт п[ану]
Петруненкові.
Твоя Леся