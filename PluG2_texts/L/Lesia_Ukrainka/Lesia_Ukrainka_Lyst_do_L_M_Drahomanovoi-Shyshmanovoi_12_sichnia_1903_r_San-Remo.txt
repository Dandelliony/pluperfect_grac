
12.I
Бідненька моя Лідочко!
Сьогодня я отримала твою карточку і просто аж здивувалась. 
Ще давно писала мені дядина, що Міка був слабий на скарлатіну і що вже видужав. Невже се ще досі наслідки її тягнуться?! 
Як тілько я отримала твою картку, так зараз побігла по Сан-Ремо за справками. Знайшла в одному знайомому домі досить 
порядні умови: дві хатки, пансіон для тебе (кофе, обід, five 
o’clock і вечеря), молоко і яйця для Міки (а коли треба і можна 
йому, то і ще які додатки їди) — за 12 frs. у день; коли візьмеш 
тілько одну хату, то на l fr. дешевше; світло, опал (тут дуже 
мало і рідко топлять) і прачка окроме (се, може, вийде 20–25 frs. 
на місяць extra).V Хазяйка — людина дуже порядна, вдова по 
докторі (Frau Dr. Rieth — читай Ріт), німка, має троє дівчаток, 
з них середня Мікіних літ, а всі вже шкільного віку, так що 
ні крику, ні капризів не чути в домі, бо діти цілий день заняті, а крім того, виховані по-німецьки, то нікому не обридають. 
Сусідів по етажу нема ніяких, крім хазяйки. Коли що прийдеться платити extra за які додатки до пансіону, то з тебе хазяйка братиме не по отельних, а по звичайних цінах. Хатки не 
дуже великі (але більші, ніж, напр[иклад], були у Владаї!), чисті і, що дуже важно, на юг, так що сонце гріє в них цілий день, 
вид на море (се тут далеко не скрізь є), коло хати маленький 
садок (але дуже маленький), публична променада приморська дуже близько, власне, менше фешенебельна (менше модна 
чомусь), так що на неї можна не наряжатись, а ходити, хто, 
коли, як і в чім хоче, через се, власне, там народ мало товчеться, а вид на море не гірший, ніж на парадній променаді, з тою 
ріжницею, що ся, непарадна, краще закрита від всяких вітрів 
і через те куди тепліша. Зрештою, ви ж би приходили раз у раз 
до нас, а в нас і море, і садок, і «простота нравов», так що й променади не треба.
Коли тобі знайдена від мене хата не сподобається, то, звісно, могтимеш собі пошукати ліпшої, тілько дешевше не знайдеш, надто тепер, бо се ж саме сезон. Пансіон тут тілько в одному отелі 6 frs., але той отель мошенницький і рідко хто 
з нього без скандала вибірається, в инших отелях-пансіонах 
ціна середня 7–10 frs. від людини (не від хати) і всякі extra — по 
отельних цінах. В пріватних домах скрізь від 6 frs. (і більше) 
від людини. Може, на старім городі й дешевше, але там жити 
дуже погано і місто брудне. До того ж я не знаю сім’ї, де могла б 
тобі порадити жити, а до незнайомих не рішаюсь вдаватись, 
не порадившись з тобою, бо не можу за них відповідати, чи 
не одурять, — СанРемо все ж курорт, а на курортах вже, звісно, всякого сорту народ квартіри держить. Коли хочеш, можна 
в отелі устроїтись, але то вийде дорожче, буде менше спокою, 
більше англійської респектабельности за table d’hôte, сумніви щодо дезінфекції хати після твоїх préd[é]cesseurs та, може, 
і сусідство якого тяжко слабого.
Що б ти не вибрала, то все менш як за 400 frs. у місяць ти 
з Мікою не проживеш і то вже буде досить в обріз. Дешевше 
тут живуть люде, що наймають цілу віллу або цілий етаж 
і живуть цілою родиною або приймають квартірантів, але для 
того треба знати умови, не боятись клопоту і, головно, рощитувати поселитись надовше, инакше не оплатиться, бо прийдеться дещо затратити на перше обзаведення (хоч тут вілли мебльовані і навіть з посудою). Я от живу у родичів, і вони 
з мене абсолютно ніякого бариша не мають, а й то плачу коло 
5 frs. в день, не рахуючи сюди різних extra (прачку і т. п.), — 
теж до 200 frs. більш-менш виходить.
Коли ти схочеш Мікино утримання зовсім виділити з пансіонної плати, то май на увазі, що молоко тут 30 с[антимів]
літр, а яйця 1 ½ fr. десяток, та ще возня з усякими «прімусами» 
на петролі, бензіні чи спірті і через те порча воздуху в хаті, 
а все одно, окрім їди, треба ж платити за ліжко, приборку хати 
і т. п. таки як за двох, то економія вийде дуже невелика.
Я б могла прийняти вас до себе, але до мене має приїхати 
Оксана (вже здорова), щоб уже зовсім наладити свою поправку, при тім я маю тілько одну хату, а Міка ж тепер такий grand 
monsieur, що, може б, і стіснявся з demoiselle, хоч і з родичкою. Більше ж хат вільних на нашій віллі нема, все родичі позаймали, та й ще наїдуть — он з Оксаною тьотя Єля збірається, 
а крім того, одна приятелька моєї хазяйки може приїде.
Я тобі ражу, коли взагалі можеш приїхати, зайняти дві хатки, а не одну, — вигідніше, а в ціні, як бачиш, мало ріжниці. 
Тут менше всього щитають за хату, навіть і то неважно, чи два 
ліжка, чи ліжко і софа, бо щитають білизну, приборку і пансіон від людини.
Коли рішишся їхати, то напиши мені як можна скоріше, бо 
я обіщала тій докторші скоро дати відповідь, чи ти будеш у неї, 
чи ні, а то їй невигодно довго держати хати незанятими, хоч 
вона й радніша прийняти когось рекомендованого від мене, 
ніж невідомого з вулиці. Отож напиши, чи приїдеш, коли
приїдеш, на скілько часу (приближно) і чи згожуєшся, щоб я 
найняла сю квартиру для тебе, а коли згожуєшся, то чи дві, чи 
одну хату хочеш.
Не знаю, що буде коштувати їзда з Софії сюди. Я знаю, що 
з Вєни до С[ан]­Ремо коштує 100 frs. II кл[асом] з одної особи, 
але з Софії ж не на Вєну дорога?
Як будете їхати, то дайте мені телеграму з Мілана або з Генуї, я вийду вас зустріти і «водворю». Старайтесь, щоб з Генуї 
виїхати в 12.40 дня, то будете тут в 5 по полудні, инакше ж 
приїдете пізно і я не зможу вас зостріти, бо вечерами не вихожу, та й вам буде невигідно вночі спроважуватись на квартіру. Коли ж вийде, що приїдете поночі і ти схочеш спинитись 
в отелі, то найкраще заїзди в Hôtel de Rome, там дешевше, 
8–10 frs. пансіон з одного і недалеко від нас. А краще таки, щоб 
я вас зостріла, і то мені зовсім нетрудно, аби вдень.
Здається, я все написала, що треба? Коли що упустила, скажи, то допишу.
У нас зима стоїть тепла, менш +5°R вночі і +12°R вдень не буває, краще, ніж торік, дощу далеко менше, навіть вечерами 
рідко топимо, надто хто живе на юг, як я (на сонці буває +25°R).
Приїзжайте, мої меченца! Ми постараємося, щоб вам було 
нескучно і нечужо. А мені вже ж буде лучче, як моя бідненька (чи все-таки товстенька? може, й ні вже?) Лідочка буде тут 
навколо мене бігати, — бо сидіти не в її натурі, хоч там як! Заживем на славу, з’їхавшись з усіх сторін світа, — la famille des 
boules vagabondes!
Я справді тепер здорова (n’en déplaise à Nothnagel!),V тілько 
чогось не товщаю так, як минулої зими, а все стою в одній мірі 
і худіша, ніж торік; трохи нерви заважають, може, літні вражіння ще одливаються, але нічого особливого і важного нема; 
часом трошки покашляю, був один бронхіт (може, того й схудла), часом трошки рипне в грудях, температура чуть-чуточку 
підскочить, але все в «границах дозволенного». Потрошку 
берусь до роботи mais je ne me tue pas
 — chi va piano va sano 
e quanto [l]ontano… Dio lo sa e la conscienza mia.
Ну, Лідочко моя, пора мені спать! А як приїдеш, тоді вже будемо базікати, скілько схочем і зможем. Менша мечка нехай 
поправляється, бо сором так мучити «свою единственную 
родную мать», старша мечка нехай не обертається в закладку 
від книжки, а середня мечка (хто?) нехай заспокоїться і не журиться і буде більше товстенька, ніж бідненька. Buon principio, 
baci e saluti a tutti i tre!
Леся