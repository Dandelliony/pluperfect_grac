
Відень, 3.ІІІ. 1891
Вельмиповажаний добродію!
Даремне вирікаєте, що ми не пишемо до Вас, бо це не з жадної 
образи та гніву, а просто я думала, що Вам тепер, під час виборової гарячки, то і циганські діти не милі, не то що мої листи. Дуже дякую Вам за «Народ», бо тут у «Січ» хоч він і приходить, але розходиться поміж людьми, так що трудно його 
зловити, окрім того, сидячи в «Січі», якось не можу прочитати 
як слід через розмови, а додому ніяково брати, бо не я ж одна 
охоча до читання. Тепер мова про фотографії: не треба Вам 
ані своїх віддавати, ані других замовляти, бо ми краще тут 
у Відні ще здіймемось (однаково треба буде декому дати), тоді 
пришлемо Вам пару, а Ви дасте їх Гладиловичеві або затримаєте їх собі, якщо Вам краще сподобаються, а свої теперішні 
дасте Гл[адиловичеві], думаю, що так буде гаразд і без клопоту. Правду мовити, мені львівські карточки не сподобались, — 
чогось ми там дуже викручений і претенційний вид маємо, 
а врешті мало похожі, а надто мама якась чудна. От Ви на портреті, то вже зовсім як живі; при сьому згадала, що я досі не 
подякувала Вам за фотографію та ще з таким прихильним написом, але вже вибачте мені мою українську halb’азіятську 
негречність. Що Ви мені в першому листі писали для «Січі», 
те я передала січовикам, хоч з того користі жадної не вийшло.
Отсе тілько що були дехто з січовиків, зажурені, засмучені! 
ба, не дивниця! Я сама сьогодні цілий день в смутному і лихому настрою, а вже ж у нас на Україні до всякого лиха є час привикнути. Та стали мені розповідати, які надужиття робляться при сільських виборах, як ведеться агітація, то так якось 
гірко і бридко зробилося, що ледве тілько витримати можна. 
Але вже краще ваше галицьке життя з усіма його пригодами 
лихими, ніж наше українське громадське життя, що то проходить собі «без пригоди, мов негода»... Однак Ви вже, певне, 
багато таких речій чули, досить маєте і так усякої прикрости, то не маю до чого оце все провадити, зверну краще мову 
на які инші справи. Питалисьте, чи довго тута пробудемо, — 
отже, тижнів зо два ще, а для того просимо прислати тую повість, про яку Ви писали в остатньому листі, мені дуже цікаво прочитати її, тим більше, що се праця жіноча, то чи не 
придалась би до «Другого вінка», бо вже мама з п. Кобринською не залишають про нього думки. Що ж до моєї повісті, 
то, далебі, не знаю, як з нею буде, бо не розумію, як маю думати про відносини «Зорі» до мене: «Зоря» має чимало моїх віршів і дещо з прози, але нічого не друкує, хоч і назад не завертає, і не каже, що їй моє писання непридатне, отже, не знаю, як 
з нею бути. Тут у Відні пишу або дуже мало, або й нічого, бо все 
я тут якось у розбитому настрою, а то ще й те, що сливе завжді 
маю вечір чим-небудь иншим зайнятий, а вдень якось не вмію 
писати; ну, та, врешті, я ще як з дому їхала, то знала, що тут нічого не зроблю, а битиму байдики увесь час, та — либонь — невеликий то й жаль!.. Тим часом з моєї курації ніякого певного 
скутку нема, ще до четверга маю ждати, бо то замість гіпсу вже 
врадили якийсь апарат робити, і має він бути готовий сього 
четверга, а там як наложать його на мене, та похожу з тиждень, 
та зобачу, як могтиму в ньому ходити, то й поїду з ним додому. 
Побачу, що то ще з того апарату буде, але єдина моя надія на 
море: подамся цього літа вже не на теплі купелі, а на вільне 
море, маю при тому милу надію прожити се літо на якому болгарському березі, може, тоді мене перестане гризти жаль, що не 
вдалося тут з дядьком зобачитись. Не знаю, чи будемо додому 
їхати через Львів, якщо будемо, то, певне, зобачимося ще 
з Вами. Мала Вам ще щось багато писати, але сьогодня позабувала все якось, нехай вже коли иншим разом. Бувайте здорові! Прошу передати моє вітання п. Франкам. Не гнівайтесь, 
що так не хутко на Ваші листи відповідаю, але тут у мене якось 
чудно ведеться з кореспонденцією. Ще раз бувайте здорові!
Леся Українка
P. S. Для чого не згадуєте в «Народі» нічого за «Сибір» Кеннана? Се було б для галицької публіки цікаво і корисно.