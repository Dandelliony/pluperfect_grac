
9–21/Х.1898
Високоповажаний добродію!
Оце посилаю Вам дві книжечки «Наші люде на селі» і прошу 
Вас, коли Вам се здасться вартим праці, о рецензію в «Вістнику» чі де уважаєте за краще. Хутко вийде третій випуск подібних оповідань, тоді я теж пришлю його Вам, якщо Вам сі два 
здадуться цікавими. Автор сієї книжки, мій товариш, молодий ще, і се перша його праця, що з’явилася в друку. В Київі сі 
оповідання справили вражіння, їх ставлено поруч з «Мужиками» Чехова, та й скуток їх був подібний до тих же «Мужиків»: одні не в міру хвалили, другі не в міру ганили. Мені було б 
дуже цікаво, яка буде Ваша думка про них.
Чі не були б Ви ласкаві прислати мені Ваше «Зів’яле листє», бо мені якось аж сором, що я його досі не маю, тимчасом 
як воно мені дуже подобалось по тих уривках, які трапилось 
читати по журналах.
Спасибі за Вашу аж надто ласкаву відозву про мої вірші.
Боюсь, далебі, що в мені тепер розів’ється Mania grandiosa! 
Одно тілько, мушу признатись, трохи неприємно вразило 
мене — се, власне, паралелі між моїми а маминими віршами,
се поставило мене в фальшиве положення… Ну, та не мені говорити про крітику про мене ж таки.
Хоч трошки завчасне, але вже при сій «оказії» повіншую 
Вас з юбілеєм, шкода тілько, що не можу тепер відповідного стілю добрати, бо дуже спішуся. Була б я рада, коли б могла 
сама прибути на Ваше свято, може, тоді щире стискання руки 
замінило б слова. Та що там стіль! Ви знаєте, що я щиро поважаю Вас і Ваш талан, а знаючи тяжку долю українського поета, 
«рада б неба прихилити», аби та доля поліпшала. Щасти Вам 
Боже на кождій дорозі!
Щиро поважаюча Вас
Леся Українка