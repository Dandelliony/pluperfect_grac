Ненатуральна мати
Пані Порицька сиділа в віконця на глибокому, вигідному 
кріслі і пильно шила. Хто знав її від десятьох літ, то здивував би з неї тепера — де взявся в неї сей лагідний і навіть 
примилений усміх, чому її погляд, звичайно такий холодно-байдужий, тепер блищить вогким промінням щирих, аж 
болючих, радощів? Раз вона одвела руки з шитвом далі поперед себе, подивилась на нього в захваті, як на твір великого хисту, вся спалахнула і палко, запам’ятало поцілувала 
свою роботу.
«Любеє! Милеє! Малесеньке моє, золотесеньке, перепеляточко моє!..» — шепотіла вона в якомусь щасливому нестямі.
 — А пані дома? — почувся з сіней чийсь голос. Потім голос 
служниці:
 — Дома, он вони шиють.
Пані Порицька стенулась, швиденько сховала своє шитво 
поза собою і взяла якусь книжку з вікна.
 — Подивлюсь я на те диво, як там «вони шиють», — і з тими 
словами в хату вступила гостя, така подібна до господині дому, 
що хто й не знав, то б одгадав, що то її рідна сестра. Тілько 
гостя була чи молодша, чи менше біди зазнала на віку, бо волосся їй було зовсім темне, без срібного павутиння, та й очі без 
«гусячих лапок», не так, як у сестри.
 — Ну, дивись ти, — мовила Порицька, вітаючи сестру, — я не 
пізнала голосу твого, думала, хто чужий, — і вона витягла знову своє шитво, залишивши книжку.
 — То ти таки справді шиєш? Що тобі біг дав? — сміялася сестра. — Зроду я не звикла бачити тебе з голкою.
 — Се вже ти вигадуєш, Олюню, я таки часом шила.
 — На годинах «рукоділля», як була ще ґімназісткою? — подражнила її знову сестра, далі придивилась до її шиття і ще 
засміялась: — Та ти се що — ляльками бавитись маєш? На кого 
се ти таке малесеньке шиєш?
Пані Порицька низенько нахилилась над шиттям і, вся 
зчервонівши, стиха вимовила, не дивлячись на сестру:
 — Ні… не ляльками… А на кого шию… ще й сама не знаю…
Сестра придивилась до неї пильніше, потім швидким поглядом слизнула по всій її постаті, схопила за руку і зашепотіла радісно і неймовірно:
 — Ти! слухай… та невже?.. чом же ти мені нічого не 
кажеш?
 — Та… що ж там казати…
 — Ну, вже не удавай! «Що ж там казати», — перекривила сестра Порицьку, — нібито я не знаю, що се ж мета твого життя 
мати дитину.
 — О, вже й «мета життя», — запротестувала Порицька, але 
не дуже завзято, — неначебто в моєму житті так уже ніколи нічого не було, крім сеї «мети».
Сестра легковажно махнула на неї рукою.
 — Та знаю я, знаю. Ну, була ти «педаґожицею», ще й завзятою, ходила у фребелівки, в охоронки, була і в сільській школі, але це все водив тебе незагожений інстінкт…
 — Ex, Олюнько, у тебе якісь такі вирази…
 — Які ж там вирази? Як же се инакше виразити? Ти знаєш, 
я не люблю в папірки завивати… і вже коли хочеш знати правду, то я не така дурна, щоб не догадатись, чому ти могла піти 
заміж за такого… як би се сказати…
Пані Порицька раптом стала знов холодна, як бувала здебільшого, і в її байдужому тоні ледве можна було помітити 
нотки не то роздражнення, не то образи.
 — Я не хочу знати ніякої твоєї правди, я ніколи не думала, 
що ти дурна, і ти зовсім даремне добіраєш слів до такої думки, 
якої зовсім не варто вимовляти.
Вона одкусила нитку зубами і одвернулася від сестри, втягаючи нову нитку в голку проти світла.
Ненатуральна мати 399
Ольга нишком усміхнулася, але не злорадо, скоріше з жалем і змінила тему.
 — А знаєш, ти вже щось занадто мале викроїла, ще, гляди, 
не налізе.
 — Хіба? Та вони ж такі малесенькі… — холод знову зник 
з очей Порицької.
 — Малесенькі то малесенькі, а як вдасться часом такий 
опецьок, як от мій остатній… ти тілько здумай — 15 фунтів важив!
Пані Ольга мала звичай, говорячи про своїх дітей, не називати їх на ймення, тілько «мій перший, мій остатній, моє середнє», 
і се чомусь дуже не подобалось її сестрі — «наче про звірят», — подумала вона й тепер і пригадала собі того «остатнього». «Справді, опецьок… ніде правди діти, поганенька дитина… моє не таке 
буде!» — додала вона в думці і навіть думкою не засміялася з такої певності, а вголос промовила, наче жалуючи: — Навряд, щоб 
я могла таку заживну дитину мати, я старіша і слабша за тебе.
 — Се дарма, коли батько здоровий, — потішала її Ольга і тут 
же не могла втриматись, щоб у думці не порівняти свого чоловіка до пана Порицького: «Ніколи б я не могла любити такого чоловіка, як той губань Порицький, чисто якесь «мнясало»… бідна Настуня!» — і Ольга так жалібно глянула на сестру, 
що та аж стурбувалась.
 — Чого ти так на мене дивишся?
Ольга не одразу придумала, що сказати.
 — Я… думаю, що, либонь, ти боїшся тепер за себе.
 — Боюся? За себе? Ах, справді, може, й є чого боятись, але 
якось я не думала досі про се… А воно справді боятись-таки є 
чого. В 40 літ перша дитина…
Ольга збагнула, що зовсім не до речі повернула розмову.
 — Та ні, ні, Настуню, Бог з тобою, се я так, здуру. Чого-таки 
тобі боятись? Людина ти здорова…
 — Не так-то вже…
 — Ну, там часом щось трошки, так яка ж інтелігентна жінка буває ідеально здорова. Ми з тобою роду довговічного…
 — Хоч і подагричного… — докінчила Порицька.
 — Ну, ну, нема чого лиху славу на наш рід наволікати. Ти от 
краще скажи, чого се ти передо мною таїлася? Мені й не в думці, чого се ти так реформовані сукні полюбила, аж воно он що! 
Ні, ти таки недобра, — не сказати своїй єдиній сестрі! Я навіть 
не сподівалась від тебе.
Порицька і червоніла, і втішно всміхалась, гамуючи сестру.
 — Даремно ти ображаєшся, Олюнько. Бачиш… я навмисне не сховала від тебе сеї сорочечки, що шию, аби ти догадалась. Я хтіла, щоб ти знала, а тілько ніяково чомусь було просто сказати.
 — От іще інстітутщина! «Ніяково»! — засміялась Ольга.
 — Нехай собі «інстітутщина», я инакше не можу. І знаєш 
що, Олюню, я тебе дуже-дуже прошу, не кажи про се нікому, 
чуєш, нікому.
 — Навіщо такі секрети? Все одно хутко всі завважать.
Порицька поправилась у кріслі і натягла на себе шаль, що 
спустилась була з плеч.
 — Поки там ще завважать, а ти таки мовчи. Ні, справді, без 
жартів, мені було б дуже прикро, якби ти…
Порицька так стурбувалась, аж обличчя плямистою краскою вкрилось. Ольга погамувала її рукою.
 — Гаразд, гаразд, мовчатиму, коли так хочеш, мені все одно, 
хоча й не розумію твоєї примхи. Людина поступова не повинна б соромитись таких речей, се пережиток варварства. Речі 
натуральні не можуть бути «нечистими», і значить…
Тепер уже Порицька сміялась, дивлячись на сестру.
 — Яка ти смішна, Олюнько! Кому се ти проповідуєш? Невже мені, «педагожиці», як ти кажеш, треба ще доводити такі 
«істини»?
 — То-то бо й є! — докинула сестра. — Сама тямиш, що смішно, а тим часом…
Порицька споважніла.
 — Ні, знаєш, Ольго, щодо мене, то се не смішно, така — як 
би сказати — здержливість, чи що… Я так довго сього ждала… 
вже й ждати була перестала… і ніхто вже не сподівається… 
і здумай собі, в разі якого нещастя…
Ненатуральна мати 401
 — Ну, ще що вигадай! яке там нещастя!
 — …або й просто помилки… бувають же й помилки…
 — Хіба ти непевна? — почала було Ольга, але сестра не дала 
докінчити.
 — При найбільшій певності все ж можливі помилки. А тоді 
мені було б і так гірко, а якби ще всі знали і… сміялися…
Ольга щиро обурилася.
 — Який би таки нелюд сміявся? що се ти кажеш, Насте?
Порицька журливо похитала головою.
 — Чого там «нелюд?» Люде, Олюньцю, люде сміятимуться, 
звичайні нормальні люде… Оті самі, що сміються з старих дівок, з одурених чоловіків, з покинутих коханок… Ти не знайома з такими людьми?
Ольга мовчала, її зворушив сестрин журливий тон. «Справді, бідна Настуся на собі вивідала отих “звичайних нормальних” людей, дівуючи до 30-го року… А скілько було шептів та 
поговорів на її весіллі про те, як і чому вона “піймала” Порицького… І все то були “добрі знайомі”…»
Порицька завважила знов на собі вболіваючий погляд 
сестрин, і щось їй защеміло на серці, згадалось щось давнє, десять літ як забуте. Так було дивилась на неї мати в ті 
хвилини, коли вона надівала нову сукню, збіраючись на 
вечорниці, де вона мала бути найстаршою з усіх дівчат… 
І як бувало тоді, так і тепер вона шукала оборони від такого погляду, видобуваючи з себе слова, все одно які, аби не 
мовчання.
 — От ти смієшся (Ольга тим часом зовсім не сміялась), 
а воно таки в тім щось є, щоб не казати про себе. Як я була в Зарічинцях учителькою, то завважила, що селянки дуже не люблять розказувати, коли саме вони сподіваються дитини, і до 
остатнього намагаються, щоб ніхто не бачив їх мук і не чув 
крику. «Скілько людей знатиме, за стількох мусить відболіти породілля», — пояснила мені се одна баба-повитуха. І якось 
мені се так у голову вковалося…
 — Ха-ха-ха! от так «педаґожиця»! замість нести освіту в народ, сама від нього навчилася бабських забобонів!
Порицька була рада, що одвернула сестрині думки на инший бік, і навмисно перечилася з Ольгою.
 — Нехай собі й бабські, але чи забобони, то зовсім невідомо. 
Коли вірити в гіпноз, то може ж бути, що кожен, хто подумав: 
«От як тій бідній жінці буде трудно!» — може й справді «надати» їй більшого болю в відповідний момент.
Ольга сміялась і махала на неї руками:
 — Ну, ну, ну, ти так з своїм «гіпнозом» до того дійдеш, що 
ще й «уроків» почнеш боятися або «пристріту».
 — А що ж ти думаєш, може, й «уроки» та «пристріт» не такі 
забобони, як звикли думати середні інтеліґенти, може, люде 
справжньої науки…
 — …Як ми з тобою! — перебила Ольга і затулила сестрі 
рукою губу. — Мовчи вже краще, людино справжньої науки, бо он, я бачу, твій педаґоґ простує вулицею. Ось нехай-но 
він почує твої міркування про «уроки», «пристріт» і подібні їм науково встановлені факти, то буде тобі лекція, що й не 
переслухаєш.
В сінях уже чутно було шаркання калошами, і незабаром 
увійшов Порицький, правою рукою обтираючи одвільжені 
вуси, а лівою тулячи під пахвою якусь грубу книжку, загорнену в папір і перев’язану шнурком. Надійшовши до жінок, він 
спершу подав руку Ользі, потім нахилився і поцілував Настю 
в чоло холодними вогкими губами. Настя вся стиснулася під 
тим поцілунком. Десять літ терпить вона сі великі, мокрі, холодні губи і все не може звикнути! Щось закипіло і звилось 
і навколо серця, аж дух заперло, але Настя погамувала його: 
«Як мені не сором! се ж батько мого перепелятка!» І вона вже 
без великого примусу глянула лагідно на чоловіка і приязно 
сказала:
 — Добридень. А що се в тебе за книжка? Нова, здається?
Порицький помалу розв’язав книжку, звинув у каблучку 
шнурочок, сховав його в кишеню, розгорнув папір, розправив його і почепив на гак з паперами, прибитий до стіни, і тоді 
тілько відповів жінці:
 — Авжеж, се нова книжка. Се я тобі дарунок купив.
Ненатуральна мати 403
 — Спасибі. Дай же подивитись.
Порицький урочисто простяг їй книжку. На окладинці стояло великими літерами: «Мать и дитя».
Порицька злегка зашарілася і знов промовила:
 — Спасибі. — Потім додала: — Я дуже хотіла мати сю 
книжку.
Ольга заглянула на заголовок.
 — Ет, знаю я сю книжку. Теж «студіювала», ще як свого першого сподівалася. Багато зайвого, а то й такого, що всякий дурень знає, тілько поважним тоном розписано. Тепер і в руки 
не беру.