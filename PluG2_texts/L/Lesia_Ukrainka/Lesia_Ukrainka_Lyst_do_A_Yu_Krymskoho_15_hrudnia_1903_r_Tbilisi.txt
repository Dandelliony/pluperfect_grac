
Тифлис, Тер-Гукасовская, № 2
2.ХІІ.1903
Дорогий товаришу!
Що Ви думаєте про мене? Чи не думаєте, що я просто з недбальства залишила свою обіцянку й замір написати до Вас 
«першою». Ні, товаришу, як бачите, і не залишила, і не забула, а, вірте мені, думала і хотіла писати, але не могла. Я писала сими часами тілько тоді, коли мусіла конечне, і тілько до 
тих, до кого абсолютно повинна була писати. Ви, либонь, по 
собі знаєте, яке то непереможне буває теє taedium epistolarum,
навіть коли воно залежить просто від капризу неврівноважених нервів, а вже коли воно походить від гірших причин, то 
не раз треба просто геройського зусилля, щоб його перемогти. Геройства мені бракувало, та й непевна я була, чи наслідки його були б добрі, власне, чи був би мій лист вартий того 
зусилля, чи не дав би він Вам смутку замість розваги, якої ми 
(принаймі я і деякі відомі мені люде) звикли інстінктово шукати в кождій запечатаній картці паперу, що адресована до нас… 
Не буду описувати Вам, чому був у мене сей настрій і який, 
власне, він був, се Ви сами догадаєтесь. Я тілько скажу Вам, що 
в той самий день, як я отримала Вашу книжку про семітізм
(спасибі за неї!), я отримала і першу звістку про те, що в мене 
вже один тілько брат зостався на світі… Я не могла нікому писати без того, щоб не згадати про се, а тим часом і досі у мене є 
манія, що запанувала надо мною з того часу: мені все здається, що коли я пишу про се і називаю факт його іменням, то я, 
власне, роблю його фактом, перевожу його в дійсність з облади якоїсь страшної, але тілько ілюзоричної абстракції фікції… 
Чи Ви мене розумієте? Я думаю, ні, бо я сама тямлю, що нормальною думкою сього збагнути не можна… Тож не говорім 
про се.
Перший місяць я не писала до Вас просто з браку часу. 
Якось я так врядилась було, що маса часу і сили йшло на дрібне господарство, — мені ж потрібний «санаторський режім», 
а як його осягати тілько власною силою, то вся сила «пацієнта» тілько й іде, що на той режім. Змінила я се з того часу, як 
впала на мою голову та звістка, — на скілька часу не було ні 
сили, ні охоти ні про що дбати, і я мусіла прийняти поміч инших людей. Окрім т[овариша] Квітки, ще була тут одна моя 
товаришка з дитячих літ, то вони помогли мені врядитись 
вже не по-отельному, а «своїм господарством», і з того часу я 
вже менше маю клопоту з дрібницями, так що писати є коли, 
хоч часом «нема як». Але от я вже почала потроху і листи, і навіть так дещо писати, а се одважилась написати і Вам. Мені все 
було прикро, що я нічого не знаю про Вас і що Ви, певне, маєте жаль до мене за моє мовчання, але якби Ви не додержували так педантично Вашої зваги чекати, поки я перша напишу 
до Вас (я, власне, не розумію гаразд, чому з’явилась у Вас така 
звага?), та й обізвались би до мене, то я б уже давно одізвалась 
до Вас, бо мені тепер, власне, трудно озиватись до своїх кореспондентів першою, а відповідати на їх листи незмірно легше. 
От і тепер я пишу перша якось без толку, а може б, відповідь 
вийшла б трохи доладнішою. Та Ви пробачите, дорогий товаришу, правда?
Се я посилаю Вам свої нові вірші і прошу Вас, коли маєте час і охоту, прочитати їх і відослати мені назад з Вашими 
увагами, чи нема в них чого недоладного з погляду побитово-історичного (напр[иклад], золоті покраси на царських палатах, конкуренція фінікійських майстрів і т. и.). Я тому прошу 
відослати мені самий текст, що, може, я пошлю сю річ куди до 
друку, то, може б, якось без переписування обійшлось, а я ненавижу переписувати. Хотіла б знати Вашу думку теж і про 
зміст сих віршів — либонь, він Вам не дуже сподобається, бо 
се ж ідеалізація такої великої «неволі» людської, як співчуття, 
і добровільної покути за «безвинну провину»… та се належить 
до моєї «реліґії», і коли я не вмію викладати свого credo в стислій, консеквентній і доґматичній формі, то хочеться мені часами хоч у «притчах» вимовити свою «віру», а надто хочеться, 
щоб мої товариші її знали, бо инакше вони не знатимуть мене.
Якщо будете відповідати мені, то не забудьте, з ласки Вашої, поглянути десь по книгах за тим, чи є в якутській мові 
слово «воля» (liberté), що то я колись Вас питала, — сей інтерес 
не зник для мене і тепер.
Написати б Вам, як мені живеться, так се тема, може, і широка, та мало цікава (принаймі для мене самої). Живеться ліпше, ніж звичайно було на курортах, тим, що нема такої самоти і безпомічности, як там бувало, та все ж я живу досить 
відлюдно (з сього винен більше мій настрій, ніж околичні 
обставини), і якби не давні приятелі, то я б, може, місяцями ні 
з ким не стрічалась. Ми тепер мешкаємо в близькому сусідстві 
з т[оваришем] Квіткою. Він просив, при нагоді, передати Вам 
його вітання і подяку за рекомендацію до п[ана] Завад[сь]кого. На сеансах з фоноґрафом він почув багато для себе цікавого, хоч п[анові] Зав[адському] з того користи мало — т[овариш] Квітка пісень не записував. Я думаю, що коли б він міг 
покладати свою дуже обмежену працею, хворобою і всякими 
бідами силу на таке трудне діло, то, може, краще б поклав її 
на впорядкування тих матеріялів укр[аїнської] нар[одної] музики, що зібрані у нього самого. Даґестанські пісні так, здається, і не діждались записі, бо тутешній музикант-етноґраф 
Палієв, що хвалився, ніби може їх в один сеанс усі посписувати, щось досі не записав ні одної, чи тут винен випадок, чи 
трудність пісень, не знаю.
А знаєте, читання груз[инської] і вірм[енської] белетристики (в рос[ійських] перекладах, звісно (між иншим, «Кавказск[ий] Вестник» не виходить більше)) наводить мене на 
оптімістичні гадки щодо нашої літератури. У тих народів матеріяльні умови ліпші від наших, а таки наша література, далебі, ліпша від їхніх, се, я думаю, я не з надміру патріотизму 
так уважаю. «Е, ще наша доля не загинула!» — думаю я собі не 
раз….
Напишіть мені, товаришу, як маєтесь і все, що схочете, що 
на думку спаде. Я буду відповідати Вам. Як часом буде яка павза в листуванні, не ображайтесь і не думайте нічого лихого, — 
значить, просто не могтиму взагалі писати листів який час, 
се ж буває. А від Вас я завжді рада мати слово. Як Ваше здоров’я? Чи минула малярія? Я фізично поправилась, але щодо 
нервів, то не знаю, та цур їм!
Я чогось часто згадую ті хвилини на двірці, як Ви виїздили… Ну, пишімо одно одному з чужини на чужину!
Л. К.