
10.IV.1903
Високошановний друже!
Спасибі за інформації, я вже подала їх далі. Тілько для мого 
приятеля, я знаю, ще важно б вияснити питання, яка, власне, плата йде за лекції франц[узької] мови в школах реальних 
і в ґімназіях (певне, в тих і в тих не однакова). Сумніваюсь, щоб 
він міг прожити менш, як на 50 з[олотих] р[инських] в місяць, 
бо він чоловік не здоровий та ще й мусить помагати родичам 
убогим. Теж варто знати, чи конче треба приймати австр[ійське] горожанство, щоб стати проф[есором]? здається, нормальна натуралізація (признана по обидва боки кордону) вимагає 
5 літ часу? То се була б справа трохи загайна.
Щодо мене, то я, на жаль, не можу ще так рішучо сказати: 
«Отже, переїзжаю». Primo, через те, що я не знаю, чому Ви думаєте, що я знайду собі учениць, — чи на те є виразні прецеденти фактичні? хто-небудь з відомих Вам людей утримується з сеї професії приватної учительки европ[ейських] мов? 
Secundo, я мушу знати (в числах) minimum установленої 
звичаєм плати за 1 год[ину] такої науки (від одного ученика 
і від цілої ґрупи, певне, різно?). Чи однаково платиться як за 
франц[узьку], так і, напр[иклад], за англ[ійську] мову (в Росії 
англ[ійська] дорожче)? «Багато» і «небагато» поняття дуже релятивні, і я на них не можу нічого виразного збудувати. Tertio,
маю новину: лікарі зменшили (перед трьома днями) мій робочий день і дозволяють тілько 4, найбільше 5 год[ин] на день інтелектуальної праці, — коли сей «день» не збільшиться за літо, 
то я не знаю, чи вистачить він для того, щоб, беручи «небагато», все-таки заробити лекціями на життя та ще й мати час хоч 
що-небудь робити в своїй властивій сфері — літературі. Тепер 
же се, здається, не тіранія лікарська винна, а таки моє здоров’я, 
бо в мене, коли вірити лікарям, ледве що спинився туберк[ульозний] процес в правому легкому, а нервовий стан вимагає навіть extra-курації, щоб знов не мати на осінь рецідіву 
того ж таки туб[еркульозного] процесу в легкому, та й сам по 
собі дуже заважає своїми сімптомами. Літом мені жити, принаймі сього року, в великому місті (отже, й у Львові) заборонено. Як бачите, все це такі собі sachliche Umstände, на які варто 
звернути увагу і вияснити гаразд, поки рішити зовсім. Ви можете мені помогти вияснити, власне, пункти перший і другий, 
а третій вже, звісно, «від Бога» та, може, почасти від мене залежить, я тілько подаю його Вам в пояснення моєї нерішучости.
Прикрим здався мені один, виставлений вже у Вас, Umstand,
 що я мусіла б «скинутись всякої політики». Я хотіла б 
знати докладніше, як я маю се розуміти? Невже так, що в Галичині я мала б ще «тихше» жити, ніж на Україні? Коли так, 
то се страшна жертва душі. Я ще, може, могла б не мішатися 
до краєвої політики в тім значінні, що не займалась би особистою аґітацією, не вступала б в члени краєвих партій, бо до одного я не почуваю в собі талану, а другим мало інтересуюсь, бо 
думаю, що, яко літератор, я ліпше зроблю, коли виступатиму 
зовсім незалежно, хоч нехай і одиноко. Але скинутися «всякої 
політики» в літературі і в моїх зносинах з метрополією ніяк
не можу, бо не тілько переконання, але темперамент мій того 
не дозволяє, а ще не дозволяє — знаєте що? — дядьків заповіт. 
Ми говорили з дядьком не раз про такі теми, і він казав, що хотів би, щоб я через кілька років стала жити десь «на вільнішій 
землі»? з тим, щоб, власне, до кінця набратись, а не скинутись 
політики; з тим, щоб, по змозі моїй, провадити далі те, чого я 
вчилася у нього і чого мала навчитися від життя за ті «скілька 
років», прожитих на Україні, а не з тим, щоб стати тілько консерваторкою паперів, хоч і дуже цінних, та все-таки не моєю 
працею писаних. Дядько хотів, щоб і моя праця, і моя думка росли і жили, щоб я ні літератури, ні політики не скидалась, 
щоб я шукала свого шляху, була б не епіґоном його, а духовною дитиною. Він би, я знаю, не порадив мені, щоб я «скинулась всякої політики», хоч би навіть для того, щоб не могли чепити «того, що коло мене», а вже менш усього через те, щоб не 
могли мене чепитись. Ні, друже, спитавши по щирости своєї 
душі, я не можу обіцяти, що буду жити на вільнішій землі тихше, ніж жила на зовсім поневоленій. Коли моє здоров’я, мій невеликий хист, мій замало розвинений інтелект, моя життям 
пригнічена енерґія не дали мені стати тим, чим повинна б я 
бути і чим, може, ніколи не стану, то се моє нещастя, але не 
моє бажання, і миритись з тим я ще не хочу, ні, я ще хочу боротись. Я признаюся Вам, що у мене не одна мета на той випадок, 
якби я замешкала по сей бік. Мені морально неможливо признати політичну прірву (історичну, як казав Куліш) за прірву реальну, і поки я не скинуся спогаду про абсолютно невільну Україну, я не можу, не сила моя скинутися того, чого досі 
не скинулась при гірших умовах. Тоді треба скинутись мені 
і моєї поезії, моїх найщиріших слів, бо вимовляти і ставити їх 
на папері, скинувшись того діла, на яке вони кличуть инших, 
мені буде сором. Коли не vis major, як ce було досі, а моє власне рішення примусить мене «сидіти тихо і не рипатись» — (і як 
довго сидіти? може, аж поки перегорить і та сила, що тепер ще 
десь там жевріє в душі?), — то я тоді мусітиму зломити свою 
«єдиную зброю» слово і стати глухонімою. Тілько се страшно, 
я сього більше боюся, ніж всякого чіпання. Може, той архів,
для якого я, «розуміється, мусіла б» (кажете Ви) зробити таку 
жертву, і вартий її, може, одно слово з нього варте більше, ніж 
всі мої слова минулі і ще ненарожденні, тілько — у мене рука 
не здіймається на таке самовбивство, я ще не маю сеї одваги, я 
ще не нажилась душею, я ще навіть як слід не спробувала своєї 
сили і — маю вже її занедбати, придушити, «скинутись»? Ні, 
не маю одваги, хоч киньте в мене камінем. Не можу.
Я, власне, тому і хотіла б, щоб хтось з моїх приятелів міг би 
рівночасно зо мною замешкати на вільнішій землі, що се був 
би поділ праці. Той, кого я маю на увазі, міг би, може, одважитись на який час «скинутись», бо він молодший від мене, 
йому ще є час колись надолужити те, що втратить тепер, для 
нього ще ті «скілька років» не минули, що для мене, та й темперамент в нього инший, і традіції инші (у нього в родині не 
було декабрістів, соціалістів-еміґрантів і радикалів-засланців, 
він не пам’ятає 70-х років!), він ще не починав того, чого я 
мала б уже скинутись, за ним нема того слова, що стало вже 
тілом і що не терпить зради, від нього ніхто ще не жде того, 
що від мене. Нарешті, може, він має ту одвагу, якої я не маю… 
А тим часом я впевняюсь на нього більш, ніж на саму себе в деяких справах, а сій справі, я знаю, він служив би щиро. Він був 
би консерватором, а я, вкупі з Вами, працювала б над виданням. Так було б добре. Може, се й можливо, як не зараз, то хоч 
згодом. Треба старатись.
Чекаю від Вас дальших інформацій. Та не гнівайтесь за «високий тон», бо він не проти Вас, а так, сам по собі здійнявся, — 
се для мене гостра тема, а я все-таки ще хвора, то де тої «холодної крови» взяти.
Брошюрки Ваші таки пришліть. Будьте здорові з мамою.
Л. К.
P. S. Ліда нічого не пише.