
16 іюля
Люба мамочко!
Сьогодні і вчора я в подвійно-прикрому настрою, — одержала лист від тіток і він мене засмутив. Ти, певне, теж знаєш ту 
смутну новину, що бідна тьотя Саша овдовіла. Що вона тепер буде робити? Аже ж вона не може з самих тих Луців прожити? От уже кого лихо міцно тримається цілий вік, то се її! 
Як що довідаєшся нового про неї, то напиши мені, бо я, певне, 
не хутко діжду від неї другого листа. Отже, мглінські лікарі
не вміли ворожити!.. Та, що вже, — словами не поможеш.
Ти мене в остатньому листі кориш, що нічого не пишу про 
свою ногу, але то все виходить через те, що ми розминаємось 
листами раз у раз і я не можу толком відповідати на твої питання. Врешті, багацько нема що й писати: нога поправляється 
дуже помалу, але все ж поправляється, вона тепер в такому 
стані, як була до масажу, є надія, що й далі поправиться. Все ж 
таки я нікуди далеко без апарату не хожу і стараюсь ноги не 
розтроюжувати. Ще ти мене питала про уліти, та от що скажу: 
«Doux poètes...» у мене нема при собі, а ти їх можеш знайти 
в синій тетраді з віршами, що зосталася з иншими улітами, 
здається, у плетеній скрині, там же і «Пінгвін». На инші питання я вже відповіла в раніших листах. Вибач, що тут скінчу, якось не пишеться про себе, не такий настрій. Цілую всіх 
любих пуциків і Мішу, він мусить бути вже давно дома, нехай 
він перший напише до мене, бо йому більш є про що писати. Чі 
у нас іще пані Франкова? Кланяйся їй і напиши, доки вона має 
бути у нас. Прощай, серденько моє, мамочка!
Твоя Леся