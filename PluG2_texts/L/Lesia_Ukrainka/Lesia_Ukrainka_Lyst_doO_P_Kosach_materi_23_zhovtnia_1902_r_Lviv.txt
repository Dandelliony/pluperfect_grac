
10 (23).X.1902
Люба мамочко!
Оце ледве вибрала часинку, щоб написати, а то все то люде, то 
так що-небудь — бігти куди абощо. Приїхала, звісно, зовсім добре, нічого мені не вкрали, і ніяких случаїв не було.
Тут довідалась адреси Кр[ивинюка] (Taborska ul. № 3 u Novaček Josa). Дуже він запрошує мене листами до Праги, та я
таки, певне, не буду, що досить воно вбік. У всякім разі сьогодня виїзжаю до Відня, і якщо там так само хутко і дешево 
справлюсь, як тут, то, може, таки буду на день або 1 ½ у Празі 
(туди з Відня 6 г[один] їзди Schnellzug’ом), тілько все ж навряд.
Була у О[льги] Ф[едорівни]
 (гроші віддала). Далеко дуже 
той дім, аж за містом. Місце гарне, і хата нічого собі (я, звісно, 
сужу по виду, а чи практично збудовано, того не знаю), вони 
вже там живуть (ul. Poninśkiego, 4), ледве устроїлись, в хатах 
дуже порожньо. О[льга] Ф[едорівна] не то щоб слаба, але й не 
робить вражіння здорової, і говорити з нею дуже трудно через її дражливість і несподіване стрибання з теми на тему. З її 
чоловіком ми говорили чимало, все в границях гречности, 
ні до чого, звісно, не договорились. Запевняє, що, невважаючи 
на крітіку деталів, він зостається все таким самим прихильником, як і раніш… нехай і так, але й на тутешніх людей його 
виступи остатні роблять таке саме вражіння, як на нас. Ну, та 
про се ще потім, тепер дуже не маю часу.
Я не простудилась і не втомилась, взагалі маюся добре. Бувай здорова. Міцно цілую тебе, і папу, і Кунью, і Гусика.
Твоя Леся