
11-го іюля
Люба Олесю!
Поздоровляю тебе і мамочку-голубочку з іменінами, бажаю 
вам щастя, долі і слави по сей і по той бік кордону. Не погордуйте прийняти від мене в подарунок коробочку з сірничками, розділіться ними, як сами знаєте, на щось більшого мені 
годі спромогтися. Шкода, що я не могла їх купити до виїзду 
Міші, то, може, б вони скоріш приїхали, як тепер по сих проклятих кримських почтах. Отже, вибачте, що моє поздоровлення і сірники прийдуть, може, через тиждень після іменін, 
але зате, може, воно цікавіше вийде. Пишучи той лист, що 
послала з Мішею, я так була заспішена і зажурена, що навіть 
поздоровити вас забулася, — ви, знаючи теє, мені вибачите. 
Ну, як же ти, Зірко, маєшся? Що послала з «своєї ласки» в буковинський календарь? Тепер уже, як собі хочеш, а мусиш «підп[и]рати» літературу, коли тебе шанують! От я, напр[иклад], 
як стараюся! Тепер, певне, мої уліти будуть якісь кричущі, 
бо маю сусідство, що верещить і вдень і вночі, ціла родина з капризними дітьми. Але се, слава Богу, дочасу, у середу сії народи виберуться собі на другий кінець дому, тоді знов буде спокійна головка. Собі ніяк не можу компанії знайти, бо тут все 
хати наймають якісь караїмки з жаб’ячим голосом, а я їх ненавижу, надто за той голось. Як ти думаєш, чі не попросити Родзевича до себе в сусіди?.... Дарма, що він не навертається до 
мене, — попросити хорошенько, то прийде!
Сподіваюсь я іще на те, чі не приїде Маргаріта на мої запросини до мене; адже з Одеси се так, як і нічого не стоїть. 
Ото було б мені добре! Але се ще великими вилами по морю 
писано. Чі не скучно тобі за морем? Воно тобі кланяється усіма хвилями. Ой, Пуцю-ішацю, шкода, що ти не їздив човном 
при місяці по морі, — ото-то́ добро! Я, після того, як двічі проїхала таким способом, то тепер мені аж мріється, як би його 
знов яким способом пуститись на море у білому човнику! Та, 
певне, з того нічого не буде, бо сама я не можу, а Родзевич щось 
то не приходить просити, певне, без тебе не хоче. Ох, тепер я 
з самими Родзевичами зосталася! А, знаєш, неприємна штука порожній куток в хаті, ти ще не знаєш, що то єсть. Врешті, скаржитись нема чого, бо як порівняти усі мої лічебні літа, 
то ще сьогорішнє найвеселіше виходить. Теж велика мені потіха, як я подумаю, що мені вже не треба заглядати ні в один 
закуток Дантового пекла, — а єсть же люде, що мусять тичіти 
там цілі місяці. Все-таки ви на мою веселість не обезпечайтесь 
і пишіть до мене частіше, то воно ліпше буде. Любий Уксусок 
і дорогої ціни Кахота теж нехай мене не забувають і пишуть, 
та й Патік, якби взяв олівця в лапки, то, може б, там що й написалося. Цілую вас усіх!
Ваша Леся