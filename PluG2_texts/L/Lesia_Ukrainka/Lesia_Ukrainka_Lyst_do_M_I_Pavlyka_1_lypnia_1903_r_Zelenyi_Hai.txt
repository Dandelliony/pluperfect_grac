
18.VI.1903
Високоповажний друже!
Не писала Вам досі, бо до остатнього дня перед виїздом з К[иєва] все надіялась вияснити рішучо головне питання, а по приїзді сюди була втомлена і не могла писати. Але мушу сказати, що діло не вияснилось, бо люде, від яких воно залежить, 
роз’їхались по літніх мешканнях і раніш серпня не поприїздять, а хто лишився, той некомпетентний. Їздити ж по людях я не маю сили і змоги. Радять приятелі просити не гонорару за прийдешню роботу, а просто пенсії за все минуле, бо 
так становище (та й сама робота) буде незалежніше. Я, однак, 
думаю, що коли в одній формі не вдасться, то поставлю в другій, а якщо не вигорить прилюдно, то, може, осягну пріватно, тілько мусите місяців два почекати, инакше нема способу. 
Вам дехто трохи попсував шанси, але, може, і я маю не менший вплив, то надіюсь поправити. Збірайте матерьяли, друковані, про які я просила. Статя вже отримана (при мені) і досі 
вже прочитана. Настрій до Вас знов поправився через мої доводи та ще й через нетактовне поведення Вашого противника супроти нас всіх, — він тим рішучо компромітує себе, а тим 
самим і діскредитує в очах здавна прихильних до нас людей. 
Тим краще! Але про наші нові відносини з ним знає тілько 
дуже тісний круг людей, і я прошу Вас не говорити про те 
більш нікому до слушного часу (я пожду, поки він сам роздзвонить, а то, певне, буде незабаром, судячи по прецедентах!). 
Пані запевняє, що не хотіла образити Вас, посилаючи гроші 
без листу і без словесних коментаріїв, каже просто, що була 
тоді дуже склопотана всякими пріватними справами, головно ж слабістю своєї кузіни (тая, справді, і тепер тяжко слаба, 
що дуже томить і нервує Ваших приятельок), та ще й стіснялась переказувати щось через зовсім чужого чоловіка. Каже, 
що, зрештою, і ніколи не ворогувала на Вас, а тілько невдоволена була, що робота йде нешвидко і що видання не посувається вперед. Радить згодитись на видання через Т[овариство]
ім[ені] Ш[евченка], хоч би і без коментаріїв, самих матеріялів, 
аби скоріше, а коментарії могли б бути написані і видані пізніше на инший кошт, коли вже на той самий неможливо. Властителям матеріялів я ще напишу. Про можливість архіву 
у Л[ьво]ві вона думає скептично та й опасається за безпечність його там. Проти перенесення (що проектує молодіж)
в прінціпі нічого не має, тілько в тім напрямі боїться давати 
ініціативу або хоч би виразний дозвіл, з огляду на карієру 
сина. Але я не знаю, чи формально можна обійтись без такого дозволу. Так само і з ініціативою в справі, кому дозволити 
видавати матерьяли (коресп[онденції]); я думаю, що номінально могла б походити ініціатива і формальна умова від старшої 
дочки, а в дійсности інспірована була б від матері, — над сим 
моїм проєктом обіцяли «подумати». Через два місяці, либонь, 
результат «думання» вже буде звісний. Я не розумію, що могло б старшій дочці перешкодити виявити хоч таку ініціативу, вже ж не карієра її сина або чоловіка в тій стороні, де вони 
тепер. Зрештою, хто може їх вгадати! В крайнім разі попрошу 
формально передати право власности і переговорів з видавцями мені та й буду вже на власний ріск провадити справу, — 
у мене ж нема ні синів, ні дочок, так само, як і жадної карієри.
Я зрозуміла, що коментаріїв Ваших бояться, «щоб не роздражнить гусей», тих гусей, серед яких, може, прийдеться 
жити молодшій дочці. Ну, якби мені дали пленіпотенцію,
то я б ні на яких гусей не подивилась, та, може, власне, тому 
і не дадуть. Побачимо.
Мені так душно від сеї атмосфери страху, зміни настроїв, 
сторонніх інтриґ, пльоток і всякої пакости, що я вже мушу вирватися з того якнайскоріше і йду напролом. А коли й я нічого не осягну, то навряд чи хто инший осягне в близькому часі, 
а хіба вже аж тоді, як люде і сітуації переміняться. Все ж буду 
старатись до остатнього.
Бувайте здорові! Як буде що нового, то напишу.
Л.
P. S. Ґранди рос[ійської] літератури і науки жахаються самої 
розмови про видання матеріялів. Нема що і їхати до них.