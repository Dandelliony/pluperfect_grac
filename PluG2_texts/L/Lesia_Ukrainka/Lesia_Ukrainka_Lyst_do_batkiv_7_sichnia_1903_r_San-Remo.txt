
7.I.1903
Любиї мої мама і папа!
Тілько що отримали Вашого листа — таки на перший день 
свят! Вибачай, папа, що я тебе на іменини не поздоровила,
се через те, що тут якось не можна пам’ятати завжді, яке число ста[р]ого стіля приходиться на [д]аний день, та ще за 5 днів 
наперед. Так все одно я тебе тепер поздоровляю тричі: і з іменінами, і з Різдвом, та вже й з Новим роком, що тут уже на цілий тиждень постаршав.
Приємний мені буде подарунок новорічний та книжечка 
моя, бо таки я вже почала було дуже сумніватись в її виході. 
Я вам усім (родині) посилаю завтра поздоровлення новорічне 
на італьянський лад: пуделочко живих квіток. Як принесуть 
«повестку», то не гайтесь отримати з почти, щоб квітки не 
пов’яли, а скоріш, що принесуть посилку одразу додому, бо то 
посилається експресом, на правах «заказного листа».
У нас був короткий період бурь і негоди, і в той час у многих була інфлюенц[а] (также і в обох Садовських), але у мене не 
було ні інфлуенци, ні навіть нежиту. Тепер уже у нас видужали паньство господарі, а надворі така погода, що навіть і для 
Сан-Ремо в цей сезон навдивовижу, таки зовсім літня, бо навіть і вечер настілько теплий, що аж не хочеться вікон зачиняти. А тутешні росіяне, в тім числі і брат Садовського, що недавно приїхав, мене злять: все їм недогода! «Мы думали, что 
тут в самом деле так, как у нас в іюне, а это что ж! вон и дожди шли! а у меня за окном сегодня в 7 ч[асов] термометр всего 6° 
тепла показывал!» — «Ну, а днем сколько было? ведь 20° и того 
больше?!» — «Да [э]то — днем!»… За обідом знов [б]урчання: 
«Черт знает! Тут даже антоновки порядочной нет! Какие здесь 
яблоки? разве это яблоки?» — і закладає за обидві щоки груші, 
виноград, мандаріни, фініки і — таки яблука! Взагалі, «тіпи» 
сі «русские за границей» — можна б цілу книжку написати á la 
Джером!
A propos к[н]ижок: як там цензура з моїми віршами думає? «А может быть — ха-ха! — и помилую?»… Як помилує, 
то я ще й «італьянську поему» пришлю.
Люді Луцьк перстом Божим указаний! таки єсть якась Немезіда на світі. Тепер як хто куди не бажатиме попасти, то 
нехай не описує à priori, бо ще якраз попаде!
Я дуже рада, що подоріж Оксаночки сюди таки налад[жу]
ється, їй се напевне буде добре, та й Мюнхена ти, п[а]па, либонь, даремне боїшс[я], бо німецький загальний триб життя, 
напевне, і кузенів «прикоротив», і натуральну жвавість молодечу в рамки академічні поставив, а як Оксаночка з ними там 
побавиться, то се їй навіть і не завадить.
Хутко писатиму знов, а тепер пора кінчати, бо не рано. Міцно цілую вас, Оксану, Микося і Дору. [З] «Новим годом»!
Ваша Леся
Сад[овськ]і і Мал[анья] Фом[инична] кланяються вам і поздоровляють.