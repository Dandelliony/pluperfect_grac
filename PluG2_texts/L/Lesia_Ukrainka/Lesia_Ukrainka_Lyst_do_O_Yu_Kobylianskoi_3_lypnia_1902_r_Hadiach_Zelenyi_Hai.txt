
г. Гадяч Полтавской губ. (хутор Зеленый Гай)
20.VI.1902
Хтось любий, може, й зовсім уже нагнівався? Бо чиясь карточка застала когось у Київі, а хтось не відписав. Але то хтось був 
так заморочений у Київі, що навіть і на карточку не міг здобутись. Та ще й утомлений був дуже. Отож хтось, як виїхав ще 
20 мая (н. ст.) з Сан-Ремо, то тілько 20 іюня (н. ст.) приїхав в Одесу; бо він одбіг у Швейцарію, як хтось знає (via Женева, Берн, 
Цюріх, Люцерн і потім вниз до Ґенуї через озера і Ґотарську дорогу), а потім у Ґенуї пустився на море та й плив 17 день. Набачив усякого дива: і снігові гори, і сині та зелені озера, і Рейнський водопад, і Неапольську затоку з Везувієм, і мертве 
місто Помпею (то щось єдине на світі, таки справді), і злотисто-рожеву Сіцілію, і святий Акрополь атенський — престол 
вічної краси, і білу Канею, і безліч островів самоцвітних — цілий веселий світ, і Смірну — місто барвистих тканин, що виткані на взірець самої околиці, і фантастично-гарний Константінополь… а поміж усім тим море, море і вічна пісня хвиль… 
Вражінь було багато, та чогось не писалось про їх, так що я 
тілько карточки з дороги посилала (половина їх, як тепер бачу, 
пропала), а то все було то втомлюся від біганини по якому місті, то спати хочеться від колисання на морі, то просто якось 
dolce far niente не дає писати.
В Одесі були прикрости: суворий огляд на границі, негода 
і те, що нікого з приятелів не застала вдома. В Київі застала 
з родини тілько татка (потім над’їхала братова і пробула зо 
мною три дні), їздила за місто до Драгоманових (Рада при 
мені виїхала до Парижу складати іспити з французької мови 
і літератури, аби мати офіціальний учительський діпльом), 
бачила Черняхівських, Стешенків, Старицьких, Лисенків, Матушевського і Квітку (обидва комусь кланяються), та ще зо 
два знайомих [і] Труша теж, зрештою, мало людей, бо в Київі мало хто літом сидить. Татко мені сказав, що чиїсь нариси 
«Киевская Старина» не може умістити, бо під її проґраму не 
підходить (татко багато сперечавсь проти того, але нічого не 
вдіяв). Досі хтось мусів отримати нариси, бо татко мав їх відправити комусь в день мого виїзду. Дуже мені прикро, що так 
воно випало, але що вже з ними робити?
У Київі хтось просидів цілий тиждень, хоч думав було спочатку всього два-три дні пробути, отак то за різними справами, то за братовою запізнилась. Але то, може, й ліпше, бо в Зеленому Гаю тілько за день до мого приїзду настала погода, а то 
все йшли дощі, вогкість і зимно діймали. А хтось і так уже трохи застудився, приїхавши, спочатку на Сирці (у Драгоманових), — то такий собі хутір в лісі, от як і Зелений Гай, — бо там 
увесь час ішов дощ і спати трапилось у вогкій хаті; а потім дорогою ще трохи простудилась на тих нічних пересіданнях, 
так що тепер кашляю і горло болить. Але то так собі, невеличка простуда і мусить хутко минути, а взагалі всі кажуть, 
що я дуже поправилась і поздоровшала, та я й сама те почуваю. Мені в Швейцарії лікарі казали, що мені дуже мало бракує до цілковитого видужання, що вже той процес катаральний, який був, минув, тілько ще деякі сліди лишились, так що 
треба уникати простуди, виїхати зимою знов десь на полуднє, 
та вже можна сподіватись, що буду цілком здорова. Дозволили мені працювати (не більше як 6 год[ин] в день, а ввечері не 
писати і нічого поважного не читати), се дуже багато для мене 
значить, і я певна, що так я далеко ліпше почуватимусь і фізично, і морально. А роботи маю досить, аби лише сила.
От як поїду знов на зиму, то, може, й Оксаночку візьму, бо 
вона щось розкисла. Весною було дуже захорувала на нерви 
(істерічні напади, безсоння і т. и.), та й тепер ще нездорова, 
якийсь пригнічений настрій і прикре відношення до всього 
і до всіх, але все-таки вже йде на поправку. Тілько я гадаю, що 
ліпше забрати її на зиму, бо я бачу, що їй київське життя не 
панує.
Решта нашої родини здорова і добре мається.
Ліля вже тут, покінчила іспити і поправилась на здоров’я, 
а то теж трохи зимою хорувала. Ліля і всі наші когось вітають. 
Чекаємо в гості брата, Кривинюка і Квітку, татко теж, певне, 
на місяць приїде. У нас в новій, недавно збудованій хатці мешкають Трегубови, а на долині якісь учительки найняли 
помешкання. Людей чимало, і нудно не буде, але мені бракує 
хтосічка… Нехай хтось пише, а хтось не буде мовчати. Як там 
у когось дома? А може б, хтось таки приїхав?
Нехай хтось вибачить за якийсь такий безладний лист, але 
я ще не оговталась з дороги, та й спішуся, бо страх багато маю 
листів на черзі. Прошу привітати родину і знайомих.