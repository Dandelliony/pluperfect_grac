
Підкладіть щось білого під сей папірь.
Шановний і дорогий товаришу!
Давно хочеться мені написати Вам, та не пишу через те, через 
що і віршів не друкую у нас, у ріднім краю. Може, потім частіше писатиму, коли Вам сей лист сподобається. Може, Ви й не
хтіли, але мені було дозволено прочитати Ваші остатні два 
листи,  і так мені захотілось — посидіти замість Вас! Далебі, 
я, здається, для сього ліпше створена, ніж Ви, та й привикала 
«постепенно». Мене вже хутко Сапєжко випустить: тижнів через 3, от якраз, може, і Ви вийдете до того часу. Ми ж з Вами 
сливе разом попали в покуту — разом годилось би й вийти. Так 
чі инакше, а  я не виїду звідсі, не побачивши Вас. Боюсь, що 
й так утовщаю пакет, а то б послала Вам ті вірші, що вже давно написала Вам.  Мені нема чого й рівнятись до справжніх 
«заключенных», та все-таки мені здається, що я можу розуміти Ваш стан, надто при помочі своєї досить буйної фантазії — 
мене Бог не обідив нею! Ну, і все-таки хотіла б посидіти замість 
Вас. Пишіть і переказуйте нам про все, що Вам потрібно, ми всі 
будем раді зробити для Вас, що тілько можем. Коли ж ми досі 
ніхто не писали до Вас, то, вірте, не страха ради, — чого мають 
бояться люде, що добре тямлять, на якій «волі» вони живуть? 
Ну, «економія місця» вимагає кінчати. Бувайте здорові і — не 
смію казать, не сумуйте — а будьте самим собою, т. є. одважним і витривалим. До побачення.
Леся Укр[аїнка]