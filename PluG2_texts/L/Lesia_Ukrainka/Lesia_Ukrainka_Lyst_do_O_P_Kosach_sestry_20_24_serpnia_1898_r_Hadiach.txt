

8.VIII.1898

Моя милая Лілія!

Що се ми одна одній не пишемо? аж чудно! Положим, ти писала
 «до громадської відомости», але ж, може, знайшлось би
що-небудь і до особистої моєї? Я тепер взагалі мало листів
пишу, втравилася в переклад рос[ійський] «Блакітної троянди
». Мама і Серг[ій] Конст[антинович] «весьма очень искус-
но» заставили мене дати слово, що я її перекладу ще до виїзда
в Київ, і тепер я караюсь за власний sentiment d’honneur. Переклала
 оце дві перші дії і просто мало не згинула од нудоти: цур
йому, перекладати власні твори! Треба скоріш прославитись
чі що, аби вже знайшлись такі злощасні люде, що прийняли б
на себе сю невдячну роботу. Сьогодня напало на мене завзяття
 лінощів і я перекладала не тілько вдень до обіда (що роблю
кожен день), але й увечері — ну, та вже досить. Більш нічого
особливого не роблю, перечитую лекції М[иколи] В[асильови-
ча], прочитала «Паріж», «Об искусстве» Толстого, скілька
 драм Ібсена, все то читалося, висячи в гамаку або лежачи
увечері в ліжку, мої очі колись скажуть за се «спасибі»!
12.VIII. Три дні провалявся мій лист, поки я знов зібралась
взятися за нього. Діло в тім, що почала я його увечері, витративши
 енергію на перекладі, другого дня зраня ми з Мішею
і Фотею (що тижнів півтора як у нас) поїхали в Броварки 
дивитись на могили і здіймати з них фотографії. Я вилізла
тілько на одну, але зате на саму найвищу, — вид з неї дуже
широкий і хороший. Міша, а надто Фотя вилазили мало не
на всі могили. Вітер був у той день навісний, і могили дуже
слизькі від сухої трави, отже, вилазити, а надто злазити було
не дуже-то легко.
Після сеї подорожі я вже другу половину дня нічого не писала
 і навіть здавалось мені, що я не зовсім здорова. Проте другого
 дня, коли наші вибрались в Цяцьчин хутір, то і я поїхала
 з ними. Не знаю, чі була ти на тому хуторі? От хороше місце!
Якби там була вода, то було б там ліпше жити, ніж у Гадячі
(abgesehen, що там нема в чому жити — ні хати, ні хижки не
лишилось з давніх часів). Садок там гарний, тілько, звичайне,
запущений до стану справжніх сельвасів (sauvagerie, мовляла
 Ліда), є там хороші дуби, берести і сливок видимо-невидимо.
Вид на хутірську балку і на близькі ліси чудовий. Фотя з Мішею
 і там дещо здіймали, але я ще їх знимків не бачила. Фотя
тепер став завзятим колекціонером, накупив на ярмарку з пів
дюжини різних плахот, чим і заслужив від Лисавети прозвище
 «плахтёр». Він якось виріс неначе і вилюднів за сей рік,
хоч все-таки, певне, нового пороху не видумає... В сю хвилину
він сидить надворі і малює Аню Немирову на фоні плахти.
Має він тепер три «натури»: Аню, Лєну і Мішу нашого 
Аня і Лєна малюються просто, як «головки», а Міша — в гамаку
 межи шовковицями, в позі «спящого». Я, слава Богу, не підхожу
 під Фотин смак і через те «увековечена» не буду.
Вернувши з Цяцьчиного хут[ора] (по дорозі ми ще заїздили
в Ковалевщину), я вже добре розломилась і ввечері, а надто
вночі, була слаба, нічого особливого, тілько жар і нога боліла.
Вчора цілий день валялась в такому стані, а сьогодня вже маюся
 ліпше, хоч іще не зовсім добре. Та вже коли пишу, то живу
(scribo ergo sum). Літо минає, і треба зарані миритись з думкою,
 що такі напади жару і болі ноги будуть від часу до часу
прокидатись, бо навіть у Криму вони були. Ceterum censeo
gambam meam resectam (чі, може, resecendam?) esse....
Отримала я через тьотю Єлю запросини їхати з Садовськими
 в Крим, але запросин прийняти не могла. Бо, primo, не
думаю проводити взагалі зиму в Криму, а думаю скоріш вдатись
 до хірургії, коли буде можна; secundo, я Садовських сама
не знаю і їхати з ними учителькою їх дочки рішитись не могла
 б без великої крайности, бо коли б ми потім не зійшлись
у чому, то і їм було б ніяково відмовити мені (все ж там ніби
якась «родичка»), та й мені не по натурі кидати людей, виїхавши
 раз вкупі з ними. Умови життя, правда, були б дешеві: 10 р.
я мала б платити за хату, а їду мала б від Сад[овських] за те, що
вчила б їх малу дівчину; жили б ми у Сімеїзі — верстов 5 від
Алупки. Я не чула, щоб у Сім[еїзі] хто жив зимою, і, певне, се
місце яко зимове помешкання не дуже вигідне, бо з Алупкою
і Ялтою зносини, здається, не щоденні і їздити треба на ліней-
ці. Все-таки їхати людині одинокій в незнайому сім’ю і в доволі
 глухе місце трохи страшновато. Досить того, я вже відмовила.
 Дай Боже, щоб не прийшлось жалувати.
Що ти на се скажеш?
Оце через тиждень маємо їхати в Київ. Там, певне, прийдеться
 попасти мені між актьорщину — страшить мене се,
та що ж робить, може, хоч яку-небудь мою раду приймуть на
увагу.
Взагалі не з легкою душею їду в Київ, але врешті, може,
буде ліпше, ніж я думаю. Приємно, що досі у нас з мамою добрий
 лад, правда, що тут нема і не може бути київських причин
до нарушення ладу, впрочем, їх тепер і в Київі мало — се, як
з якого боку, і добре, і недобре (фраза безтолкова, але ти її, сподіваюсь,
 зрозумієш толково). Міші теж в сей раз ліпше тут живеться,
 ніж давніше, нема тієї гострості на кожному слові, хоч
все-таки для досвідченого вуха дісонанси часом прориваються,
 але вони для «непосвященных» незамітні, і то вже добре.
Все-таки не знаю, журитись чі радіти тому, що Міші не вдається
 попасти в київськ[ий] політехнікум... Ну, та ти вже се
знаєш, то нащо й писать на сі теми. Та й взагалі приходиться
кінчать, бо треба лягати, а «продолжение в след[ующем] No».
Цілую міцно тебе, Уксуса і товариство.

Твоя Леся

P. S. Єдина гадяцька новина: у Немирових був bal costumé, після
 нього знята група з усього товариства в костюмах, а потім
усе товариство, теж у костюмах, попровадилось гулять берегом
 аж до Стоянового хутора. Вид досить надзвичайний.
Вчора нарешті отримала листа від Кр[ивинюка], коротенький
 і, як завжді, трохи невиразного змісту, але вже в ньому нічого
 «до пояснення» нема. Пише, що вмерла якась його знайома
 в Астр[ахані], не знаю, чі се та сама, що мала їхати в Крим?
приходиться догадуватись. Ну, та не мені вгризатись до людей
за невиразність: «Поки инших учить, себе перше треба вмить».
Ще раз бувай здорова!
От іще що: чого ти хочеш тримать екзамен в сент[ябрі], де
ти візьмеш час на підготовку? Їй-Богу, не заморюйся даремне!!
Фотя тобі кланяється.