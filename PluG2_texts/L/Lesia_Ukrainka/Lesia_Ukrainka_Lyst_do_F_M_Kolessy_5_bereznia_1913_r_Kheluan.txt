Egypte. Helouan. Villa Tewfik 
5.ІІІ.1913
Високоповажаний добродію!
Дуже-дуже дякую Вам за відповідь та ще з такою доброю звісткою, аж мені світ миліший став! Нема чого й говорити, що 
3 валки з незаписаною музикою не треба мені посилати. Властиве, посилаючи ті чисто музикальні (без слів) продукції, ми 
і сами не сподівалися, щоб їх можна було списати на ноти, бо 
музику бандури наш фоноґраф брав взагалі невиразно, ми думали тілько, що воно матиме для Вас інтерес тілько як зразок 
(хоч і слабо уданий) віртуозної гри Гончаренка, якою, здається, 
він переважує всіх инших теперішніх кобзарів. Було послано, 
от аби Ви послухали та й щоб воно доховалося в музею. Може 
бути, якийсь сильніший фоноґраф (наш був дешевенький і поганенький) міг би схопити ті самі мелодії виразніше, може, се 
вдасться й зробити, бо Гончаренко ще грає і тепер, але все це 
вимагає довгої переписки й часу, то нехай воно вже колись, як 
живі діждемо, вийде хоч і окремою працею, а тепер не варто 
задержувати видання, що розпочате головно для дум, а все 
инше в ньому є вже, властиве, люксусові додатки. Повного ідеалу ніколи досягти не можна, а вже те, що Ви списали, становить таке велике діло, що більшого од Вас ніхто не сміє вимагати. Я гадаю, що Вам не слід сушити собі голови ще й тими 
біоґрафіями кобзарів, се міг би й хтось инший, напр[иклад], 
Сластьон зробити, та воно й не зв’язане орґанічно з Вашою роботою, бо мало служить до музикального вирозуміння матеріялу. Про Гончаренка ми, здається, в свій час поробили якісь 
нотатки (тепер уже виразно й не згадаю), але я їх з собою сюди 
не брала. Я написала до чоловіка, щоб він, коли ті нотатки існують, послав їх Вам, але ж мій лист ітиме звідси до Кутаїсу 
тижнів зо два, а з Кутаїсу до Вас теж щось коло того, то, може, 
і спізниться. У мене спогад про Гончаренка лишився дуже 
ясно, але, так мовити, «белетристично», себто більше вражіння від його природно інтелігентної особи, від його тонкоартистичної вдачі, ніж якісь спогади про факти. Я маю на меті 
колись записати те вражіння так, як воно відбилося в моїй 
душі, але тепер через недугу не можу зробити сього як слід, 
та й ледве чи такий портрет надався б до Вашого видання, бо 
стіль того, що я могла б написати, здається мені, не пасував би 
до Вашого строго наукового викладу. З фактів я пам’ятаю тілько, що Гончаренко походить з кріпацької родини, що він осліп, 
маючи 12 літ, по довгій хоробі очей, що вже як він був безнадійно хорий на очі, пан, властитель його батька (призвисько 
пана і назву хутора, десь під Харьковом, де вродився і зріс Гонч[аренко], я забула), випадково побачив його і наказав повезти 
в Харків до славного окуліста, але окуліст сказав, що вже запізно гоїти очі, а якби привезли раніше, то можна було б вигоїти. Коли я бачила Гонч[аренка] — 1908 p[оку], — то він казав, що 
має 72 роки, а тепер, з нагоди його виступу в концерті, писано 
в «Раді», ніби він має понад 80 літ. Чи помиляється «Рада», чи 
сам Гонч[аренко], як то часто буває з простими людьми, того 
не знаю. Навчився він гри на бандурі уже сліпим від старого 
кобзаря з Харківщини, але ймення його вчителя я не пам’ятаю. 
Колись, казав, заробляв чимало по ярмарках, але пізніше поліція заважала, і він під старість, повдовівши, пішов жити до 
свого сина, залізничого робітника в Севастополю, звідти й до 
нас у Ялту приїздив. Ми посилали по нього нашу наймичку, бо він не міг би приїхати сам, тому що не держав поводаря (в Севастополі, добре знаючи місцевість, він ходить сам, 
тілько без бандури, бо инакше поліція чіпляється), на пристані в Ялті поліція таки вчепилася до нього, як до жебрака з недозволеним способом прошення (з бандурою), і тілько запевнення наймички, що Гонч[аренко] не жебрак, що він їде в гості 
до відомих людей, на відому адресу, вратувало бідного артиста від неприємності. В ньому справді нічого жебрацького немає, починаючи з одежі, пристойної чумарки, як носять пригородні селяне в Харківщині, і смушевої шапки і кінчаючи 
поводінням, повним гідности, без запобігання, але й без ароґанції (яка часом помічається у знаменитостів «з народа»), 
все в ньому повне благородної простоти, особливо кидаються 
в вічі його руки з тонкими артистичними пальцями і велична 
поза високої, стрункої, зовсім не згорбленої постаті. Не тілько грошей, але й найменшої послуги він не вважає за можливе приймати дарма, так, напр[иклад], коли на пароході йому 
траплялось просити матросів провести його, то він потім грав 
їм за те на бандурі і не приймав ніякої плати. Він, очевидно, 
любить свій хист не тілько через те, що він дає йому зарібок, бо 
дуже часто у вільний час грає «сам собі» свої музикальні п’єси, 
без співу. Коли раз трапилось, що фоноґраф чомусь віддав 
у карикатурному тоні (з поганим, якимсь козиним тембром) 
його псальму про «Правду», він, думаючи, що то якийсь навмисний жарт з нашого боку, так образився, що ледве ми могли 
його переконати в нашій невинности, — так може ображатись 
тілько артист, що поважає свій хист. Він знає і любить тілько 
старосвітський репертуар, а до нових і «модних» тепер співів 
(як, напр[иклад], пісні про Морозенка з новочасними додатками) ставиться скептично і холодно. До етноґрафів відноситься з повагою і без упередження, як до людей, що роблять якесь 
потрібне і серйозне діло. Мене дивувало, як він, терпляче 
і принатурюючись до незносних часом капризів нашого фоноґрафа, готовий був годинами співати, по скілька раз проказувати слова, стараючись при тому виразною повільною рецітацією улегшати мені роботу записувача. 
Оце і все, що я можу подати фактичного про Гончаренка. Як 
він був у Києві, то передавав мені через мою матір привітання, 
я запитала матір про його адресу, але ще не маю відповіді і не 
знаю, чи він і тепер мешкає в Севастополі, чи деинде. 
Слів до «Попаді» і «Правди» ми не записували, бо вони, 
здавалось нам, не одріжнялись од відомих, не раз друкованих 
варіянтів, а для пізнання особливостів рітміки також мало цікаві. Початкові строфи я тямлю напам’ять і оце подаю: 
Правда
Нема в світі правди, правди не зиськати, 
Тілько в світі й правди, що рідная мати. 
Уже тепер правда сидить у темниці, 
а щира неправда з панами в світлиці. 
Уже ж тепер правда, уже ж вона вмерла, 
а щира неправда увесь світ зажерла. 
Далі не пам’ятаю. (Повний вар[іант], записаний од Вересая Лисенком, є в «Зап[исках] Импер[аторского] Геогр[афического] 
Общ[ества]») 
Попадя
Журилася попадя своєю бідою: 
«Горе мені в світі жить, що піп з бородою. 
(Рефрен:) Ох мені тяжко! Ох мені нудно! 
Що піп з бородою, жить на світі трудно. 
Просять мене на хрестини, просять мене сісти, 
як погляну на бороду, не хочеться й їсти. 
Ох мені тяжко…
Просять мене на весілля, просять мене пити, 
подивлюся на бороду, аж не можу жити. 
Ох мені тяжко… 
Далі дослівно не пам’ятаю, тілько зміст такий, що попадя, 
взявши индика, іде просити владику, щоб позволив попові бороду зголити, але владика не позволяє, ганить попадю 
і наказує шанувати попа і його бороду. Пісня, як поясняють 
коментатори, зложена з приводу повернення уніятського священства в Західній Україні на православне, а може, з приводу 
заведення московських звичаїв в українській церкві (остатнє, 
здається, правдоподібніше). 
Дивує мене, що Ви не одержали статті Борейка, хоча я 
просила, щоб Вам її послали, оце зараз пошлю потвердження 
моєї просьби, а як і то не поможе, то я сама Вам її пришлю, вернувшись додому. В ній нема нічого особливого, але при тому 
Totschweigen, як Ви кажете, вона може мати для Вас інтерес 
яко голос тямущої і прихильної людини. А теє Totschweigen 
кладе незмивну пляму на наших критиків і показує в найліпшому разі те, що вони не доросли ще до розуміння таких 
праць, як Ваша. Мені чомусь видиться, шановний добродію, 
що мій попередній лист справив на Вас трохи неприємне вражіння, що Вам здалось, ніби я не розумію, скілько праці, втоми і жертв коштувала Вас оця п’ятилітня праця. Коли се так, 
то Ви помиляєтесь. Кажу Вам просто, що коли б Вас так усі 
земляки цінили, як я і мій чоловік, то не було б славнішого 
од Вас етноґрафа-музиканта на всю Україну, і ми журимося 
лише тим, що не можемо Вам бодай матеріяльно оплатити Вашої праці так, як вона на те заслугувала б, а моральну нагороду двоє людей, розуміється, не в стані дати тому, хто заслугує 
на признання міліонів своїх земляків. Та будемо сподіватись, 
що таки прийде колись час і на таке признання. 
Я саме тому й боюся конкуренції Маслова, що він партач, 
але впливовий і загонистий, а таким «gehört die Welt», якби 
він був ґеній, то я б не боялась його, а привітала б, дарма, що 
він чужинець. 
Бажаю Вам сили, здоров’я і всіх гараздів. 
Леся Українка