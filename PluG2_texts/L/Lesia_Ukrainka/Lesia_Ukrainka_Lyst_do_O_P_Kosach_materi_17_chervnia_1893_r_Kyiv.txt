
5 іюня, субота
Люба мамочко!
Сьогодні ми вже в Київі, і все-таки ніякої згуби і ніякого трафунку лихого не сталося з нами. Так, дасть біг, і до Гадяча заїдемо. От тілько шкода, що сьогодні щось погода знов трошки 
псується, то смалить, то дощ іде. Ти, певне, будеш недовольна, але я вже скажу, що ми в гостинницу не заїздили, бо розлічили, що тоді нам дуже тісно в грошах буде, а се в дорозі й не 
добре, й непевно. Ти нам дала на дорогу не 50, а 46 р., а з них тепер маємо 27 тілько. Воно-то ще доволі, хоч би й на гостинницю, та я б хотіла дещо потрібне купити, напр[иклад], красок, 
бо ними прийшлось поділитися з Тосею. Отже, ми застановилися у Голоти. Ти не бійсь, що там таборисько, бо вже половини сього табориська нема, і Наталка навіть сьогодня виїздить до батька. Я звідси пішки не ходитиму, а їздитиму, та, 
врешті, не буде куди особливо ходити чі їздити, бо, видимо, 
киян більша частина роз’їхалась, — врешті, сього ще не знаю. 
Пуцик тепер спить, бо дуже зморився (ми сьогодні рано приїхали), у дорозі він статкує і на вещах увесь час «сидить», як 
було сидів у ті часи, коли мав «половину п’ятого». У Полонному ми були тілько біля пам’ятника та в Новоселиці, а [в] 
Миропілля дядько одного дня збірався нас повезти, та коней не було. В Новоселиці дядько взяв у палаці картину, щоб 
Тося змалював, та вже ми за ту картину сварились і з Тосею, 
і з дядьком, бо де ж таки — вибрав вид кладовища, та ще й вночі! от уже ідея!
Паша й Тося дуже чуло прощалися з Пуцом, їм таки скучно 
тепер буде вдвох, може, не менш, ніж Кукоті самій. У Полонному ми не купались, бо одно те, що вода ще холоднувата (16°), 
а друге, що там по більшій часті з берега одразу «прикра», і хто 
не конечне плаває, то й страшно. Єсть і добрі місця, але зато 
вони далеко від дядькової хати. Дядько вмовляв нас, щоб ми 
зоставались у нього, а він нам найме коня возити нас до купання, та я подумала, що так не варт зоставатись, бо і коня трудно найняти, і сторона полонська мало чим сухша і тепліша від 
колодяжанської.
Ну, як же там наша кна-кна, чі приїхала і з чим приїхала? 
Коли і куди думає вона рушати далі? Я їй не пишу, бо не знаю, 
чі застане лист її вдома, та й трудно з дороги багато листів 
писати.
Бувай здорова, мамочко! Цілую тебе, папу, кна-кну і малих. 
Накажіть там Кукоті, щоб не журилась, а збіралась би краще 
й сама в дорогу. Уксусові честь і хвала. Всіх цілую.
Твоя Леся