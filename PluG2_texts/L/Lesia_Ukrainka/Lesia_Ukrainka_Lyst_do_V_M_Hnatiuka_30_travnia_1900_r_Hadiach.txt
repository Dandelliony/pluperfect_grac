
Гадяч, Полтавск[ая] губ.
18–30.V.1900
Високоповажаний добродію!
Коли я виїздила з Київа, оце вже два тижні тому, то лишила там приготовлену для вас посилку «Раткліфа» і просила 
послати Вам того ж таки дня. Не маю жадної відомости, чи послана вона Вам і чи отримали Ви її. Отже, будьте ласкаві повідомити мене про се. Мені передавав д. Труш, ніби Ви в листі 
до нього допитувались, чому я не шлю Вам рукописів до друку. Дуже шкода, щосьте не написали просто до мене, бо мені 
цікаво було б довідатись, чи дійшла до Вас та коректа, що я посилала Вам, вертавши з Петербургу. Власне, не мавши відомости про те, затрималась я і з дальшою посилкою, бо я на наші 
почти маю причину не дуже-то впевнятись. Крім того, рукопись «Раткліфа» була якийсь час потрібна в Київі для певних 
сценічних проектів — з неї розписувались ролі. Досі, гадаю, 
коли вже Ви отримали манускрипт, то, запевне, дали його до 
друку, сподіваюсь, отже, хутко отримати коректу, бо, як я вже 
мала нагоду писати Вам, межи мною і д. Славинським є така 
«угода», що наші переклади з Гейне мають виходити під моєю 
коректою.
Ще раз прошу Вас, шановний добродію, відповісти мені на 
два не раз задавані питання: чи маєте у себе манускрипт «Балад» Гейне (в перекл[аді] Слав[инського] ) і що сталося з моїм 
перекладом Гейнової передмови до «Атта Троля»?
Посилаю оце для «Вістника» два свої віршики, написані 
ще зимою та чомусь досі затримані дома. Згодом пришлю свій 
переклад одноактової драми Метерлінка «L’intruse»., Хотілось би мені дуже, щоб наша публіка русько-українська познайомилась би з сим новітнім драматургом в його найкращих творах, а до того ж в укр[аїнськім] перекладі. Нехай Ваша 
хв[альна] редакція поборе відому мені свою нехіть до «модерністів» і прочитає мій переклад, я певна, що ся орігінальна 
і тонко написана річ не може не звернути на себе уваги навіть 
«пристороннього читача». Я не абсолютна (далеко ні!) поклонниця Метерлінка і взагалі «модерни», але в трьох драмах сього 
автора я справді бачу нові елементи штуки, скомбіновані з великим таланом. Одну з таких драм оце, власне, маю подати.
Щиро вітаю Вас і всю шановну редакцію «Вістника».
З правдивим поважанням
Леся Українка