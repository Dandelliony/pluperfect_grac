
San Remo, Corso Cavallotti, Villa Natalia
5.III.1902
Лілея моя лілейная!
Дуже ти впору мені написала, моя Ліліціка! Бо то тепер надто прикро не мати довго звісток від рідних та дорогих людей 
з того краю, де всі par excellence «під Богом ходять». Сьогодня 
в газетах трівожні звістки з Москви… Коли б ти знала, як то 
здалека все ще прикріше впливає, ніж зблизька.
Наші було устроїли мені «бенефіс», узяли та на цілих три 
тижні й замовкли, ніхто ні слова! то я вже було просто «до чортиків» дійшла і такі листи писала, що аж самій тошно, та нарешті вони схаменулись і обізвались. Ну, натурально, тепер 
і моя досада минула, а то, признаться, я таки була лиха зовсім 
«не голубим» способом. Ще якби-то в инші часи таке мовчання! Ні, правда ж, не статуїть так робити? Отже, ти так не роби, 
а посилай мені «спасенні одкритки» частіше.
«Книга» твоя мене зовсім не втомила, адже я і довші книги 
читаю, навіть італьянські (правда, друковані), і то не томлюся. 
Взагалі, не треба думати, що я тепер слаба і нещасна. Я тілько часом розкисаю, але не часто, і не до краю, і ненадовго. Як 
я тобі в Київ остатній раз писала, то я тоді була дуже montée
і більше через те так утомилась, а взагалі я нічого, можу і читати, і писати довгі «книги».
То була «помилка стілю», коли виходило так, ніби я тілько 
тобі ражу бути щиріше і т. и., я вважаю, що инші ще більше 
повинні проявляти ту щирість до тебе. Та, мушу признатись, 
що я ще більше «с детства не привыкла» вдаватись до них просто, бо, треба сказати, з усіх дітей мене найменше до того привчали. Отже, я боялась, коли б ще гірше не попсувати справи, 
вдавшись просто до них. Я ще трошки вмію говорити з ними, 
але писати на певні теми зовсім їм не вмію, бо ніколи не певна, в яку хвилину настрою влучу, а се, як ти знаєш, в розмовах 
з ними (надто з мамою) дуже важно. Тоді ж мені найбільше хотілось, щоб ти поїхала до Львова, по можливости, без прикростів і непорозумінь. І тепер я вважаю, що та подоріж була потрібна. І взагалі здається мені, що відносини таки якось ліпші 
стали.
Ти, може, й права, що ми почасти підтримуємо традіцію 
неодвертости з нашими меншими і що треба постаратись ту 
традіцію зруйнувати. Тілько ж у нас то ніколи не виходило 
навмисне, ніколи не походило з байдужости, а скоріше з надміру discrétion (принаймі у мене). Все-таки між мною і тобою 
ся «традіція» досить хутко зникла; з Оксаною діло теж іде на 
лад — вона мені недавно зовсім «дорослого» і щирого листа 
написала; не знаю, як їй сподобалась моя відповідь, але я писала її щиро і без жадних педаґоґічних штук. Мені шкода 
Оксаночку, що вона якось так нидіє. При її малоекспансівній 
і, треба сказати, не дуже альтруїстичній натурі ся обстановка 
може ще більше заставити її заховатись в собі і нагороїжитись 
проти всіх. Досадно теж, що у них з Дорою такі дурні відносини (хіба, може, тепер поправились?) — ота дрібна пікіровка, 
безцеремонність в виразах, все то так противно і понижає їх 
обох. Звісно, Дора ще мала, а все-таки се не найкращий спосіб виховання. До Микося я пробувала «приступатись», але 
то удавалось тілько проблесками і ненадовго. Та я і мало бачила його остатній рік, а воно таке, що коло нього треба довго 
і неабияк походити. Писати ж він не любить. Зрештою, попробую йому написати, може, що з того вийде.
З Дорою, мені здається, легше буде. Ми й так з нею досить 
близькі, наскілько то можливо при такій вже дуже великій 
ріжниці літ. І взагалі її життя ліпше складається, ніж Оксанине, бо у неї є талан знаходити собі товаришів, а в Оксани його 
нема. До того ж Оксана нездорова нервами, я в тім певна, бо 
в неї ненатурально пригнічений настрій… Ох, та всіх нас ненатурально пригнітили «с детства»!.. Треба думати, що инакше не могли… У всякім разі се траґедія, про яку вже краще не 
говорити, бо в тім ми не поможем.
Ти даремне так боїшся розчаровання в тобі твоїх приятелів. Вони сами мають очі, і коли досі не всі розчарувались, то 
можна думати, що й далі так буде. Чи не краще старатись заслужити чиюсь прихильність, ніж старатись впевнити, що 
ти не варта її? то ж тілько вносить гіркість і робить вражіння, 
мовби ти не хочеш тії прихильности. От, напр[иклад], Квіточка думає, що ти не хотіла посвящати його у свої справи і настрої, не хотіла, щоб він жалував тебе, хоч він готов був з дорогою душею. Певне, тому, хто «с детства привык», таки трудно 
зрозуміти так хутко тих, що «с детства не привыкли». Вони думають, що та «непривычка» не мучить нас, і в тому вони фатально помиляються… Ну, та в сьому траґедії нема, се можна 
побороти і перемогти, я се знаю з власного досвіду. А то правда 
твоя, що Квіточку слід би «взяти в руки», страх воно бідне тепер. Ще, як на злість, і матеріяльні справи чортзнаяк стоять. 
Та ще лікарі наговорили йому всяких дурниць — може, навіть 
несерйозно, — і то ще гірше смущає його. Колись тобі розкажу 
те «для неґативного прикладу», яким лікарем не слід бути.
Коли ти статкуєш щодо твого здоров’я, то гаразд, беру свої 
слова назад або краще зоставляю їх «на всякий случай», коли 
«английская кошка» заслужить.
Ну, від загальної філософії перехожу до фактів і описів.
Поправляюсь я тут видимо, товщаю в очах. Окрім трьох 
днів, коли я була зовсім хвора від мовчання наших (валялась 
з болем голови і грудей і кашляла), я малася увесь остатній 
місяць зовсім добре і не кашляла навіть зовсім. Бували маленькі приливи, але пусті і хутко піддавались горчишникам (вчора 
один був та й сам пройшов). Повишення t° вже й не пам’ятаю 
коли було. Енерґія збільшилась, я вже рідко лягаю (а перше по 
цілих днях валялась) і вже дуже скучаю без роботи, дурю себе 
то вишиванням, то читанням, то листами. Хоч в добру погоду (от як тепер) нудота не так-то почувається, дуже вже гарно навколо. Лікарь кожний раз знаходить у мене проґрес при 
вислухуванні. Тепер уже тілько «жесткость дыхания» знаходить, а більш ніяких художеств. Я все не нарадуюсь, що попала не в отель і не в санаторіум, а до Садовських, все-таки маю 
завжді товариство сімпатичних людей (тіпа наших тіток) і не 
почуваюся «овцою беспредельною». У нас тепер живе орловська панночка Анна Федоровна Гассель; її сестра (Катерина)
ваша медічка першого курса — чи ти з нею знайома? сестри 
Гассель — приятельки нашої кузіни Маріанни Драгом[анової]. Чи ти стрічаєш там коли кузіну? інтересно було б її 
«присвоїть» — вона, кажуть, порядна дівчина, не подібна до 
решти її сім’ї. Анна Фед[орівна] служить мені живим прикладом, як люде поправляються в СанРемо, просто в очах і до непізнання! Отже, і я коли приїду в маю в Боярку, то ти спитаєш: «Ваше ймення, препишная пані?» А я відповім: «Sono una 
forestiera da San Remo».
Треба знати, що я тепер завзято говорю по-італьянськи, 
і якби тілько не проклята consequenza dei tempi (пам’ятаєш 
«consecutio temporum»?), отих всяких passato i trapassato,V то 
говорила б як тосканка. Навіть уже звикла мужчин називати 
в очі «вона» (lei), як того вимагає італьянська етікета. Мені все 
більше і більше подобаються італьянці, я зовсім не розчарувалась в них, як Людя після подорожі. Звісно, коли мати діло 
тілько з отельними посіпаками, ґідами, антікваріями і т. и., то 
можна розчаруватись в кожному народі. А так як я тепер бачу 
і буржуа, й інтеліґентів, і слуг, і робітників в звичайних обставинах, то вони мені подобаються: якісь вони природно гречні, 
і привітні, і веселі. Славні людці! Тілько могли б трошки більше гіґієну хат признавати і менше білизни на вулиці розвішувати, тоді були б ідеальним народом. Багато тут і англічан, та 
щось вони мені з погляду не подобаються (особисто знаю тілько одну, тà нічого собі): штивні, носа деруть; жінки все страх 
негарні, нагадують вираз якогось юморіста «при виде англичанки чувствуется рыбья кость в горле». Росіян тепер тут 
сила! не раз лаються на вулиці без сорома, впевняючись, що їх 
«никакая собака не поймет», хоча «собак» таких, як вони сами, 
тут повно на кожному кроці. Бувають пресмішні сцени.
Однак, Лілея лілейная, чи не пора мені кінчати? Он Мартинюковий хлопчик, видно, розумний зроду і знає, що «во многоглаголании несть спасения». Кланяйся його мамі від мене 
і взагалі всім товаришкам, кого я знаю і хто мене знає. А що робить Хом’ячок?
Бувай здорова, і да благословить Бог линовище твоє.
Тобі всі тут кланяються, хто чув про тебе. Цілую тебе міцно і трошки трясу за плечі «з добрости».
Твоя Леся
P. S. М[ихайло] В[асильович] мені писав, спасибі йому. Взагалі 
ми тепер досить часто переписуємось і дуже добре розуміємо 
настрої один одного…
Як тобі сподобалась моя «Одержима»?
М[ихайло] В[асильович] пише, що ти її читала. «Сею рукопись читал и содержание онной не одобрил»?..
Лапку твою стискаю.
Леся