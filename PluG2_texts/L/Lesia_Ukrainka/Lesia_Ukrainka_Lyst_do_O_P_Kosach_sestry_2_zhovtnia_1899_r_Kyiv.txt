
20.IX.1899
Люба моя Лілея!
Отримали ми твою одкритку, телеграму і діаріуш і дуже були 
з того всього раді. З усеї родини, як бачиш, найакуратніша я, 
бо пишу в день (навіть в вечер) отримання твого листа. Хотіла 
писать в день отримання одкритки, та не змогла, бо дуже час 
був зайнятий чі, краще, розбитий, до того ж писать мені все 
ще трудно, бо кресла мені досі нема, сьогодня ми ходили знов 
його шукать і все-таки не знайшли відповідного, або дорого, 
або не підходить. Се дуже погано, бо роботи літературної все 
прибавляється, а робити її ніяк. Робота ось яка: два переклади, 
реферат і оповідання, крім того, переписування давнішого. 
Найближче реферат (про Аду Негрі і д’Аннунціо, їх громадські ідеї), бо його треба читать в Літ[ературному] общ[естві] через 1½ тижні. Се Агне устроює вечір і прийшло самолічно запрошувать мене. З сеї нагоди мушу я собі чорну блузку шить, 
бо ліф до чорного плаття тепер я ще не можу носить, а инакше, як в чорному, читать, по-моєму, не випадає. Оце ж я тілько що скроїла і сфастриґувала блузку, та вже й втомилась, тим 
і лист сей буде не довгий. До завтра листа відкладать не хочу, 
бо ніколи буде: зраня полізу до Горощенка (все з тою дурною 
пломбою!), хто зна, скілько стримітиму в нього, потім буду заніматись з Дорою — ми тепер щодня «неукоснительно» занімаємось — далі з Манею Ст[арицькою], що вчить мене виразного 
читання, а я її франц[узької] і нім[ецької] мови, потім, може, 
прийде Рада читать по-укр[аїнськи], а далі треба буде читать 
італьянщину і дещо ладити з віршованих цітат, ну, та й блузу шитиму межи читанням та діктовками. Потроху стараюсь 
входити в роль de la fille de la maison, так, напр[иклад], сьогодня зайнялась білізною і деяким порядкуванням, але се для 
мене найтрудніша робота, і через те моя хата досі не вбрана як 
слід. Взагалі маю досить моментів для порівнювання себе з тобою: наскілько у тебе всяка робота йшла швидко, настілько 
вона у мене йде мляво, і все-таки увечері не раз в спині тягне 
від втоми. Впрочем, тут винні ще «хождения» до Горощ[енка]
і так деякі візіти, хоч би в найближчому районі. Оце було троє 
іменін зряду: Людм[или] Мих[айлівни Драгоманової], Софьї 
Віт[аліївни Лисенко] і Ради, — до всіх трьох не можна було не 
піти. Сьогодня знов те кресло, нехай йому цур! Ну, та коли б 
тілько всеї біди на світі, що втома!..
Новини в нас такі: мама з папою їздили в Чигирин і привезли звідти цікаві враження, гарні килими укр[аїнського] стілю 
і всякі археологічні рарітети. Про сю подоріж мама, певне, напише тобі сама. Дора собі трохи порізала бороду, впавши, але 
се вже гоїться і взагалі нічого особенного нема, хоч одразу налякало воно нас обох, мене і Дору (більш тоді нікого дома не 
було). Маємо нову служанку, гарненьку і сімпатичну дівчину, 
що дуже старається, може, впрочем, новини раді; між иншим, 
вона одразу навчилась надівать мені апарат, і се мені дуже до 
речі, бо я собі тепер щорана, вставши, хожу 5 мін[ут] без апарата, далі звоню, служанка приходить, запрягає мене, і я не потребую чекати, поки хто встане або прийде до мене. Хожу я без 
апарата добре, однак все з палкою, инакше кульгаю дуже, от, 
може, як справлю відповідні черевики, то похода поправиться. Оксана живе тепер фактично сама в хаті, бо мама чомусь 
там не спить. Дора зо мною, Микось…