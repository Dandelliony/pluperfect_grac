
28.І. 1894
Любий дядьку!
Отримала я Вашого листа вчора і хотіла в той же день відповісти, але не було можливости, бо в голові шуміло, як у тому 
вуліку. Я, власне, сими днями скінчила одну свою повість. 
Кінчала її несамовито (я сливе завжді коли що кінчаю, то несамовито), сиділа над нею до 4-ї, а то й 5-ї год. ночі, — бо вдень 
нема часу і настрою, — врешті скінчила, прочитала в товаристві, удостоїлась похвали і серьозної крітіки і потім сказала: 
«Нині отпущаша єму».... І справді, якби таким способом написати зо три оповідання підряд, то можна б ad patres одправитись. Отож я вчора цілий день не то спала, не то чула, 
а сьогодні, вже «находясь в здравом уме и твердой памяти», 
сідаю за листи.
Те, що Ви просите передати з поводу біографії Вашої в «Ж[иті] і С[лові]», я вже декому передала і передаватиму при всякій 
нагоді. Воріженьки нехай не дуже-то брешуть, бо єсть тут тепер такі, що вріжуть їм язика врешті. Не думала я, що Фр[анко] 
вступить у слід свого колишнього проф[есора] Огоновського, 
я думала, що він більше розбірає, як треба з людьми обходитись, щоб не бути подібними до друга-ведмедя. Не вір, значить, галичанам! До сього переконання смутного я прихожу 
дедалі то більше. От, напр[иклад], справа редагування нами 
«Дзвінка» розійшлася, як заячий жир, а все через галицьке крутійство. Тілько даремне мене в космополітизмі при сій справі 
укоряли, мій космополітизм зостався при мені, а патріотизм 
нар[одов]ців при них, і на тім скінчилось. Може бути, що я вийду і зрадницею хутко, тоді я буду дуже рада, бо, значить, матиму добрий атестат.
Ціклопові барани не вважають ні на ультрамонтанство «Пр[авд]и», ні на що, бо у них критичного тямку дуже 
мало і у них на все одна відповідь: «Сього вимагає практична 
політіка», почнеш з ними змагатись на сю тему, вони зараз: 
«Ви не вважаєте на практичні обставини»... Одним словом, 
такі мені практичні, що аж теорію забули! А що [Ц]іклоп міг 
писати про аграрні інтереси селян і т. и., то се нічого не значить, бо він ніколи не знає сьогодні, що говоритиме завтра. 
Невважаючи на се, він має певний вплив і тут, і за кордоном (за 
кордоном, може, більш матеріяльний), правда, що коло нього 
все більш люде дуже молоді або мало освічені, «немовлята», 
«темні сили» і «12 спящих дев», але инші поміж них вірять йому, 
як богові, і жертвують сили і час на його праве діло. Він нам 
ззів одного дуже талановитого поета, що колись писав дуже 
порядні лірічні та юморістичні вірші, а тепер ріфмує вузькоціклоп’ячі тенденції і по горобцях з гармат стріляє.
Ви, може, читали його вірші і переклади в «Пр[авд]і». Ззіли 
хлопця, схрупали з душею! Тепер їдять одного зовсім молоденького і, певне, теж іззідять. У нас велика біда, що багато 
людей думають, що досить говорити по-укр[аїнськи] (а надто 
вже коли писати дещицю), щоб мати право на назву патріота, 
робітника на рідній ниві, чоловіка з певними переконаннями і т. ин. Така легкість репутації приманює многих. Ще тепер можна у нас почути фразу: «Як се? от ви казали, що N. N. 
дурень і тупиця, а він же так чудово говорить по-нашому!» 
«Говорить по-нашому» — се вже ценз! А послухати часом, що 
він говорить по-нашому, то, може б, краще, якби він говорив 
по-китайськи. От, напр[иклад], «переконання» декого з баранячого стану: одурити москаля, одурити австріяка (німця), 
одурити поляка, щоб вони нам сами своїми руками жар загребли, а потім їх на тому жару присмажити (так, наче б сі три 
народи справді тілько на шашлик годились). Мені приходилось самій чути і читати подібні «політичні professions de foi». 
Або, напр[иклад], таке: коли між простими людьми ходять легенди про те, ніби моск[овський] уряд закопує голодних людей живцем в землю, то такі легенди слід не розбивати, а підтримувати і розширювати, щоб діскредітувати ворогів. Кого 
вони думають тим діскредітувати? Або знов таке речення: 
«Як би я був галичанином, то був би радикалом, а коли я укр[аїнець], то я буду уміркований ліберал», — ergo pereat «Нар[од]» 
і компанія!
Здається, до переконаннів належить і се: «Я не п’ю чаю, бо 
се московська вигадка, я не хожу зроду в рос[ійський] театр; не 
читаю дурної рос[ійської] літератури; їм не “бліни”, а “млинці”, а коли б то були “бліни”, то я б їх не їв»... і т. и. Простіть, що 
я, може, обридла Вам і розстроїла нерви такими дурницями, 
але ж після сього Ви, може, краще зрозумієте, які в сіх людей 
мозки. Наслухавшись таких милих розмов від людей, що 
звуть себе патріотами та укр[аїно]філами, боїшся, як вогню, 
коли б хто тебе не назвав сими йменнями і таким способом 
не загнав у баранячу кошару. Наш добрий друг назвав раз 
мене і моїх скількох товаришів «постыдными дезертирами» 
за те, що ми зреклися назви укр[аїно]філів, але що ж робить, 
коли її страшно носити тепер, щоб не уподобитись крученому 
барану в християнському стаді. «Ви, — казав друг, — повинні 
боронити честь старої корогви, а не зрікатися її!» Ми ж думаєм, 
що краще зробити нову корогву, ніж латати стару і ради того 
латання ріскувати власною честю. Ті люде, що колись тримали сю корогву, заснули і в сні не почули, як корогва їм випала з рук і попала в баранячі копита, люде сплять і тепер і не 
думають вертати собі своєї корогви, чого ж ради ми будем за 
неї коп’я переломляти? Ну, я дам спокій сій розмові, а то щось 
дуже довго виходить, а вже пора кінчать та й спать лягать.
За Вашу ідею, що мусить бути одна правда і для мужика, 
і для пана, я завжди стояла і буду стояти, а наскілько прислужуся їй ділом, се залежатиме від моїх сил і талану.
Я дуже цікава бачити Ваші нові пол[ітичні] брошюрки. Мій 
товариш, що ми з ним перекладали Гейне, почав оце недавно 
перекладати «Прометея» Гете, я гадаю, добре було б, якби він 
скінчив його скоріш та й не гаятись з друком, та нехай би люде 
читали поруч з Вашою розправою.
Bible та Evangile ми перекладемо, напевне, до 3-ї кн[иги] 
«Ж[итя] і Сл[ова]». Мені сі статьї подобаються, тілько мені здається, що M. Vernes занадто вже новітню дату ставить для 
всіх книг біблійних (після пол[ону] вавіл[онського]), занадто 
легковажить чужі теорії і перехвалює дуже геній жидівський. 
Мені видиться, що він в кінці обох розправ робить реверанси 
перед попами і всіма правовірними христіянами, але, може, се 
мені так здається. Нема що й казать, що в Галичині за сі статьї 
предадуть анатемі і видавця, і перекладачів, і коментатора 
з усім їх нащадком і накоренком. Для мене се буде, може, й цікаво, бо ще ново. А врешті, все одно, — цур їм!
Невже Вам не прислали моєї книжки («На крилах пісень»)? 
А знаєте, я сама ніяк не отримаю цілого екземпляра, а все якісь 
неподобні шматки. От комедія! Не знаю, що за знак, что Сікорський Вам не приходить, — я його давно послала.
Ламе Флері видумав перекладати один з баранів, — на 
сміх людський! Одним словом, — «ет!» (любиме слово нашого 
Олега).
Пишіть мені, дорогий дядьку, про Ваше здоров’я, не гаючись. Але ж я й не хочу, щоб Ви ради листів до мене втомлялись, пишіть хоч коротко і коли буде вільний невтомлений 
час. Цілую Вас всіх.
Ваша Леся
Добрі люде Вам кланяються. Вони завжді питають мене про 
Вас і про Ваше здоров’я.
Моє щире вітання і поцілунки дядині, Ліді і всім нашим. 
Як там мається Зорка?