
18.Х. 1893, Київ
Стрілецький переулок, № 9
(писати прошу на моє ймення).
Люба родино! От врешті ми таки вибралися в Київ і поселилися на своїй давній вулиці — Стрілецькій. Маємо дуже гарненькі дві хатки і живемо з комфортом, на який я, признаться, не 
сподівалась. Олеся моя почала вже вчитись (вона, бачте, тепер моя par excellence), оце сидить і строчить різні конспекти. 
Вчиться вона тепер німецької і французької мови, географії, 
зоології, ботаніки, історії і математіки, а з Нового року буде 
більше вчитись, коли справлятиметься добре. Я вчитимусь 
англійської мови і ходитиму на публічні лекції, що тепер читаються в універсітеті. Не знаю ще, як піде моє життя в Київі (я позавчора приїхала тілько), — постараюсь, щоб не було 
воно дуже «рассеянным», але не хочу теж і шкаралупником 
бути. Початок був зроблений в антішкаралупницькому напрямку, і діло все в тім, щоб не перейти міри.
Мама їздила раніше нас в Київ, щоб нам все влагодити, 
і бачилася з Клісурським, отже, він віддав їй Лідіну посилку. Велике спасибі Ліді за її гарні і цікаві дарунки. Тілько 
тепер я повірила, що оті чудові філігранні покраси робляться именно в Болгарії, а то я все думала, чі не купили Ви у Відні 
тих браслетів, що є у Шури і Галі. В житті своєму я не бачила 
такого хорошого полотна болгарського, як те, що Ліда прислала, хоч взагалі бачила його дуже багато різного. Археологічного браслета мама хоче віддати Міші, бо він щось до дівочих 
рук ніяк не пристає. Звідки вона, ся стародавня наручниця? Хвартушки віддані Оксані і Дорі, а полотно мені, Оксані й Олесі, шпилька Олесі, а брошка мамі. От і поділились!
Чі отримав дядько мого довгого листа? А його лист в Одесі 
пропав, я маю причини думати, що я вже його не побачу, того 
листа, — а шкода! «Напишіть, будьте ласкаві, другий такий 
самий», — скажу я, як один галицький кореспондент. З приводу галицьких кореспондентів я згадала Франка і його новий 
журнал. Що думає дядько про сей журнал і чі думає його підтримувати? Я хочу туди послати свої обрядові пісні, але сировиною, бо зробити з них яку розправу нема в мене хисту.
Коли б мені Ліда прислала свої легенди болгарські, я 
була б дуже рада тому.
Коли отримаю від вас листа, то писатиму більше, а тепер 
годі, бо я ще й втомлена дуже тепер, — все-таки приходилось 
бігати за справунками різними, а мені біганина дарма не дається. Бувайте здорові. Цілую вас всіх і вітаю щиро.
Ваша Леся