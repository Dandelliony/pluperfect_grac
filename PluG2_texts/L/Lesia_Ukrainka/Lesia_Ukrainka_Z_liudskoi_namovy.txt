З людської намови
 — Та чого ти плачеш? Чого ти плачеш? Ну, чого? Хоч би я 
раз знала, чого тій дівчині бракує! А Господи, а милостивий! — 
і баба Настя заломила худенькі тоненькі ручки та аж вдарила 
ними себе в сухі груди з жалю та досади на дочку Ярину. А тая 
ридала-заходилася, спершись на припічок.
 — Ну, чого ти плачеш? — знов почала Настя, помовчавши 
трохи, немов почекавши, чи не скаже чого Ярина. — Чи тобі 
хто кривду яку робить? Скоро тілько хто за ті заручини слово 
змовить — вона в плач. Таж це публіка якась! Чи ми тебе силуємо? Таж батько тобі й слова не сказав — може, не правда? А я? 
та я ж тобі не мачуха, ти в мене лавки не просиділа, ти мого 
хліба не переїла, я тебе з хати не виго́ню. Ну, чого ж тобі плакати, хоч би хто сказав? Господи! та через мене гонде й невістки 
ще й разу не плакали, а тут рідна дочка, та ще й одиначка… — 
Баба Настя далі вже не могла витримати, закрилася вузеньким 
рукавцем і схлипнула жалісно, як дитинка.
Ярина трохи схаменулась, оглянулась на матір, випросталась і промовила сплаканим голосом.
 — Ей, що ви-те знаєте, мамо? От плачу, бо нема мені так, як 
мені треба, — та й подалася до дверей, ухопивши хустку з жердки та якогось кошика з полу.
 — Тілько й гуторки! А я́ к їй треба, то нема відома, — кинула 
наздогін мати лагідним докором, але дочка вже не чула того.
Ярина хутко-хутко, мов по пильній справі, поспішала до 
ліса. Ліс починався зараз-таки за цариною і золотів верховіттям проти осени, тілько темна ліщина на узліссі ще нагадувала літо, різко темніючи супроти споловілої стерні близького 
поля. Дівчина і через ту стерню хутко перейшла, так вправно 
совгаючи по ній босими ногами, що й не покололась, а може, 
де трохи й покололась, то не вважала — не в голові їй те. Не 
чула вона, як товаришка її, Дарка, ще від дороги коло царини 
гукала на неї. Вже як стала в лісі, то аж тоді дух одвела. Зашуміла навколо ліщина, залепетали осики, і якось легше стало 
на серці. «І чого-таки я справді плачу в одно? — подумала собі 
Ярина. — Ну, не хочу я його, то й не тре. Таж ніхто мене не силує, мати правду кажуть», — і знову їй чогось сльози до очей 
приплили. На сей раз Ярині здалось, що се їй матері шкода 
стало: така матінка старейка, малінейка, худейка і має гризоту з такею дочкою… Ярині тепер якось всіх шкода, всього жаль, 
а себе найгірше, хоч плач… та отже й плаче раз у раз.
 — Ей, годі вже того! — сказала вголос і почала нагинати ліщину та шукати горіхів.
Потроху зовсім заспокоїлась, далі навіть заспівала, спершу 
стиха, а то вже й голосно:
Ой сосна, сосна тонка виросла, гей!
Не піду заміж, бо ще не зросла.
І трохи засміялася собі: «Добре не зросла! 22 роки, а висока, 
як тичка»… Ярина знов було трохи посмутніла, та щоб смуток 
перебити, голосніше взяла:
Зрубаю сосну з правого боку, гей!
Не піду заміж я сього року…
Раптом їй відхотілося співати. Рвала собі горіхи мовчки, 
все далі заходячи в гущавину. Пізні пташки зрідка щебетали-перекликалися, «бабине літо» висіло по віттях, як прядиво, часом легенько-м’яко лягало Ярині на очі, вона протирала їх, усміхалася і щось їй невиразне нагадувалося. «Чи це так 
було позаторік? А що такого було позаторік? Та що? нічого… 
от так саме ходила по горіхи… з Даркою… А Йван тоді казав…» 
Так і став їй Іван перед очі такий, як був тоді, коли зустрівся 
з ними в лісі. Говорив тоді за призви, що його, май, в маскалі 
візьмуть… а їй тоді павутиння очі застелило… ще щось там за 
сватання плутав, а Дарка сміялася. Коли б хоч раз був виразне 
сказав, чи ждати на нього, чи ні! А то й потім увечері, як сам 
прийшов під комору, як то вже прийняли його до війська, то 
все: «Ти на мене не чекатимеш, тебе віддадуть»… а нема, щоб 
сказати просто: «Чекай на мене. Як прийду, то тебе возьму». Не 
самій же казати: «Заручися зо мною». А чому б не сказати? Еге, 
щоб потім гочи вибивав… Боялася… а тепер хіба ліпше?.. Що ж 
такого тепер? Нічого нема! Так тепер, як і позаторік! Яка була, 
така є, і не потрібно думати, бо нема про що. Як не хочу, то не 
хочу — і по всьому!
Ярина нагнула собі високу, прутку ліщину і звисла на їй, добіраючись до горіхів, що на самім вершечку — жовті такі, аж 
красні, безмаль солодкі!
Аж то шелеснуло по ліщині та хтось заспівав «веселя» голосно-голосно так, тілько не словами, а так «триндикаючи» — 
Ой та да-да, та-на-да-да, ой да-да! — А далі: — Ярино! Чи ти навідилась! Гукай на неї, роздерися — ні слуху, ні послуша́ния! 
Нагнівалась? чи якої біди?
По сім слові Дарка продерлася межи корчів ліщини та вдарила Ярину по плечі, аж тая випустила гілляку з рук.
 — Та я не чула, одчепися, бідо! — відмагалася Ярина. — 
Чого б я там нагнівалась?
 — Тож-бо й я думаю. А втім, хто тебе вгадає. Ти тепер така 
пишна стала — відомо, засватана!
 — Дай мені спокій хоч ти з тим сватанням!
 — Ну, та чого «дай спокій?» Або то твоє сватання святе, що 
про нього не мона й говорити?
 — Коли вельми досада…
Дарка придивилась пильно до Ярини і споважніла.
 — Слухай-но, братице, що я тобі скажу. Щось-то, правда, 
нема ладу з тобою та й з твоїм сватанням. Ти, відай, не забулася за Йвана?
Ярина мовчала та обгризала зелену луску з горіха, дивлячись кудись поперед себе, не змильнувши й разу оком.
 — А що ти маєш за нього памнятати, як він за тебе не памнятає? — провадила Дарка.
З людської намови 359
 — Ти відки знаєш, що не памнятає? — обізвалася Ярина, 
скоса глянувши на товаришку.
 — Якби памнятав, то хоч би раз письмо до тебе подав чи вже 
там поклона прислав.
 — Говори до гори! Що він має мені письмо подавати? Хіба 
ми заручані? Щоб люде сміялися? Таж я того письма не прочитаю сама. А поклони так само нема ким пересилати — ми не 
кревні, ані не свояки.
 — Ну, та отже бачиш сама: ти йому нічого, він тобі нічого, 
та й чого маєш за нього думати? Якби хоць заручані…
 — Ніби то на думання треба заручин! — Ярина кинула розкушеного горіха додолу і взялася знов нагинати ліщину.
Дарка чогось розсердилася.
 — Ну, як так, то якої ж ти напасти з Петром засваталась?
 — Я там так засваталась…
 — Як то «так»? Адже запоїни вже були?
 — Та ніби були…
 — То таке «ніби», що за нього безчестя сплатиш, як не 
підеш.
 — То й сплачу, а таки не піду.
 — До твеї волі. А Петро казав, що в неділю заручини будуть.
 — Буде він бачити ті заручини!
Гілляка тріснула в Ярининих руках і зломилася, дівчина 
впала і мусіла обтрясатися з листя.
 — Ти мені, Дарко, не говори за це, — промовила, налагожуючись додому йти, — я й так жалую, що тоді тебе послухала.
 — Що мене послухала? Коли? А я ж тобі хіба що казала? 
Хрестися, дівчино!
 — Авжеж… почала отак, як і тепера…
 — Що ж тепера? Я ж кажу: до твеї волі. Тілько що правда, 
то не гріх.
Ярина знов завернулася і стала перед Даркою, ще й руки їй 
на плечі поклала.
 — Слухай, Дарусю, я тебе, як рідної сестри послухаю. Як ти 
мені порадиш? Піти? — піду. Не піти? — не піду.
Дарка знизала плечима і зняла з себе Яринині руки.
 — Ти, небого, не складайся на мене, сама голову маєш. Що 
я маю тобі радити? Якби собі, то б я порадила, а з тобою трудна рада.
 — А як би ти собі порадила? Як? — Ярина трясла Дарку за рукав і заглядала в очі. Дарка і сміялася і сердилася, далі поборола Ярину і кинула в траву та й сама сіла коло неї, обхопила собі 
коліна одною рукою, а другою помахувала то туди, то сюди, 
говорячи, — вона все мала звичай так «розправляти».
 — Я б собі порадила або так (мах рукою!), або так (знову 
мах!). Або Петра сюди, а Йвана не треба, або чорт бери Петра, 
а я ждатиму Йвана хоч до сивої коси.
 — Ото порадила! — вкинула Ярина.
 — Я собі раджу, — відгризнулась Дарка, — та й собі кажу: що 
Петро, то не Йван. Бо Петро хороший парубок: високий, білявий і гочи малейкі.
 — Як у свині!
 — Ти мовчи, не до тебе п’ють… І гочи малейкі і гуторка до 
толку. А Йван малий, чорний як циган, ще й шудратий, гочи 
як цибулі, лепече як та лепетя.
Ярина зірвалась на рівні ноги.
 — Багато говориш, а нема що слухати!
Дарка засміялась.
 — Чи я просила тебе слухати, чи ти мене говорити? Ото ще 
вериско! Та ліпше не говорити, бо ще на мене напасть звернеш, 
як не того жениха влучиш. Виберай собі сама — маєш їх аж два, 
є з чого виберати.
Дарка встала й собі, струснула хвартушину, перев’язала 
инакше хустку і подалася геть від Ярини.
Ярина й собі подалась геть від Дарки і пішла до села.