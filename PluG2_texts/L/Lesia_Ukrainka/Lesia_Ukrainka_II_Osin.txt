I Леді Л. В. (англ.)
II. Осінь
Рветься осінь руками крівавими
до далекого сонечка любого,
кров на шатах препишних шаріється,
оксамит і парчу залива.
Так для сонечка осінь убралася,
мов цариця у свято врочистеє,
все, що є на сім світі найкращого,
все зібрала на пишний убір.
Але дні все коротшають, міняться,
гляне сонечко й знову захмариться…
Журить осінь-сухітниця сонечко,
бо нема в ній весняних надій.
Рветься осінь. Терни невидимиї
їй все тіло пора́нили, змучили,
а вона розпачливо всміхається:
«Сонце, сонечко, глянь, я сміюсь!»
Заховалось за горами сонечко,
з гір повіяло холодом, вогкістю,
сиві хмари на небо насунули.
«Ось я йду!» — обізвалась зима.
Осінь шарпнула шати крівавиї,
аж до ніг їй упали, розсипавшись,
непокрита, нічим незахищена,
застогнала: «Іди, бо вже час…»
28.VI.1902