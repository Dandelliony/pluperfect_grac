
16.VIII.[18]94, Владая
Любий дядьку!
Хотіла б я Вам написати довгого листа, багато про що маю 
з Вами говорити, але ж у нас така скажена спека знову, що аж 
думки в голові розтають, зовсім як ота свічка, що ми сьогодні положили на сонці, а вона й розтала, як сніг. «Ух, ш-ш-ш да 
живее Конісскій!» Приїхали оце до нас старі Амани з Ліною 
і хотять увечері додому вертати, то треба їм віддати листи, 
бо тепер, коли Мінцеси вибрались до Софії, ми зосталися без 
сталих зносин з цівілізованим світом. Якби не така нагла потреба, то ні за що б не сіла я тепер до писання.
Не вірте Вані, що я тепер нічого не пишу, я пишу, тілько 
уночі, а вдень не стає моєї сили до роботи, я тілько лежу над 
потоком під деревами та читаю або шию лежачи. Оце прочитала «Les Evangiles» і стала на один сантіметер розумніша. 
Тілько, здається мені, Ренан даремне так нехтує неканонічними євангеліями і всякими апокріфами, се, певне, його католицьке виховання сьому виною. Чі нема у Вас часом у Софії книги Hilgenfeld’a «Novum Testamentum extra Canonem 
receptum»? Я була б цікава переглянути її. Про яку книжку 
Vernes Ви пишете? Коли про ту маленьку історію, що для дітей, то я знаю, де вона лежить, і, приїхавши в Софію (в кінці 
сього місяця), знайду її зараз. Його «Précis de l’histoire juive»
єсть у мене тут. Не думаю, щоб мама переклала се, а перекладу, певне, я. Ой, Боже мій, що я ще хотіла Вам писати, далебі, 
мислі висохли.
Павликові я вже три чверті Біблії послала, а оце пошлю й кінець. Чому він не пише просто мені? Се ж довго переписуватись через Паріж. Щось я вже нізвідки листів не маю. 
Проте все ж мені тут не скучно, а вчора то й зовсім весело було, 
був тут собор, багато людей, танцювали хоро на страшенній спеці на горі, грали, співали, варили страву і самі варились. Цвєта вбіралась у тутешню одежу, при тій спосібности і 
я міряла сей костюм, але мені в ньому погано, і занадто багато 
жовтого шиття, я думаю, Олесі було б гарно, так як Раді. Тілько ж влазити в сей костюм не дай Боже всякому хрещеному чоловікові, можна руки викрутити та ще й задушитись вкінці. 
Та, врешті, про се жарко думати.
Бувайте здорові, цілую Вас, дядину і Зорю. Амани Вам обом 
кланяються. Їх візіти нам подвійно приємні, бо, окрім гостей, 
приїздить ще й страва, а се тут ніколи не вадить.
Бувайте здорові ще раз. Коли Ви думаєте вертатись?
Ваша Леся
