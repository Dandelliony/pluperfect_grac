
9–21/VIII.[18]95
Шановний друже!
Приїхала я додому так, що і про італьянця не згадала ні разу. 
Тілько се дурний поїзд, — приходить до нас у 3 г[одини] ночі, 
отже, раджу кожному, хто їхатиме зі Львова, виїздити звечера, 
то буде тут удень. Цікаво було б отримати скоріш мої річі, бо
там є дещо конечне потрібне, як, напр[иклад], тепла одежа. 
Я певна, що се не завдасть жадного клопоту везучому.
Говорила я мамі про видання І-го т[ому], вона тієї думки, 
що треба видавати по-російськи і взагалі на тій мові, на якій 
писано одразу. І т[ом] має значіння більш історічне, ніж практичне, отже, історічні документи слід видавати в первотворі.
У нас застала всіх при доброму здоров’ї. Сама ж досі не 
можу одійти від втоми, просто чогось уморена, як та собака. 
У Київі, певне, буду в кінці сього місяця, а то і раніше. Прошу 
прислати мені просто бібліографію, то я вже й ходитиму по 
бібліотеках. Діла Л[юдмили] М[ихайлівни], певне, устрояться 
непогано, та інакше й дивно було б!
Напишіть, чі отримав Ф[ранко] посилку.
А тепер бувайте здорові і поклоніться від мене Вашій матері.
Пишіть мені все-таки: сон — мара, а Бог єдиний — віра! Бувайте здорові!
L.
P. S. А  що од п. Озар[кевичевої] — ні вітру, ні хвилі?  Чудні 
Ваші люде!