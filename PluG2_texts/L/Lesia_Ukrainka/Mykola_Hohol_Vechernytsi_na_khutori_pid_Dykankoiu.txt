Микола Гоголь
Вечерниці на хуторі
під Диканькою
Передмова Панька Рудого
«Се щό за дивовижа? «Вечерниці на хуторі під Диканькою»!
Що се за вечерниці? І шпурнув у світ якийсь пасішник! Слава 
тобі Господи! Ще мало оскубли гусей на пір’я та перевели ганчір’я на папер! Ще мало народу, всякого званія і всякої масти, 
покаляло пальці у тому чорнилі! Призвела ж лиха година ще 
й пасішника попертись услід за иншими! Далебі, друкованого 
паперу розвелось уже стілько, що хутко не придумаєш, що б 
таке й загортати в його!
Чуло, віщувало моє серце всі сії речі ще за місяць!.. Себто, 
я ж кажу, що нашому брату, хуторянину, та виткнути ніс із 
свого закутка у великий світ — батьку мій! — се все одно, як 
трапляється, часом зайдеш у покої до великого пана: всі обступлять тебе і почнуть чіплятися! Щеб нічого, колиб там 
старша челядь; ні, яке небудь обшарпане хлоп’я, глянути на 
його — дрантя, що отам шпортається на задньому дворі, і те 
причепиться, — і почнуть з усіх боків тупати на тебе: «Куди? 
Куди? Чого? Геть собі, мужик, геть!..» Я вам скажу!.. Та що 
й казати!.. мені лехше двічі на рік поїхати у Миргород, — де 
мене от уже п’ять літ як не бачив ні підсудок з земського суду, 
ні шановний панотець, — аніж поткнутись у той великий світ; 
а поткнувся — плач не плач — давай одповідь!
У нас, ласкаві четці, не у гнів вам будь сказано (ви, може, 
розгніваєтесь, що пасішник говорить до вас так просто, мовби 
якому своєму сватові або кумові!), у нас, на хуторах, ведеться 
здавна: як тілько скінчиться робота на полі, мужик залізе на 
піч спочивати на цілу зіму, і наш брат заховає своїх пчіл у темний земник; отож коли ні журавлів у небі, ні грушок на дереві 
не побачите більш, — тоді, тілько вечір, вже певнісінько де небудь в кінці улиці маячить огник; регіт, співи чутно з-далека, 
грає сопілка, а часом і скрипка; гомин, гамір… Се в нас вечерниці. Вони, маєте собі, скидаються на ваші бали; тілько не 
можна сказати, щоб зовсім… На бали коли ви йдете, то тілько 
для того, щоб подригати ногами та напозіхатись в кулак; 
а у нас — збереться у одну хату гурт дівчат зовсім не для бенкету, а з веретенами та з гребінками. І зпершу, здається, мов-би 
й діло роблять: гудуть веретена, ллються пісні, і кожна не одведе й очей на бік; тілько ж, як налетять парубки з музикою — 
здійметься галас, заведеться пустовання, підуть танці і почнуться такі штуки, що й розказати не можна.
Тілько краще всього, коли зіб’ються усі в тісну купку, та 
почнуть загадувати загадок, або просто теревені розводити. 
Боже ти мій! чого тільки не накажуть! звідкіля старовини не 
видеруть! яких страховин не наверзуть! Нігде, може, не було 
розказано стілько дивного, як на вечерницях у пасішника Рудого Панька. За-віщо мене прозвали миряне Рудим Паньком — 
їй Богу, — не можу сказати! І волосся ж, здається, у мене тепер 
більш сиве, ніж руде. Та у нас, не прогнівайтесь, такий звичай: 
як дадуть люде яке прозвище, то й у вік віків воно зостанеться.
Бувало зберуться, проти свята, добрі люде у гості, в пасішникову хижку, посідають за стіл і тоді прошу тілько слухати! 
І то сказати, що люде були не простого розбору, не які небудь 
мужики хуторянські… так, може, иншому і повище пасішника зробили б своєю гостиною честь.
От наприклад, чі знаєте ви дяка Диканьської церкви, Хому 
Григоровича? От так голова! Що за оповідання він умів розказувати! Два ж тих оповідання знайдете ви в сій книжечці. — 
Він ніколи не носив пістрьового каптана, який вам часто доведецця бачить на селянських дяках; от заходьте до його хоть 
і в будень, — він вас завжди зустріне в каптані з тонкого сукна, 
от такої барви, як захоложений картопляний кисіль; за те сукно платив він у Полтаві либонь чі не по шість рублів за аршин. 
Микола Гоголь. Вечерниці на хуторі під Диканькою 309
В його чобіт, — у нас ніхто не скаже на цілому хуторі, — щоб 
чути було дьогтем: тілько всякому звісно, що він мастив їх самим найкращим смальцем, якого, здається, радий був би инший мужик положити і в кашу. Ніхто теж не сказав би, щоб 
він коли небудь сякав носа у полу од свого каптана, як то роблять инші люде його звання, — але доставав зза пазухи гарненько зложену білу хустку, вишиту по всіх краєчках червоною заполечею, і, зробивши що там слід, складав її знову, як 
завжди, у дванадцятеро і ховав за пазуху.
А один з гостей… ну, той уже був такий панич, що хоч зараз одягти засідателем або підкоморієм. Бувало постановить перед себе палець, та дивлячись на кінець того пальця, 
і почне розказувати — химерно та мудро, як у тих друкованих 
книжках! иншим часом слухаєш, слухаєш та аж розпач візьме! Нічого, хоч убийте, не второпаєш! Звідкіля він і слів доставав таких? Хома Григорович якось то йому про се гарну сплів 
приказку: він розказав йому, як один школяр, що учився у якогось дяка читати та писати, приїхав до батька і став таким латинцем, що навіть забув нашу мову християнську, усі слова 
звертав на «ус»: лопата у його — лопатус, баба — бабус. От, трапилось якось, пішли вони укупі з батьком у поле. Латинець 
побачив граблі та й питає в батька: «Як се, батьку, звецця по 
вашому?» та й наступив, роззявивши рота, ногою на кілочки. 
Батько не встиг зібратись з одповіддю, як держально, розлетівшись, піднялось угору та торох хлопця в лоб! «А, проклятущі граблі!» скрикнув тоді школяр, схопившись рукою за лоб 
та підскочивши на аршин: «Чортяка б зіпхнув їх батька з мосту, — як же вони дошкульно б’ються!» — Так от як! згадав, як 
і звуться, неборак! — Така приказка не до мислі прийшлась 
мудрієві оповідачу: не кажучи ні слова, встав він з місця, розставив ноги посеред кімнати, похилив голову трохи наперед, засунув руку у задню кишеню в своєму гороховому каптані, витяг круглу під ляком табатирку, стукнув пальцями 
по намальованій пиці якогось бусурманського генерала і, захопивши не малий понюх табаки, розтертої з попілом та листом з любистку, підніс її «коромислом» до носа і витягнув на 
льоту, цілу купку, — і все ні слова; та як поліз у другу кишеню 
і витяг синю в кратках хустку, тоді тілько промимрив сам собі, 
либонь чі не сеє примівлє: «Не мечіте бісеру перед свиньми». 
«Ну, бути ж тепер сварці!» подумав я, побачивши, що пальці 
у Хоми Григоровича так і зтулювались — дати дулю. На щастя, моя стара догадалась постановити на стіл гарячий книш 
з маслом; усі узялись за діло. Рука Хоми Григоровича, замість 
того, щоб дати дулю, потяглась до книша, і, як завжді буває, 
почали вихваляти господиню.
Ще був у нас один оповідач; тілько той (не треба було б проти ночі й згадувати про його) такі вискіпував страшні оповідання, що волосся догори ставало! Я навіть і не вміщав їх сюди: 
ще налякаєш добрих людей так, що пасішника, прости Господи, мов того чортяки всі лякатимуться! Нехай лучче як доживу, — коли Бог дасть, — до нового року та надрукую другу 
книжку, тоді можна буде пострахати марищами з того світа, 
та дивами, які чинились у старовину в християнській стороні нашій. Між тими оповіданнями, може бути, знайдете побрехеньки й самого пасішника, які розказав він своїм онукам. 
Аби слухали та читали, а в мене либонь, — от тілько лінь проклятуща ґрабатись, — набереться і на десять таких книжок!
Так от я був уже забувся саме найважніше; як будете, панове, їхати до мене, то простісінько беріться по стовповому 
шляху на Диканьку. Я навмисне і написав її на першому аркуші, щоб хутніш добрались до нашого хутора. Про Диканьку-ж, 
думаю, ви начулись доволі. І то сказати, що там будинок не 
потак якого-небудь пасішникового куріня! А про садок нічого й казати: у Петербурзі вашому, певне, не здибати такого! Як 
приїдете ж у Диканьку, спитайтесь тілько у першого зустрічного хлоп’яти, що пасе в засмальцьованій сорочці гусей: «А де 
живе пасішник Рудий Панько?». «А он тамечки!» — скаже він, 
показавши пальцем, і, коли схочете, доведе вас до самого хутора. Прошу тілько не дуже то закладати назад руки та, як то говориться, финтити, бо шляхи по наших хуторах не такі рівні, 
як перед вашими будинками! Хома Григорович, от позаторік, 
як їхав з Диканьки, навідався таки в провалля, з своєю новою 
Микола Гоголь. Вечерниці на хуторі під Диканькою 311
тартайкою та з гнідою кобилою, — дарма, що сам поганя та поверх своїх очей наклада часом ще й куповані.
Зате вже, як з ласки своєї завітаєте, то динь подамо таких, 
яких ви, може, зроду не їли; а меду, і забожуся, що кращого не 
знайти по хуторах. Зміркуйте собі, що як унесеш щільник, — 
то пах піде по всій хаті, здумати не можна який! Мед вам чистий, як сльоза, або кришталь дорогий, що в сережках буває. 
А якими пирогами нагодує моя стара! Що за пироги, колиб 
тілько ви знали! сахар, чистий вам сахар! а масло, — то так 
і тече по губах, як почнеш їсти. Подумаєш тілько: до чого не 
здатні тії жінки! — А чи пили ви, панове, грушевий квас з терном, або варенуху з родзинками та сливами? Або не лучалося вам їсти путрю з молоком? Боже ти мій милий, якої тілько 
страви нема на світі! Почнеш їсти — смакота, та й годі: солоднеча незміркована! Торік… Але що се я справді так розбазікався! Приїздіть лишень тілько, приїздіть хутенько, — а нагодуємо так, що будете розказувати «і стрічному й поперечному!»
Пасішник Рудий Панько