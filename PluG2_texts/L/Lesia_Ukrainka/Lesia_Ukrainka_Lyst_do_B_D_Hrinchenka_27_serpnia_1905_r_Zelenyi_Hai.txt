
Гадяч, хут[ір] Зелений Гай
14.VIII.1905
Високоповажаний добродію!
Прийміть щиру подяку за Ваш авторський дарунок, переданий мені через д[обродія] Квітку. Пробачте мені, що я не зараз зібралась написати до Вас, — усе різні дрібні перешкоди 
заважали, се сталося не з легковаження Вашої цінної праці 
і Вашої уважности до мене. Може, пощастить мені згодом видати ще томик моїх віршів (запевне, знов тоненький та обгризений цензурою), то все ж хоч трохи віддячуся Вам.
При сій нагоді одважуюсь потурбувати Вас одним проханням: сповістіть мене, якщо знаєте, чи то правда, що в остатніх днях сього місяця (либонь, 28) варто приїздити в Київ тому, 
хто хоче побачити в Києві більше земляків, що вертатимуться з Катеринослава, тощо. Я вже давно не бачила їх у більшому числі і рада б над’їхати, щоб розмовитися з людьми, але ж 
як то тілько невиразні чутки і в Києві на той час, може, нікого 
й не буде, то я б не хотіла дарма рипатися з Гадяча в Київ і назад по прикрих полтавських дорогах. Отже, станете мені у великій пригоді, коли поможете мені зважити сю справу, провіривши там на місці сю чутку.
Щирий привіт Вашій родині.
З правдивою пошаною Л. Косач