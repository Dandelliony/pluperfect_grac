
Вельмиповажана пані Ольго Федоровно!
Вибачайте, що відповідаю на лист, не до мене писаний, але се 
вийшло через те, що мами нема вдома, і я, прочитавши Ваш 
лист, зважила, що можу дати Вам такі самі інформації, як 
і мама. Хотіла би я Вас конечне побачити до свого від’їзду 
в Крим, отже, було б мені дуже жаль, якби Ви через нас затрималися з виїздом. Отже, й відповідь на Ваші запитання: до 
нашого села від двірця треба їхати 7 верст, а переїзд сей хай 
Вас не турбує, бо тепер, як знаємо, коли прибудете, то вишлемо коні на дворець. Хоч їхати залізницею мусите довго, однак, 
я мислю, що їдженя не маєте брати багато, бо в Радивилові
треба чекати дві годині, а за той час можна купити собі що треба, молоко ж, я думаю, може бути свіже цілу добу, якщо пражене буде.
Я, так як і мама, думаю, що у нас могли бисьте обійтись без 
Вашої служниці, бо в нас було би кому доглянути Ваших дітей, 
а якщо треба, то й найняти недовго, врешті, як Ви так хочете, 
то беріть і Вашу служницю. Від Радивилова до Ковля (остатня 
станція Ковель) їхати вже недовго, до 6-ї г[одини] вечера, тілько одна невигода — пересадка в Здолбунові. Білети для дітей не на всіх дорогах однакові, але, здається, на нашій дорозі для дитини від 3-х до 5-ти літ береться ¼ білета, а від 5-ти до 
10-ти ½ білета, отже, Вам, певне, прийдеться для двох Ваших 
старших брати по ¼ б[ілета], а може, й за всіх нічого не треба 
платити, бо такі ще маленькі.
От, здається, і все, а тепер збірайтесь хутенько та й рушайте. Вже то, певне, така моя доля, що як тілько приїде до нас на 
літо хто цікавий, то я мушу втікати десь так, де мені зовсім не 
хочеться, як би от тепер у ту Евпаторію. Приїздіть до нас хутніш, аби я могла хоч розмовитися з Вами про все як слід.
Ще би я Вас об одній річі красненько попросила, якщо не 
буде то для Вас клопотливо: чі не були би ласкаві привезти 
мені «Помарніла наша доля» (сталось якось, що власне сього у мене нема) та ще які там є нові видання Вашого чоловіка, 
а также деякі книжки дядькові, але все то не конче старайтеся, 
а хіба як не тяжко для Вас буде.
Мама тепера в Київі, але мусить ще до Вашого приїзду повернутись додому, бо не мала там довго бути. Ще раз прошу, 
вибачте, що сама Вам відписую. Відклоняюся низенько Вашому чоловікові. П[ану] Павликові передайте моє вітання і запитайте, чому-то він не озветься до мене ні словом. Чі нагнівався, що не пишу? коли так, то даремне, бо мені увесь час було не 
до писання, — така була слаба, що й тепер на світ не хочеться 
дивитись. До побачення! ждатиму Вас у суботу. Цілую щиро 
Вас і діточок.
Поважаюча Вас Леся
9 мая ст. ст.