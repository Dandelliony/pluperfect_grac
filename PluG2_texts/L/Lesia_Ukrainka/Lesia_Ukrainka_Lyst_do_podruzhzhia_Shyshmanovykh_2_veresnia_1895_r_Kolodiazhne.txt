
2 вересня 1895 р. Колодяжне
Колодяжне, 21.VIII. 1895
Дорогі мої мечки,  Ліда і Ваня!
Щось-то Ваші обіщані посланія не йдуть! Воно то давно сказано: обіцянка цяцянка, а дурневі радість! Отак і я думкою багатіла, аж поки не сіла та сама не написала. Чі получила ти, Лідочка, мою carte II з Бродів? Уже ж і обридли мені тоді сі Броди! 
Та й ціла дорога була якась скучна і сумна (для більшої радости дощ ішов, не перестаючи, від Пешта до Львова).
Тут, проти звичаю, дощ не йшов іще як слід ні разу, що не 
помішало мені ухопити раз ліхорадку, добре, що не надовго. 
Тепер у нас, люде кажуть, жарко, а мені в шерстяному платті 
тілько добре, — ей, в Софію б тих людей!
А я часто згадую Софію, і не тілько з поводу жари, щоночі вона мені сниться. Справді, Ви мені тепер друга рідна родина, і мені в думку не йде, що я, може, дуже надовго виїхала 
од Вас. Чудно сказать, мені скучно навіть за болгарською мовою! а така вона здавалась негармонічна! Мама і досі не хоче 
признавать в ній гармонії. Мені аж смішно, що ніхто не може 
одразу розібрати ні одної цітати з Мікіних розмов і Witz-ів. 
А  знаєте, що я і  досі замість польської мови говорю болгарською, ну, що як воно так і зостанеться!
Ну, однак, ти, Ліда, терпіть не можеш такіх листів без фактів. Та що ж, усі «факти» наші я списала вже Людмилі Мих[айлівні].
Ай, кінець! Папа їде в город, перше в холерну комісію (холера кругом наступає), а потім в Луцьк, Київ і т. д. Ми з Дорою 
остаємось самі як — як пальці, сказала б, та щось не зграбно, — 
як вуха.
Передайте, з ласки Вашої, мій довг Людмилі Михайловні 
з вичетом чотирьох frs, I позичених у Вас. Пишіть, таки справді пишіть бідному пустиннику! Цілую Вас і  Міку! Бувайте 
здорові.
Ваша Леся