
29.ІХ, Софія
Люба дядино!
Тілько що отримала Вашого листа і зараз відповідаю. Далебі, 
здається мені, нічого Вам журитись так Лідіним переходом на 
иншу домівку, — так і для Вас, і для неї вигодніше буде. Адже 
Ліді сидіти цілу зиму в двох кімнатах, певне, не дуже вигодно 
було. А потім, два різні господарства вкупі, се завжді веде за 
собою дрібні неприємности; знаєте, не дарма наші люде кажуть, що погано, коли «дві господині біля однієї печі». Ви не 
нарікайте на мене і Раду, чом ми Вам не написали раніше про 
сю справу, ми не писали через те, що се дуже недавно рішено, 
досить багато часу зайняли переговори з п. Бельчевою та з хазяїном. Потім же я думала, що Рада Вам писала про се. Я ніяк 
не думала, що Вам ся звістка буде така прикра. Простіть, мені 
здається, що у Вас (і у Ради теж трошки) єсть наклін бачити 
речі в темнішому світлі, ніж вони єсть. Не журіться приїздом 
в Софію і роботою по приїзді, — ми з Радою постараємось зробити половину сеї роботи ще до приїзду, та й потім будем 
помагати скрізь, де зуміємо. Я ж тепер вже не така розварена, 
як була при Вас, — Владая, купання і виноград вернули мені 
силу, витрачену за сей рік, і я можу Вам на ділі показати, що 
не боюся роботи. Звісно, клопоту Вам трохи буде, але що ж, 
без сього не можна. Добре, що Ліда так недалеко вибірається, 
через се легче буде перенести річі і можна буде робити се помалу, без великої заметні. Головне діло в тім, щоб Ви себе не 
розстроювали даремне і не думали про ті прикрости, яких, 
може, ще зовсім і не буде. Хто його знає, чи у мене так багато 
оптімізму од природи, чи тут яка инша причина, але справді я в сьому факті Лідіного переходу бачу тілько переміну до 
кращого, бо ні Ви, ні Ліда не в стані дбати про дві сім’ї, а розділятись на два хазяйства при одній кухні і спільних служницях неможливо. Дуже б я хотіла, щоб мій оптімізм передався Вам. Не варт так журитись про сі властиве дрібні річі. 
Для дядька неспокою жадного не буде, бо всяке прибірання 
в хаті і стирання порохів (се ж найлютіша річ!) буде скінчено 
раніш його приїзду. А щодо його лікарств, і молока, і иншого 
всього, то се ж і ми з Радою можемо наглянути, коли Вам не 
буде часу. Врешті, при помочі Великої у нас господарство тепер 
іде ліпше.
Ражу Вам тим часом не думати про сі речі, а коли Ви хочете 
поспішити приїздом в Софію, то зробіть се краще ради мене, 
а не ради Ваших господарських клопотів. Не дивіться так сумно на повертання до нас, а то я ще знайду причину до образи, 
та й втічу в Росію, не діждавшись Вас, от і буде штука!
Цілую Вас міцно і прошу не журитись, коли Вам що-небудь 
значать слова Вашої Лесі.