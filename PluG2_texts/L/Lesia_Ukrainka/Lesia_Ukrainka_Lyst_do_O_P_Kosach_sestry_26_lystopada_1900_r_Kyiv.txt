
14.XI.1900
Лілея моя!
Позавчора мама дала мені сього листа, що прийшов у Гадяч, 
щоб переслати тобі, але не зробила того до сьогодня через 
клопіт, який зараз розкажу.
Мама просить вибачення, що розпечатала листа (він не був 
виразно адресований тобі — там стояло просто О[льге] П[етровне] К[осач], без «панни» чі M-lle, чі як там ще), просить вірити їй, що вона його не читала і що їй дуже прикро за таку 
помилку. Сама вона не пише, бо ще не зовсім здорова, позавчора заслабла на інфлуенцу, одразу так раптово, що ми думали, буде щось гірше, але сьогодня вже зовсім ясно, що 
нічого серьозного нема, темп[ература] сливе нормальна, «самочувствие» теж, і мама вже поривається вставать. Оксана 
так само хвора, але сьогодня вже встала і грає на фортепьяно, 
се була теж інфлуенца. Як бачиш, діло пусте, але того не можна було зважити одразу, і я сих два дні зовсім розривалась між 
клопотом коло хворих і своєю роботою, бо її цілком покинути я теж ніяк не могла. Тепер зосталась тілько робота, клопіт 
менший, але вже краще, якби вона мене зовсім захопила і не 
дала б ні про що думать, бо все одно ясних думок нема. Од С[ергія] К[остянтиновича] дуже погані звістки, він ослаб до крайности (певне, через се він не пише тобі), мало не щодня мліє 
від упадку сил, кашель ще збільшився. Се він сам пише, а от 
що пише про нього Dr. Еліасберг в відповідь на мої питання: 
«С. К. опять стал лихорадить (у нього жар 39° і вище), потерял 
аппетит и значительно ослабел. Бронхит не случайный, а находится в связи с болезнью. Хотя в легких еще нет угрожающих изменений, но при этой проклятой болезни нельзя полагаться на объек[тивные] данные: бывает скоротечная чахотка, 
при кот[орой] объективно (клинически) в легких ничего не находишь, а больной между тем тает, как свеча… Говорю я С[ергею] К[онстантиновичу] о временном ухудшении главн[ым]
обр[азом] для утешения, но, м[ожет] б[ыть], и действит[ельно] ему станет лучше, когда установится зима. Но пока солнце взойдет, роса может глаза выесть. Словом, я очень и очень 
опасаюсь за него. Вдобавок, он еще охрип. Он приписывает сипоту кашлю, дай Бог, чтобы он был прав»…
Ти бачиш, що се таке?
Потім Ел[іасберг] пише про санаторію, що С[ергій] К[остянтинович] хоче через Пол[іну] Изр[аїлівну] все-таки добиватись 
в Фінляндію, «но если не удастся устроиться в упомян[утой]
санат[ории] и если лихорадка будет упорно держаться, тогда придется отправить его в Крым». Остатньої фрази гаразд 
не розумію: ну, а коли ліхорадка мине, то тоді що? оставатись 
в Мінську? Врешті, то неважно, бо в Мінську я йому оставатись просто не дам, як тілько він в стані буде звідти виїхать. 
Його звідти у всякім разі ратувати треба! А, коли б же тілько виратувать! В остатньому листі С[ергій] К[остянтинович]
говорить про свій новий проект їхати замість рос[ійських]
санаторій в Швейцарію, в сан[аторію] Давос, і питає, чі могла б я з ним поїхати. Я гаряче підтримую сей проект і пишу, що 
поїхати можу, і се правда, я поїду, хоч би там що. Коли не стане 
на се моїх грошей, я позичу, достану ще яку роботу і все-таки 
поїду. Як тілько з початком зими С[ергій] К[остянтинович] поправиться (я таки маю на се надію), ми з ним рушимо! Я рада б 
з ним бути тепер, але се ніяк не можливо, мій раптовий приїзд 
його злякає, та ще й його родичі стали між нами, будь вони…
М[ихайло] В[асильович Кривинюк] вже не їде у Львів, але, 
звісно, не через мій проект швейц[арської] подорожі (се проект 
пізніший його рішення), а через те, що йому не дали паспорта. 
От проклята доля!
Ну, бувай здорова! Спішуся, та й все одно, що я тепер доброго можу сказати? Цілую тебе міцно.
Твоя Леся