27 (14).ІІІ.1913
Люба мамочко!
Відповідаю от таки зараз, щоб не обаряти. «Вавілонський полон» (зветься, властиве, «У полоні»), як і його pendant «На руїнах», єсть у «І т[омі] творів», виданих фірмою «Дзвін» у Київі. 
Слід тілько, якщо зважать ставити, щоб хто тямущий переглянув текст з погляду друкарських помилок — їх там, здається, чимало і досить глупих. Але я думаю, що сю річ трудно поставити на маленькій сцені, бо 1) вона вимагає широкої 
декорації і чимало місця, де могли б поміститись різні «ґрупи» 
людей з своїми розмовами a parte, 2) монологи Елеазара вимагають музики до співу або до мелодекламації (промовляються 
з пригривом на арфі), а навряд чи можливо замовити і написати тую музику ad hoc, бо то річ натхнення і, значить, непримушеного бажання. «На руїнах» (його часом змішують 
з «Полоном», раз навіть і ти змішала, — може, й тепер так?) не 
потребує музики, але широта сцени там ще потрібніша, бо 
людей там і всякої заметні дуже багато. Я думаю, що для малої 
сцени та «інтімної постановки» відповіднішою була б «Йоганна». Ся річ, власне, для великої сцени не годиться, бо вимагає 
не так ефектної, як тонко нюансірованої гри «не в далеком расстоянии» від глядачів, і може тілько виграти від тіснішої зали 
і сцени; щодо розміру, то «Йоганна» не довша від «Полону» чи 
«Руїн», а стіль її, либонь, легший. Коли пані «Мушка» добре 
поставила «Мохаммеда та Айшу», то, либонь, і з «Йоганною» 
справиться. З дуже коротких річей сяк-так надається до сцени «В дому роботи, в країні неволі» (теж є в І т[омі] «Творів»), 
але і то не конечне, бо воно якесь «публіцістичне» більше, ніж 
белетристичне. Моя рада — поставити «Йоганну», коли вже 
хотять ставити щось моє. Але, звісно, вибір залежить від тих, 
хто вібіратиме. 
Мені дуже приємно було довідатись, що моя «мініатюра» 
зограна була добре, — значить, таки можливо і на сцені ставити такі речі. Але цікаво було б довідатись, як прийняла публіка сюю «пробу». Догадуюсь, що не ворожо, коли артисти 
мають охоту і далі пробувати, а все же хотілось би знати, як 
саме, — се навіть об’єктивно інтересно, не тілько суб’єктивно. 
«Рада» чомусь промовчала сей спектакль, не знаю, що за знак? 
Великий Ра змилувався і послав нам літо справжнє, — уже 
в холодку до +25° R доходить! Теоретично знаю, що се зветься спекою, але спеки зовсім не почуваю, так тілько «тепло-хорошо», як тому матросу Фаддєєву з «Фрегат-Паллады». Ся 
температура якось придала мені сили одразу — либонь, для 
економії мого орґанізму саме така шкварота й потрібна. 
Від Кл[ьоні] маю відомость, що про нього вже пішло «представление» у Петерб[ург], і якщо те «представление» затвердять, де слід, то будемо жити в 6 год[инах] їзди залізницею від 
Катеринослава. Боюся ще радіти, бо вже тиї «представления» 
провалювались часом… але, мовляв Рудченко, «надеяться 
никому не возбраняется». 
Міцно цілую тебе, мамочко, привіт Мих[айлу] Вас[ильовичу] і п[анові] Петр[уненку]. Може, і до побачення. 
Твоя Леся 