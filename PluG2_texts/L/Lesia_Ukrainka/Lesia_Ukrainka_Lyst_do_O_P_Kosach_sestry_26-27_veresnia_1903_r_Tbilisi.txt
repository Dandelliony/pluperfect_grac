
13.ІХ.1903. Тіфліс
Любая Лілеєнько!
Вже я тут. Перед виїздом з Гадяча я отримала твою одкритку, — 
спасибі, вона мене заспокоїла, що ти не навмисне не пишеш 
мені.
Мені вдалося спинити Кльоню на дорозі так, що він не доїхав до Гадяча, а ждав мене в Одесі, звідки ми вкупі виїхали морем. Я дуже не хотіла, щоб він їхав у Гадяч або в Київ, бо з того 
могло б вийти багато зайвих прикростів для нас обох з різних 
боків. В дорозі ж з Одеси до Тіфліса було для мене справді краще, що я їхала не сама, бо чогось на сей раз мені було трудно 
ходити на пароході, якось голова морочилась од хитання і вітер зараз кашель викликав, то Кльоня водив мене, знаходив 
мені захисні місця і я не потребувала спускатись по трапах 
инакше, як для їди або на ніч. На кавказьких вокзалах такий 
скрізь натовп і гармидер, що теж, може, нелегко було б собі 
раду дати, бувши втомленою, як я тепер. Ну, та, звісно, конечности мене «везти» не було, бо я ж не раз і гіршою їздила сама, 
а тепер у мене як поправився настрій, то й енерґія здійнялась 
і я вже дала б собі раду. Ся подоріж, може, вийшла і на користь 
для Кльоні, бо хоч і втомила його фізично (перший день на 
морі йому дуже трудно приходилось), та зате він скоріше заспокоївся морально.
14.ІХ
Через клопіт шукання хати не могла знайти хвилинки, щоб 
докінчити листа, і тепер теж спішуся, бо хата все-таки ще не 
знайдена, се таки тут нелегке завдання. Тим часом сижу в гостинниці, але слід би вибратись скоріш, бо воно дорого. Не 
знаю, нащо Кльоня писав у листах про ті кухні і т. и., бо тепер 
він і слухати не хоче, щоб я клопоталась сама обідом, а про варіння в кухні нема що й казати. Пристав на те, що вечеряти 
й снідати будемо разом, а обідати нарізно, бо він вже має десь 
порядний обід у знайомих, але я туди ходити не хочу, бо прийшлось би знайомитись, а то, здається, неінтересно, та й, може, 
я десь при хаті знайду обід, щоб не ходити далеко.
Кльоня мені таки не зовсім по правді написав про свою слабість, і то даремне, бо тоді і я, і ти відносились би инакше. Діло 
в тім, що таки головне було — напади нервові, один з них навіть у суді трапився, і через їх він і в ліжку лежав по скілька 
день. А через те що він про них писати не хотів, то і в листах 
його було стілько нелогічностів і сперечностів, до того ж він 
забувався, що писав, а чого не писав, і наслідком того вийшла 
ота телеґрама, де він незвісні факти («душевное состояние») 
трактував як звісні і де замість короткости телеґрафічної 
вийшла просто різкість. Та тепер уже весь той хаос одійшов 
в історію, тілько з нього вийшло те, що Кл[ьоня] таки дійсне 
уважніше та обережніше став відноситись до мене, а через те 
набрався енерґії, щоб мені помагати в шуканні хати, в покупках і т. и.
Оце прийшов Кримський, і треба вже з ним їхати місто оглядати. Він пристав до нас по дорозі від Сочі до Батума (приїхав по моїй телеґрамі на пароход з Сочі, де він гостював) і тепер на три дні заїхав у Тіфліс, щоб побути зо мною. Завтра він 
виїздить, то треба сей день пробути з ним. З виданням нашим 
хто зна, як буде, бо — нема грошей, але ще будем якось міркувати.
Постарайся за П[авлика] серед петербуржців, я вже серед 
инших постаралась, нехай би хоч 50 р[ублів] на рік дали.
Ну, Лільчику, бувай здоров. За мене не бійся, я вже «прожилася». Кльоня тобі напише в перший вільний день, а тепер після «прогула» має силу роботи. Я маюся ліпше на силі й на температурі, але кашель все ще великий, ну, та, може, мине і він.
Цілую тебе міцно, моя золотая.
Твоя Леся