
3.І. 1894
Дорога мамочко!
Листа твого ми отримали вчора. Лис[енкові] і Ст[арицькому] 
я твої листи передала, вони дякують тобі за привіт і сами вітають тебе дуже гречно. Кна-кна наша виїхала 30-го увечері, ми 
її відпроважували на поїзд, я, Ліля і Слав[инський]. Слав[инського] я з того часу не бачила, як побачу, то передам йому 
твоє вітання, я думаю, що він його вартий. Він узяв шматок 
енціклопедії для перекладу і Гейне от-от виготовить до друку. 
А як там з «Атта Тролем» справа йде? Адрес Мак[овея] именно 
ул. Чарнецьк[ого,] ч. 8.
Саня квітанцію послала і мені гроші сплатила (5 р.) Тепер 
Сані нема вдома, вона поїхала до своєї сестри Мані, що знов 
гірше заслабла. Вона була у мене двічі, а я у неї ні, хоч навіть 
обіцяла бути перед святами, але тоді було так холодно, що я 
не одважилась вийти з хати без крайньої потреби. «Війни Мишей і Жаб» у мене нема, ти забрала її з собою. Інна С[ливчанська] і Ірина А[нтонович] у мене не були, а я, звичайне, до 
них теж не збіраюсь. Пані Новицька була, а я у неї ні, її нема 
дома, поїхала в село на свята. У Борецьк[их] я була. Їздити
скрізь в дальші сторони я не можу, бо не стає грошей, от і тепер у мене хутко до фатальних 4-х коп. дійде...
Слав[инський] вигоївся настілько, що знаки ледве знати, 
але з головою, видно, не зовсім гаразд, бо заніматься йому 
остро заборонено ще тижнів на три.
У Тосі я про тепле пальто питала, але він сказав, що він 
навіть «не знає, де воно поділось!».... Ми заставили його хоч 
башлик купить, щоб хоч вуха не поодмерзали. Я не розумію, 
як можна було пошить на зіму такі неподобні пальто. Тепер 
і Ліля, і Тося зовсім здорові, але ж з Тосею немало у нас змагання за теплішу одежу, за ношення пальто наопашки (се остро 
заборонено!) і т. и.
Я дуже рада, що ти збіраєшся хутко до нас, бо хоч ми з тобою і «не дуже» скучаєм, а проте... Як там маються малі 
пуцики-тігрики, чі добрі вергуни попекли? Передай, мамочко, 
Frl. Amalie сю карточку  Prosit Neujahr, я мала її на Нов[ий] 
р[ік] ще послати, та забула вложити в лист, — дарма, кажуть, 
що до Водохреща такі картки посилаються. Галя їх цілу пачку 
послала до Дорпату своїм німецьким знайомим. Ми з нею 
тут часом бачимось, але рідко, бо вона далеко від нас. Чоловік її вже пішов у москалі. У Київі тепер тихо, багато роз’їхалось людей, але все ж, хто зостався, той нас не цурається. 
Наша кна-кна всіх одвідала, не показала себе такою свинею, 
як Самійленко, що сидить тут вже которий день і нікуди носа 
не показує.
Ну, бувай здорова і ти, і папа, і всі малиї, цілую всіх міцно 
й щиро.
Твоя Леся