Едмондо де Амічіс
Першого мая
1 мая 1899 р. в Туріні 
Чудовий ранок… і безглузда розмова «добромисльних» в трамваю з поводу числа місяця. Напевне оці самі люде колись, як 
перше мая бувало у нас бурливе, говорили: «Нехай би вони 
святкували спокійно, коли хотять, щоб їх свято всі поважали! Отже тепер, коли свято вже стало спокійним, сі люде кепкують з хатніх зборів та з мирних маївок розсудливих робітників, накидаючи тій розсудливости нечисті причини. Нема 
бридчіщих людий, як отакі боягузи, що ледве сами позбудуться страху, як уже пащикують і наклепують всякий бруд 
на того, кого ще так недавно боялись. Довго вони базікали, 
доказуючи один одному те, в чому вже й так всі вони були певні, а власне: — що ідея свята першого мая безглузда. Але мені 
навіть аж мило було слухати їх, бо я собі думав про той час, 
коли такі розумованя здаватимуться так само чудними, як 
тепер декому здаються думки супротивні. Дивна річ, справді, здатна до байки: одна хвиля морська дивується, що на неї 
друга наступає, і вона гукає тій: — відступись назад! — Але 
сей слабкий гомін сусідських прикрих голосів хутко згубився для мене в великому гомоні, що я чув в своїй думці, в гомоні незчисленних голосів иньших таких самих «добромисльних», як і сі, промовляючих такі самісінькі речи на трамваях 
в тисячах міст, найблизчих і найдальших, за горами, за морями, в ріжних країнах, тим часом навколо їх, як от навколо сих 
їх турінських товаришів, готуються тисячі зборів і маївок, де 
знов міліони людей ріжними мовами висловлять ті самі думки, ті самі надії, що здаються безглуздими моїм сусідам. І здалось мені, ніби майовий вітрець, що повівав мені в обличчя, 
приніс мені невиразну луну безлічі тих голосів, змішаних 
в урочистий і лагідний гомін, мов зітханя світа, збудженого 
почутєм весни.
А все ж я був сумний. Се число місяця все нагадувало мені 
ту будову, що коштувала мене п’ять років праці, щирих заходів, палких поривів, а потім, одного дня за одну хвилину критичної яснозорости, я раптом побачив, як моя будова, мов від 
землетрясеня, позбулася цементу, репнула від стелі до підмурівку і розсипалась в дразк. Сей день, се число все приводили 
думку мою на ту смутну руїну, що я міг би відбудувати хіба за 
иньших багато літ тяжкої праці, якби мені знов прояснився розум, щоб утворити новий плян; і сей спогад про марні пориви, 
розбиті надії, даремні безсонні ночі, і сумнів, чи не спостигне 
такий самий смутний кінець мої нові проби відбудування, мучили мене думкою, що я засуджений на вічну муку…
Раптом я здрігнувся — веселий голос гукнув мені: «Першого мая!» Я оглянувся і побачив на плятформі знайоме обличчя 
молодого білявого хлопця, убраного про свято, з гвоздичкою 
в петельці, червоною, як уста самого молодика. Всі мої сумні думки відлетіли геть, їх прогнала ся молодість, искриста, 
радісна. Се був мій знайомий друкар, вірою палкий і душею 
ясний, щирої і нелукавої натури, завзятий вояк партиї, найзручнійший і найупертший агітатор-виборець, невтомний 
бігун по вулицях та сходах, завжді готовий до всякої послуги для справи, радий мирити, загоджувати, ширити згоду серед товаришів; він не сподівався для себе жадної користи, ні 
близької, ні далекої, він був радий служити хоч остатнім вояком у великому війську; він такий був гордий своєю вірою, так 
глибоко пройнятий почутєм гідности клясової, що паленів 
від сорому і терпів тяжку муку, коли бачив де п’яного робітника; ревний, як місіонар, він первий прибігав на кожді збори 
і там білявою головою поблискував поміж тисячами, як золотий місяць, а вигуки його і сміх передавались сусідам, як громовина. Сьогодня він був щасливий; він не тямився, радіючи наперед з пообідної маївки; він вже з’їздив хтозна-скілько 
колій трамваєм, закликаючи нерішучих товаришів; знав усе, 
що мало відбутись по головних містах на чужині, зарані тішився, що буде читати про те звістки, вимовляв: товариші 
з Брукселі, з Берліну, з Відня, з Парижу — і всміхався втішно, 
прислухаючись сам до сих слів, так наче то були імення його 
любок; і щохвилі сам себе перебивав, показуючи мені червону 
гвоздичку, сказав мені, що се йому несподіваний дарунок від 
його старенької мами, — вона йому принесла сю квітку до ліжка сьогодня рано, — то не значить, що мамуня нарешті «переконалась», але де там! вона тілько хотіла зробити йому втіху, 
та ще перше, ніж віддала квітку, наговорила йому безліч добрих порад, щоб він мав розум «принаймні» хоч сьогодня. Бідна бабусенька! так наче виряжала сина на війну!
Раптом мій друкар скочив з плятформи, сказавши мені, що 
йде купити шість єдиних чисел,
 щоб роздати невільним 
приятелям, потім швиденько повітав мене рукою і зник, лишивши мені в душі промінь своєї молодости і щастя.