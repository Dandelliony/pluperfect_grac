
Люба моя дядино!
Як то Ви там, моя дорога, зостались сами? Так мені жалко, що 
Ви не приїхали в Росію. Я ще не бачила Шишманових і Ради 
і не знаю, чі мені до них їхати звідси в Київ, чі вони сюди до 
мене заїдуть, вертаючись. І хочеться мені з ними побути, і боюсь я нашої осіні до смерти. У мене тепер «ідіосінкразія» до 
дощу, туману і вільгости. Єсть у мене один замір… та, здається, ще рано говорити про нього. Не кажи гоп, поки не вискочиш. Якщо можна буде, то пробуду тут до октября, а там — не 
знаю. Тепер мені добре, здоров’я значно проти зими поправилось, і  не скучно тут на морі: зо мною тепер Міша, Шура 
і Анна Івановна. Зажили ми з ними дуже добре, і хоч не шумно, та, проте, не скучно. Раніш була зо мною тьотя Єля, потім 
вона 9-го ію[л]я виїхала знов до своєї Рігі, я тут 10 днів пожила сама, а там над’їхали наші. Не знаю, як привикатиму потім 
жити сама, так мене розбалували родичі своїм товариством. 
Жити тут куди краще, ніж було в Евпаторії, і крайовид краще, 
і не так гаряче, купання трошечки гірше, але далеко не погане. 
Поправилась я чимало, та ще не радикально, ще там сидить 
щось у тій нозі, видно, колись прийдеться вирізать його — нічого инакше не буде.
От що я згадала, а Ви, будьте ласкаві, не забудьте: напишіть 
мені імення і отчество пані Токмакової,  про яку Ви колись 
споминали добрим словом, я хотіла б се знати власне, поки я 
тут у Криму. Ще напишіть, яка доля спостигла статью про Пірогова, що при мені писалась.  Та ще одна просьба: як будете 
писати П[авли]кові, то запевніть його, що я ніколи нічого прикрого про нього не думала і не писала, бачите, мені передавали, що він за щось на мене ображений, а я хоч не почуваюся до 
вини проти нього, то все ж мені се дуже неприємно. Я написала б йому про се сама, та не знаю його адреси. Знаю, що роль 
посредника дуже скучна, та, певне ж, Ви по своїй добрості не 
відмовите взяти на себе сю роль.
Писала б я Вам ще, та спішуся. Міша, Шура і Анна Івановна 
щиро вітають Вас і цілують. Анна Івановна часто згадує і говорить зо мною про Вас, інтересується Вашим життям і всім, що 
Вас обходить. Бувайте здорові! Поцілуйте за мене Зорю, хай 
простить, що я йому тепер не пишу, я хутко втомляюсь і взагалі стала лінива.
Ваша Леся