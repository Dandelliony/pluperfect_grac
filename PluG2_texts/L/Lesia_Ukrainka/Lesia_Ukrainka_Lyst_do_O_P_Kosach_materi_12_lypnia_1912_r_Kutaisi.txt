29.VI.1912
Люба мамочко!
Посилаю тобі першу половину статті «Тимоша Борейка», 
а другу половину надішлю, коли вона буде зовсім викінчена, 
вона-то вже й так майже викінчена, та їй бракує одного уступу, що не може бути викінчений без перегляду другого тому 
пісень, записаних Людкевичем (перший том у нас є, і він вже 
обговорений). Коли ти схочеш друкувати цю статтю, то, може, 
твоя ласка помогти нам дістати сю книжку, бо виписувати через книгарні страшенно довго (я се знаю по історії з першим 
томом сього ж Людкевича), та й, сказати по правді, у нас тепер 
особливо круто з грошима через деякі екстрені справи. Отже, 
точний заголовок книжки такий: «Етноґрафічний збірник, 
т[ом] XXII. Галицько-руські народні мельодії, зібрані на фоноґраф Й. Роздольським, списав і зредаґував Стан[іслав] Людкевич», видання Наук[ового] Тов[ариства] ім[ені] Шевч[енка] 
у Львові, коштує 6 корон. (При сім зазначую, що т[ом] XXII відноситься до загальної нумерації всіх томів «Етн[ографічного] 
Збірника», а спеціально Людкевичової праці се буде т[ом] II, 
бо XXI т[ом] «Збірника» єсть т[ом] І Людкевича). Може, навіть 
де-небудь у твоїх сховах є ся книжка (хай Ласочка буде ласкава пошукати), а може, у кого з знайомих, — ми, звісно, вернемо 
з подякою, а як нема, то вже прошу дуже — купи нам сю книжку, а ми згодом вернемо гроші. 
Тепер щодо самої статті: хто такий сей «Борейко», ти, 
звісно, зараз догадаєшся, але він дуже просить, щоб ти иншим 
свого здогаду не переказувала, — хто вгадає, то й нехай знає, 
а «слави» в данім разі приходиться уникати… Не думай тілько, 
що мій почерк означає якусь участь у самому авторстві, ні, я 
просто бачила, що перетомленим рукам і самий процес «ставлення літер» (Schriftstellerei) трудний, і напосілась, що я писатиму під діктовку, але, як бачиш, писала мало, бо й з мене тепер писар не найліпший (хоча писання під діктовку — се вже 
найлегший з усіх родів писання). Як бачиш, писано з бідою…
може, се відбилось трохи й на стілі, та вже краще не дуже гладко написати, ніж зовсім не писати, — правда ж? Автор просить 
не викидати тих уступів, з якими ти, може, не зовсім згожуєшся (мені, напр[иклад], чогось здається, що про Бігдая ти не 
такої лихої думки, як тут висловлено), а тілько, звісно, за тобою лишається право приміток від редакції (як ти знаєш, се 
право доволі широке). Я думаю, можна й не просити, щоб ти 
не давала сеї статті на перегляд Лисенкові, бо такі «перегляди» 
часто бували фатальні для перегляданого, ти се добре знаєш 
(напр[иклад], мій рукописний збірник колодяжанський так 
і пропав, «по сей день» у Лисенка «на перегляді»). Лисенко, 
може, й так буде невдоволений з сеї статті, бо там про нього 
не говориться, але то не для зневаги, а просто так задумана тема — молодша ґенерація етноґрафів «після Лисенка», — 
а про нього прийшлось би хіба ще цілу таку статтю написати (при тому, правда, може, й не все було б компліментом, бо 
хто ж без гріхів? то ліпше вже не зачіпати, щоб не ірітувати). 
Посилаємо частину для того, щоб можна було не задержувати дуже друку, а почати друкувати таки тепер, якщо ти 
приймеш цю статтю до «Рідн[ого] Краю», а чи вона тобі придатна, се, либонь, видко і по першій частині, бо ся частина 
і так має цілість, хоч би з яких-небудь причин закінчення запізнилось. Далі буде огляд праць Людкевича і Філярета Колесси. Коли ж стаття тобі не сподобається чи здасться надто 
довгою або спеціальною, то автор не образиться, тілько просить не задержувати її в такім разі, а передати кудись инде 
(напр[иклад], до «Вістника»), бо, крім ширшої мети, ся стаття 
має і одно практичне завдання — подвигнути Філ[ярета] Колессу докінчити свою працю над думами, що він перервав 
найбільше, здається, через «депресію духа», викликану тим 
мертвим мовчанням, яким наша преса «привітала» вихід 
в світ його справді «многотрудної» праці. Може, тепер — хоч 
пізно, — прочитавши прихильну оцінку своєї роботи (добре 
було б, якби він не вгадав автора!), набереться він духу списати на ноти і те, що надіслано було йому з Ялти (валки з співами кобзаря Гончаренка), бо инакше валки тиї миші можуть 
поїсти; а Гончаренка, може, досі й на світі нема, та й пропаде 
велика частина наших заходів марне, і буде нам тоді жаль нічим не втишимий, та й не тілько нам, а може, й тим нащадкам, 
що не так мертво-байдужо подивляться на працю Колесси, як 
його сучасники (я справді не знаю, чим пояснити сю байдужість!). 
Я через те списую се все так просторо, щоб ти не думала, що 
авторське самоочарування приводить до бажання бачити цю 
статтю скоріше надрукованою. Коли ти згодишся, що з нею 
слід спішитись, то, може, пустиш її і не в чергу і друкуватимеш більшими шматками. Що вона досі не була написана, то 
се тому, що досі все була надія, що ще таки обізветься якийсь 
критик, справі з думами непричетний (для діла се було б ліпше), але тепер вже на се втрачена надія. Рецензію писати через 
4 роки по виході книжки якось смішно, то от і вийшла стаття, а статті тиї завжді якось розлазяться не своєю силою, тілько почни писати… Ох, жаль мене брав, пишучи оцю статтю 
під діктовку! що, якби сьому авторові та не треба було стілько 
писати «матерьялу архівного» (адже «для мишей» пишеться) 
для зарібку!.. Може, я пристрасна, але мені таки здається, що 
тратим ми на ньому критика і етноґрафа, та, може, й ще кого. 
А все через ті прокляті злидні… Ну, та що вже там собі жалю 
завдавати! Не поможе. 
Що ж би про нас написати? «Слава Богу, нічого нового». 
Завтра Кльоні скінчиться «одпуск», проведений таки дома, бо 
коштів не стало кудись виїхати. Ф[еоктиста] С[еменівна] ще 
в Києві і, либонь, забариться, бо її чоловік слабий (хоча, в якому саме він стані, з її листів не можна розібрати). Я при такій 
погоді, як тепер, почуваюся ліпше, але t° все-таки морить, бо 
«норма» її тепер серед дня 37,4, а ввечері нижче — не знаю, що 
се за порядок такий. Минулого літа, хоча бували дуже гострі 
крізи, але норма була краща помежи тими крізами. Се вже, 
видко, зима з тим гострим запаленням нирок посунула той 
хронічний процес наперед. Як так буде щороку, то цікаво, на 
скілько років се протягнеться… 
Сю посилку адресую Мих[айлові] Вас[ильовичу], бо чогось я не певна, щоб ти в іюлі всиділа в Києві, а він же таки мусить сидіти. 
Біда моя, що не вмію коротко писати, а просторо не завжді 
можу, от задавнила листування — досі й Дорі як слід не написала, а тепер і не знаю гаразд, де вона. Либонь, у Кішіньові? 
Лілі Кльоня писав недавно, та боюся, чи не понаписував яких 
«страхів» про мене, бо чогось він дуже турбується та вражається моїм станом здоров’я, хоча воно проти зимового все ж ліпше, але, може, збоку видніше стан річей, ніж суб’єктивно. Все 
ж таки «пишу — значить, існую», а от як перестану зовсім 
писати (не листи), тоді вже, либонь, кепсько буде. 
Міцно цілую тебе, мамочко. Бувай здорова. Як з твоєю ногою тепер? Кльоня тебе вітає. 
Твоя Леся
Тут прикладаю свою домашню фотографію (зняту в нас на 
балконі). Як бачиш, вигляд у мене все однаковий. 
I В Общ[естве] Др[аматических] Пис[ателей] я «состою» і «звідоми» мені 
присилаються, але гроші за ті немногі постановки «Бл[акитної] Тр[оянди]» не посилаються, хоча я і просила об тім у свій час, — не знаю, що з тим 
робити. — Л. У.
II І тому не переписано, а так в чернетці посилається, через те просьба, 
щоб рукопис як-небудь не загубився, бо тоді зовсім пропаде. — Л. У.
I Себто цілість становить та частина, де говориться про укр[аїнську], буков[инську] і угорськ[у] етноґр[афію], а про Ів[ана] Колессу належить вже до 
2 частини — про Галич[ину]. — Л. У.