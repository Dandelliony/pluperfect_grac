
Любий дядьку!
Оце сьогодні одібрала я обидва Ваші листи. Спасибі, що не полінувались мені двічі про книжки написати. Книжки ті я собі 
спроважу, се мені, здається, не буде тепер трудно. За Терновського я не думала, щоб Ви мені його мали здобути, я думала, 
що він у Вас є і Ви мені його можете на який час дати. Але й се 
з моєї сторони була глупость, бо я можу й сама розстаратись, 
як не в Київі, то деинде. Шкода мені велика, що я бачу Ваші 
писання уривками і то не часто, — та що тут порадити? «Сборника» отримали ми тілько один том (книга І) і більш жа́дного. Взагалі мало звідки що приходить, навіть «Буковина» 
і та пристала, так що я кінця листів Вартового не дочитала.
Ваші листи я цікава б прочитати. Добре, що писані листи легче досилаються, ніж друковані, а то вже трудно було б на світі 
жити зовсім. Ваш лист з Паріжа ми отримали, там Ви писали 
про справу відновлення контракту і про замір зостатись в Паріжі. Може, воно й краще буде, коли Ви знов оселитесь в Европі, бо таки трудно хворій людині по Азіях пробувати, тілько 
все ж прикро знов зриватися і ціле велике переселення робити.
Спасибі Вам і дядині, що показуєте недохват у нашому Гейне. Я сама завжді була проти лібералізму у справі перекладу, 
і тілько брак техніки примушував мене уживати ліберальних способів. Тепер, може, у нас обох і лібералізму буде менше 
і злости більше, бо, здається, ми обоє лихіші робимось дедалі. 
Я вже викінчила переклад «Атта Троля», і люде наші казали, 
що він порядно вийшов, — дай-то Боже! Отже, на осінь, може, 
як видамо другу книжку Гейне. Тепер я ніяких перекладів не 
пишу, а кінчаю дві поеми для дітей та одно оповідання для великих людей, теє має піти до збірника літературно-наукового, що хоче видати наша «Плеяда». «Плеяда» наша майструє нібито й не одно видання, та всі вони ще або не докінчені, або не 
викінчені, а тут іще й презренного металла брак... Оце є спосіб 
примоститись до «Посредника» з роботою по народній літературі, то з того, може, й вийде який толк. Дуже мені прикро, 
що дехто з наших позасилав свої переклади до «Правди», — 
не по правді се вчинено і не по-товариські, та що ж коли в них 
товариська етіка не високо стоїть. Біля «Правди» все-таки 
гурток чималий, якось вона на людей досі туман напускає, — 
далебі, не знаю чим! — та весь той гурток, певне, увійде в царство небесне, бо все-таки там або діти, або такі, що сталися 
дітьми навіки. Тілько тії діти дуже лихі, і до них не підступай, 
бо назвати обскурантом, обрусителем, а то й божевільним їм 
нічого не стоїть, коли хто їм хоч трошки не до мисли. Люблять 
вони говорити про науку на національному грунті, про неможливість і непотрібність радікальства на Україні і про те, що всі 
доро́ги добрі, коли ведуть до доброї мети. Сі розмови Ви добре 
знаєте. Окрім сих праведників, є ще люде, що роблять багато 
невдячної і незамітної роботи (може, вона колись і віддячиться, й визначиться — та коли те буде!) і мало що говорять, через 
те може здаватись, що їх і зовсім нема. Шкода, що роботящі 
люде мало якось тримаються купи, се кожний більш робить 
solo на власну руч. Не знаю, чі тут обставини винні, чі той 
знакомитий український індівідуалізм... Але у нас, щоб жити 
між якою-небудь громадкою, то треба таки багато до чого привикнуть, а на ту привичку тратиться стілько сили, що краще 
її на що потрібніше обернути. У «Плеяді» сила уживається 
з кращою економією, та й то не завжді, багато сили і часу марно гине, та добре, що хоч на сварку не йде, як то у людей часто ведеться. Не знаю, як би то було, якби все рабы согласились, 
тілько се не хутко настане, ще, може, багато води перетовчеться, перекаламутиться, врешті, товчена й каламучена утече, 
а тоді вже щось нового буде. От у Галичині, видно, се скоріше 
робиться, та, врешті, і повинно бути скоріше. Хоч і там, здається мені, багато колотнечі виходить зовсім з марних причин.
Не сподівалась я від Франка таких речей хвалебних, які він 
тепер провадить своїм недавнім ворогам у «Зорі», — невже 
оце все «для лакомства нещасного»? Чі се так, з великої гречности? Ет, щось не до шмиги виходить!
Правда Ваша, що в «Зорі» «оскудение» видно, коли ж там 
якось так запанувала Левицько-Чайченківська школа, що й 
протиснутись крізь неї трудно. Чі то ми ще стоїмо на такому 
низькому ступіні розвитку літературного, що у нас іще пишуться і читаються і навіть декому подобаються такі речі, як 
«На розпутті», «Поміж ворогами» etc? Чі довго ж ми стоятимем на сьому ступіні?!
З Вашою думкою про жіночий журнал я згідна. По нашій 
думці, власне, не мав би то бути виключно жіночий журнал, та й взагалі зовсім не такий, яким хоче чі хотіла зробити 
п. Кобр[инська]. Як на мене, то я не розумію, що нового можна 
ще видумати в теорії до квестиї жіночої і що можна такого 
сказати нескучного про неї. Не скучно хіба, коли описуються 
факти з жіночого життя і розбірається жіноча псіхологія 
у гарній формі та ще й з таланом, і то сепаратизм сей трохи 
смішноватий.
Я писала про се п. Кобр[инській], і вона, певне, прийняла 
се за велику герезию, бо щось нічого вже не пише до нас від 
того часу. Очевидно, ми порозумітись не можем. Вона задавала мені, напр[иклад], такі теми — «Жінка українка і її діяльність на полі національного відродження», а я не розумію, як 
би се й приступитись до такої надзвичайної теми. Задавались 
мені і ще чудніші теми, та вже нема що про них і споминати!
Ну, годі вже сієї мови й розмови, а то щось дуже довго виходить.
Що нам робить, що ні мені, ні Вам не шлють моєї книжки? Сміх сказати, — я її досі не маю! От і пиши, й друкуй!.. 
Чі отримала Ліда з Київа ноти українські? Оце я Вам посилаю 
два збірники, — напишіть, чі дійшли. Шкода, що Лис[енкові] 
не можна друкувати нових композіцій до Шевченка, а дуже 
єсть гарні між ними. У нас тепер все гаразд. Сезон пропасниці скінчився, і всі здорові. Весна, хоч і поганенька, мене 
дуже поправила, а то зимою, як то звичайне, мені приходилось часто погано. Тепер я повернулась на літній стрій і вже 
думаю, куди б то насамперід поїхати. Хочу в кінці мая рушити з тіткою до Полонного, звідти одбігти до Звягля. «Schöne 
Wiege meiner Leiden!», — а потім вже податись у Полтавщину до Гадяча та на Безбородьків хутір, та ще десь там вибрати час, щоб в Одесу попасти. Як-небудь усе те мусить вийти, 
коли де-небудь холера не вхопить неутомимого туріста. Олеся хоче теж зо мною рушити, а мама, не знаю, чі разом, чі вже 
пізніше. Тим часом Олеся гребеться у садку, мов курка, все садить, та пересажує, та насажує, на се йде той час, що зостається від науки. Взагалі у нас усі діти в землі риються з охотою, 
тілько я до землі не схиляюсь, а все десь пробуваю в небесних 
сферах. Одбилась я від землі, певне, навіки! Не знаю, чі мені 
на се жаль, чі ні... Якби хто моїй фантазії крила присмалив, 
то, може б, і добре зробив, а то вона в мене занадто химерно літає і часом заморочує в кінець мою голову, що й так не дуже 
то мудра вдалася. Ну, та колись вони сами присмаляться, тиї 
крила моєї фантазії...
Бувайте здорові! та не баріться з листом, а то я плакати 
буду. Дядину і всю родину цілую і вітаю.
P. S. Не думаю я Вас лаяти за те, що Ви не вступили до 
Тов[ариства] им. Шевч[енка], а думаю, що, певне, п. Барвинський зовсім сором загубив, коли важиться посилати Вам запрошення з своїм підписом. Се тілько у них так ведеться, що 
перше на людину собак вішають, а потім тій самій людині 
без всякої нової причини компліменти та гречности виправляють, — «куди вітер віє, туди я хилюся!» Як так хилитись, 
то краще зломитись. Львівська академія наук дуже блищить 
в очах киянам, і вони дуже оптімистично дивляться на неї, 
не знаю тілько, чі той оптімізм найде собі яке активне вираження, чі так і скінчиться на самих тостах за процвітання 
«науки на національному грунті». Врешті, дай їм, Боже, науки 
й мудрости! Але якщо українців не буде в сій академії, то я не 
думаю, щоб в Галичині знайшлось багато на їх місце.