
10.ХІІ. 1892
Любий дядьку!
Чого се Ви так на мене напались? Далебі, не по правді Ви 
вчинили! Я написала свій остатній лист, зовсім не запізнившись, але ми розлічили, що наші листи не застануть 
Вас в Паріжі, отож ми і послали їх до Софії. Се, як бачу тепер, був великий промах, але ж тілько промах, а зовсім не 
російщина-азіатщина, безкультурність, варварство і т. и. Мені здається, що, може, в чому иншому, а в лінощах і «нечуственности» я не повинна. Врешті, qui s’excuse, s’accuse,
і я не буду більш оправдуватись, тілько скажу, що коли Ви 
мене отак сварите, то «крається серденько на четверо моє», як 
співають в одній нашій пісні. Моя ж ти долейко темнейка! я ж 
думала, що тепер, більш ніж коли, статкую, аж тут мені, як 
на те, голову намилено! Ні, справді, я статкую тепер: половину «Шотландської легенди» написала, і всю роботу стараюсь вести якнайліпше, і про школи напишу, конечне напишу, тілько, може, трошки на свій лад. Ми з мамою пробовали 
дещо посилати до рос[ійських] журналів, і щось то не конечне щасливо, проте се нічого, треба брати приклад з того павука, що в моїй легенді... Простіть, що зараз не писатиму Вам 
щось докладнішого з поводу популярних брошюр, — я б, може, 
й могла, але хочу дещо певніше провірити, а тоді вже напишу з більшим толком, се, я мислю, не пошкодить, що буде 
трошечки пізніше. Про галицьких емігрантів я чула таке, 
ніби їх з осени найшло чимало до наших волинських міст, напр[иклад], до Кременця, Острога, тинялися вони там цілими 
гуртами, шукаючи роботи та збиваючи плату нашим робітникам, бо голодному галичанинові що хто хотів, те й давав. 
Просили вони й землі, та в нас тепер чужим людям, надто австріякам, землі не дають. Потім багато їх полягало в шпиталях, позасідало в «участках», а деякі, кажуть, були повисилані додому. Наші юго-западні газети починають вже помалу 
лаяти «угнетенных русинов», що, мовляв, ми думали, ніби 
вони справді нещасні, пригнічені, а вони просто лінюхи та 
ще й мошенникуваті до того і люблять на російську кишеню 
надію покладати, а в кишені тій тепер не дуже-то брязчить. 
Воно то правда, що не брязчить, а все ж таки... Про галичан, 
однак, в наших газетах мало що пишуть, та й взагалі якось 
про все мало пишуть, а більш того, що й зовсім не пишуть. Холера притихла (хоч і не утихла) і тем до писання стало мало, 
але навесні, можна сподіватись, знов повернеться тая вдячна тема, про холеру. Ви просите написати докладно про нас 
усіх. Се тема простора, бо нас тепер чимало єсть до описання. У нас тепер живе тітка Саша з двома хлопцями, і хлопці 
ті учаться потроху зо мною, готуючись до «земледельческого училища», вони літами однакові з нашою Олесею (14–15 літ), 
і сеє тріо провадить життя досить веселе. Ще є у нас в гостях 
два чужі хлопчики, тії вже складають тріо з Микосем, або, 
краще сказати, квартет, бо й Дора від них не відступає. Оксаночка поділяється між тріо і квартетом, як може, хоч тримається більше при Олесі, яко людина старшого віку. Вони з Олесею учаться трохи дома, трохи в місті, а все разом виходить 
досить багато. Я учу Оксаночку грати на фортеп’яно, бо вона 
має добрі вушка й лапки. Сподіваюся, що учениця багато переважить свого учителя і буде давати концерти укупі з Зоркою. Дора все строїть плани, як вона буде приймати у себе Маусіка (вона уперто назива його таки Маусіком), яку вона йому 
хату врядить, яке плаття вишиє, «шовкове з золотими квітками», і т. и. Я теж строю плани, ще буйніші від Дориних, та не 
знаю, хто міцніше строїть... Міша не буде у нас на свята, а поїде до Анни Івановни, се він дуже добре робить, а все-таки се 
мені дуже смутно, бо до весни ще страх як довго ждати. Тепер 
стоїть сама бридка зіма з вітром, дощем та ожеледою, дуже 
для мене неприємна і шкодлива, та вже нічого не вражу, — літом будемо настояще жити, а тепер як-небудь перекалатаємо. Я все-таки ще тримаюся не згірше, як на зимову пору, то 
навіть добре, і стараюсь триматися поради одного варшавського лікаря: «Jesć, spać i nic nie robić», остатнього пункту, однак, найменш придержуюсь, бо то вже було б занадто 
нудно, та й без потреби то. У мене, як завжді, багато напочатих робот, і одна другу перебиває, але я навіть се люблю. Я все 
роблю замахи на всякі повісти і драми на громадські теми; 
але — біда моя! — я бачу, що я ще молода-дурна (Hélas! сі два 
слова часто вживаються у нас як сіноніми!), бо часто мене займають такі думки, що не мають нічого спільного ні з громадськими справами, ні з патріотичними думками, а проте 
я забуваю про економію часу і паперу і мушу записувати їх, 
бо вони кажуть, що хотять жити на світі. Можна подумати, 
що я пера з рук не випускаю, так я розхвасталась! Але ж ні, я 
можу писати тілько ввечері, а ще краще вночі, а сього часто 
робити не можна по моїй природі. От і виходить, що з мене 
добрий лодарь, а не робітник. Тілько нащо я стілько просторікую про всякі свої справи, що, може, й не для всіх цікаві, — 
простіть, мені вже й так сором! Краще почати щось иншого. 
Міша питався, чі Ви читали лекцію проф[есора] Кулаковського — «Христиане и римский закон», і якої Ви думки про 
неї? Міша передає мені всякі літературні новинки і просвіщає німецькими книжками по теорії музики тощо; се трошки тяжковате читання, але для мене потрібне. Сам він хоч 
теж читає німецькі книжки, але, здається, менше, ніж посилає мені. Я думаю, що як Ви будете писати листи до мене, то 
буде все одно, якби Ви їх писали до нього, а для мене ще й цікавіше инший раз довший лист прочитати. Се, врешті, як 
Ви уважаєте.
Чі можна вже говорити про літні плани? Для мене тепер 
і весна, і літо стоять в тумані після того, як холера і всяка инша 
біда так мені перекинули цілий сей рік. Чі буде Зоря літом 
в Софії? Яке, властиве, його учення в Паріжі? Трохи шкода 
хлопця, а ще більше Вас, але ж, певне, то йому на добре вийде, 
бо діти завжді краще вчаться в чужих людях, ніж вдома. Раді 
инше діло, бо вона дівчина велика і скрізь може учитись, коли 
хоче, та й запевне від Вас більше навчиться, ніж від болгарської школи. Чому Рада ніколи нам тепер не пише, пора б уже 
відновити знайомість! Та й дядина щось забулися про нас — 
гай-гай! Ліду не маю права займати, бо сама винна перед нею, 
хоч Ви й відплатили мені.
Цілую Вас і милу родину.
Ваша Леся