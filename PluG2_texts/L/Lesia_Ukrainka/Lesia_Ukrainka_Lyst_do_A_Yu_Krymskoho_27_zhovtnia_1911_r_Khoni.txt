

м[естечко] Хони
Кутаисск[ой] губ[ернии], Кутаисск[ого] у[езда]
14.Х.1911
Дорогий товаришу!
Тілько 9.Х отримала я Вашу посилку й листа. Я вже була думала, чи не
трапилось якої притичини з тим клаптиком, але —
tout est bien qui finit bien. A за книжку велике спасибі — я
люблю такі речі, невважаючи, а може, саме через те, що сама
нічого подібного зложити не можу. Тілько мені спало на думку, чи не
слід би Вам трохи залишити арабістику, для ощади
очей, та взятися до якоїсь такої історії, що не вимагала б читання
таких сліпучих матеріялів, як ті арабські. Хіба ж таки
се неможливо змінити катедру? Коли б тілько Ви не взяли сього за
звичайну «добру пораду», а подумали про се гаразд і без
нервів. Инакше — нехай згинуть усі араби вкупі з їх літературою, як
маєте Ви через їх під таким страхом жити. Вони менше
дали добра всесвітній культурі, ніж Ви можете дати своїй країні, і
через те воно, таки по правді казати, таке, як я кажу.
Щодо переломів і т. и., то я сподіваюсь, що Ви не приймаєте
суб’єктивности Йоганни та Оксани au pied de la lettre,
бо краще, ніж хто, мусите знати, яка з того буває кривда живим, не
писаним людям. В Йоганні тілько й є суб’єктивні нотки, що в її
відношенні до учителя — «et tout le reste est de la
littérature»., Можете бути певні, що моя душа ніколи не
жила «в домі Хусовім», инакше вона б давно вмерла. Щодо
Оксани, то життя давало більше натяків на її драму, але ж
тілько натяків, і тут, більш, ніж де, приходяться слова Sainte
Beuve: «Le drame c’est une exagération à propos»; суб’єктивне в ній є,
але остатні роки тут мало винні (хіба тим, що не змінили нічого в сьому
напрямі), і 10, і 15, і 20 літ тому вона могла
б з’явитися на світ, хіба тілько трохи в иншій одежі (єсть навіть
один подібний невикінчений план, що належить, здається, до
1895 p[оку]). Бачите, яка то химерна штука, тая суб’єктивність…
Ключ до неї ось який: я належу до тих людей, що коли бачать
перед очима маленьку хмарку, то їм здається, що сонце погасло, а коли
піймають промінь, то думають, що сонце прийшло
жити до їх в саму душу, тілько чомусь я можу працювати переважно в
хмарний час, а в соняшний роблюся здебільшого нездатною до виявлення
себе в слові (хоч і то не завжді). А крім
того, згадайте: «Brightest in dungeons, Liberty, thou art», — 
давно колись я взяла такий епіграф і з тим же правом можу
повторити його й тепер. Як добре зважити, то перелому я ніколи не
зазнала, хоча, запевне, еволюція була і в мене. Життя ламало тілько
обстанову навколо мене (ну, і кості мої, як
траплялось), а вдача моя, виробившись дуже рано, ніколи не
мінялась та вже навряд чи й зміниться. Я людина еластичноуперта (таких
багато між жіноцтвом), скептична розумом,
фанатична почуттям, до того ж давно засвоїла собі «трагічний
світогляд», а він такий добрий для гарту. Одна моя знайома —
жидівка-сіоністка, людина дуже нещасливого життя — так
відповіла на дивування приятелів з її одваги в прийманні всякого
нещастя: «А где это написано, что я должна быть счастлива?» Хіба ж се
не мудро мовлено?..
Зрештою, життя моє не було убогим, і сором було б мені
плакатись на нього.
Боюся, що коли б ми з Вами частіше та довше бачилися, то
я здалась би Вам монотонною власне через оцю «незломність»,
що тепер Вас так захоплює, — може ж, се просто жіноча провербіальна
живучість («жінка мов кішка — як не кинь, все на
лапи стане» — знаєте?)…
Ваші слова на тіфліському пероні я добре чула і думала:
«Навіщо ся щира людина так мучить себе самохіть?» Я й тепер
не тямлю, що саме заважало нам тоді частіше та довше бачитись. Невже
посміхи Ваших тодішніх приятелів над нашою
приязню? (Ви щось говорили мені про те в Тіфлісі). От уже
можу сказати, що до того преславного пана Qu’en dira-t-on
мені тоді (та й завжді) не було ніякого діла, тим більше, що
він ніколи не надгорожує за подавані йому жертви. Ну, та то
вже tempi passati, a тепер Ви мусите колись приїхати до мене,
власне приїхати, а не прожогом заскочити, як то звичайне.
Я думаю, Вам не буде у мене погано; правда, я не маю ні «жовтогарячих
килимів», ні «кубка з яшми», щоб Вас пригостити,
але ж зате коло мене немає «Хуси», а єсть добрий та уважний
друг, що вміє шанувати і моїх приятелів, і мою приязнь.
Нащо думати про катастрофи, дорогий товаришу? Над усіма нами вони
висять, та, на щастя, ми не знаємо, коли вони
впадуть. От я запрошую Вас у гостину, а чи одміряно мені
стілько життя, щоб я могла «дочекатися того святонька»?
Правда, берлінське «світило» одмірювало мені 15–20 років,
але 5 уже минуло з того часу, остатні 5, може, будуть такі, що
й до життя мало будуть подібні, отже, лишається 5–10 років
більш-менш порядних, а коли й далі ми будемо так, як досі,
бачитися «що 5 років по 3 години», то — скілько се вийде? підрахуйте
сами. Об тім, я можу прожити стілько, скілько Побєдоносцев, на злість
усім світилам, — я ж, кажу Вам, страх уперта. Поки що я тепер маюся
незгірше, як Ви мене бачили. Але
се відколи настала суха осінь (се ж тут найкраща доба). Літом
було гірше, бо все йшли дощі, а раз був і дуже гострий напад,
але не довгий. Зимою навряд чи буде добре, але в Єгипет я
з доброї волі не поїду, хіба родина витягне силоміць. Досить
уже з мене блукання світами, та й радикального воно нічого
не дає — от собі латанина… Треба було в Єгипті вродитись, то,
може, й був би лад, але ж найгірша помилка мого життя — се
що я зросла у волинських лісах, решта все тілько логічні
наслідки. А проте я не згадую лихом волинських лісів. Сього
літа, згадавши про їх, написала «драму-феерію» на честь їм,
і вона дала мені багато радощів, хоч я й відхорувала за неї (без
Гауптмана (так він зве свій «Потоплений дзвін»), але
я не знаю, як би се могло по-нашому зватись. Чи Ви знаєте, що
я дуже люблю казки і можу їх видумувати міліони? а от досі не
одважувалась писати!
Ну, годі, не можна Вам стілько дряпанини читати. Коли хочете, буду
писати до Вас на машині (маю її і часом пишу), але,
може Ви сього не любите? Будьте здорові.
Ваша товаришка Л. К.