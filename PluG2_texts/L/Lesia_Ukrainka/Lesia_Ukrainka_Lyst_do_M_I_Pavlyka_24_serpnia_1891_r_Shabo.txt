
12–24/ VIII 1891
Шановний добродію!
Сьогодні якраз два тижні, як я одержала від Вас листа, а навіть 
не прошу вибачення, що досі не одписала, бо знаю, що і так не 
гніваєтесь, — либонь, вже звикли до мого безладдя в кореспонденції. Перше всього маю Вам казати, що я вже не в Евпаторії і не в Криму, а в Бессарабії, от уже п’ятий день, як я тут. 
Мала я довше зостатись у Криму, але судилося інакше: півтора місяці я жила в Евпаторії і вже починала робитись на людей похожа, але за два тижні до кінця сезону заслабла на тіф
і, ледве що встала після нього, виїхала з Евпаторії, та вже, боючись поворітного тіфу, не засувалась далі в Крим, а присунулась трохи близше до нашої сторони, — власне, опинилась 
у Бессарабії, де сижу тепер над лиманом дністровим, їм виноград і ніби поправляюсь. От і ціла справа. Звичайне, що після 
такого випадку мені з ногою зле, але не настілько, як я думала, 
що буде, та взагалі се був тіф не тяжкий, хоч то для мене досить і такого. Ваш лист я одержала якраз під час тії слабости, 
листа ледве прочитала, а газети могла прочитати аж в тиждень пізніше, хоч і як була на їх цікава. Прикро мені, що бачу 
в Вас в листах завжді такий песімістичний настрій; запевне, він походи[ть] від стану річей, що навколо вас діються, але 
тим гірше. Погано теж, що матеріяльний стан ваших справ 
такий непевний, але сподіваюсь, що помалу все направиться, бо ще таки на світі не сама «капуста головата» зосталася. 
Трапилось мені остатніми часи бачити «Правду» (от чудо!!), 
і навіть мене здивувало, яка вона тепер водяна стала, — наче 
те молоко, що то продають по великих містах. Читала я там 
речі галицьких послів, та навіть мені їх шкода стало, що вони, 
бідні, мусять тепера звиватися, поставивши сами себе в таке 
фальшиве положення; а та безталанна «Правда» ще й мусить 
утішатися ними та хвалити їх! Невже оце так буде калататися далі через цілих шість літ? Шкода, що нігде не можу бачити «Діла», а то б іще краще роздивилася на вашу цілу трагікомедію, хоч вона і не так-то весела, а все ж цікава. «Народ» 
потроху здобуває собі сімпатії таких людей, що я й не надіялася від них такої метаморфози, ну, та в сих справах багато значить ще й жива мова, бо самою літературою часом не багато 
врадиш. Але єсть і тут такі люде, що якби могли, то видали б 
куренду  проти вас, — бачте, однії цензури для нас мало, бо 
ми часто буваємо plus royalistes que le roi, се навіть здавна так 
ведеться в порядних народів. Тепер же маю причини думати, 
що «страх іудейський» ще гірше опанує капусту головату всяку та лицарів телячого ордену, вони-бо сподіваються, що можуть від нечистої сили у печі замазатись, та, здається, даремна надія. Та нехай вони собі тямляться!.. А що вже мені такий 
стан річей обрид! по-моєму так: або жити, або вже вмірати, аби 
тілько не тремтіти та не скніти отак ціле життя. Даремне Ви 
думаєте, що мені тілько й журби, тілько й думки, що моє здоров’я, чі то пак слабість, — якби було так, то ще б жадної біди 
не було, не було б про що й говорити. Тим часом, поки я слаба, 
то Ви будьте здорові!
Л. Косач
Моя адреса: г. Аккерман, Бессарабской губ., селение Шаба. 
Елизавете Ивановне Тардан для передачі мені.
(Тута пробуду до 8 (20) вересня).