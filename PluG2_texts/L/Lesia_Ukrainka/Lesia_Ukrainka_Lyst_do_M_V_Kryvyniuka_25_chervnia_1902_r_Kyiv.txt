
25 (12).VI.1902
Дорогий брате!
Вже три дні, як я в Київі, та тілько сьогодня можу написати 
Вам. Не гнівайтесь, що спізнилася з листом, але я все ніяк не 
могла сама зорієнтуватись в тому, що мені казали, і не могла 
написати через те і Вам чогось виразного. Нарешті зважила 
подати Вам факти так, як їх сама чула, а вивод Ви вже сами 
зробіть. Могла б зробити се і вчора, та подумала, що таки ліпше послати листа з Германії, і через те пождала нагоди (до 
сьогодня), а сьогодня увечері пошлю вже напевне. Простіть, 
коли ся надмірна обережність іритує Вас, але я вже побачила тут стілько надмірної необережности (не тілько в своїх, але 
і в чужих справах, і так поступали навіть люде інтеліґентні), 
що я вже волію впасти в другу крайність.
Отже, так стоїть справа. М[аксим] Ів[анович Мережинський] випущений уже досить давно (тижнів два), діло його ще 
не скінчене, але, певне, воно не дуже серйозне, коли самого обвинуваченого пустили. Та й справді у нього мало що знайшли. З листів деякі були не дуже-то добрі, але, здається, тому не 
придали значіння. У Ваших листах звернули увагу на такі місця: 1) коли буде акція, то всі інтел[ігенти] мусять одностайне 
стати проти ворога, за котрим провин багато (адресат поясняв, 
що тут на меті універсіт[етський] рух і унів[ерситетське] начальство, а не щось ширше, — здається, вони повірили). 2) Що 
треба виставити домагання, аби всі маючі право на життя 
в унів[ерситетських] містах мали право подаватись до унів[ерситетів]. 3) Запитування (неодноразові) про дописі до «Молод[ої] Укр[аїни]» (на се, зрештою, була звернена тілько хвилева 
увага). 4) Обурення, нащо требували слова чести в «благонамеренности» для вступу на казанськ[ий] універс[итет]. Оце і все.
При тому завважили взагалі (властиве, могли завважити, 
каже М[аксим] І[ванович]), що Ви «ліберал і українець», і сказали М[аксимові] Ів[ановичу]: ми знаєм, що Ви сами не дуже 
різкий, але от у Вас всякі приятелі, пишуть все по-українськи 
і т. и…. Ну, більш ніяких даних. Вони нічого особливо не допитувались, і можна думати, що нічого б Вам не зробили, якби 
навіть Ви на той час були тут. Але Ваші приятелі все-таки думають, що Вам небезпечно приїздити через те, що можуть Вам 
зробити перешкоди з пашпортом, як прийдеться потім знов 
за кордон їхати. Крім того, вони не певні, чи за Вами нема там 
у Львові нагляду (негласного) і чи не «замечены» Ви там в чому.
З товаришів взяті тепер двоє, але у них нічого не знайдено, що мало б відношення до Вас. Коли б Вас зачепили, то хіба 
так, з розмаху адміністратівного, бо ніяких фактів проти Вас 
нема.
Отже, міркуйте сами, чи є тут ріск. Я боюся радити, бо в сіх 
ділах не маю досвіду.
Якщо зважите їхати, то не беріть з собою нічогісінько, ні 
навіть лірики жадної (листів), бо читають все чисто і дуже 
уважно. Мої всі листи перечитали і рукописі в цензуру послали, а мене навіть роздягали і всі річі витрушували дуже старанно. Се майте на увазі.
Ваша картка тілько що отрималась, і папа вилаяв М[аксима] І[вановича] (він живе у нас).
От що, може, хутко будуть у Вас два молоді хлопці звідси, 
ґімназісти, то прийміть їх і візьміть під еґіду, щоб не попали 
на яких людей злої волі.
Я, може, через тижнів 3 виготовлю одну роботу, то куди її 
посилати, чи на сю адресу, що тепер (коли так, то підчеркніть 
слово тепер в якій-небудь фразі, а коли ні, то подайте, ніби 
адресу композітора-етноґрафа, чи кого иншого в такім роді). 
Взагалі на случай виїзду, знайдіть собі намісника. Пишіть 
в Гадяч все-таки не дуже одверто, бо я не зовсім певна за секрет моєї коресп[онденції].
Я послала Вам сортімент з Константінополя на розгляд (се 
більш-менш рарітети бібліоґрафічні) і на те, чи не варт дещо 
передрукувати з додатком або й без додатку. Як там «48 рік»?
коли побачимо? Коли готовий, пишіть позітивну фразу з сим 
числом.
Ну, треба кінчать, а то пропущу нагоду. Про справи пріватні вже напишу з хутора, куди їду позавтрому.
Стискаю міцно руку. Кв[ітка] (він тут сидить) Вам кланяється. Окрім папи, я наших ще нікого не бачила.