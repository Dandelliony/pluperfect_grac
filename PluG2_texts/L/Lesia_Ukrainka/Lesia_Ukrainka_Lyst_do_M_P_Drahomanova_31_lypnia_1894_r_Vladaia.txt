
19.VII. 1894, Владая
Любий дядьку!
«Е! я на дереве!» або принаймі під деревом і на горі. Моя лісова душа заспокоїлась, дерева єсть, чагарі єсть — чого ж іще? 
Окрім того, я, en ma qualité de poétesse, знахожу, що Владая похожа на Парнас з різними Гіпокренами і Кастальськими 
потоками. Поток тут дуже славний, він шумить у мене 
під вікном день і ніч, наче велика ріка. Я вже купалася 
в ньому вчора і ще не раз скупаюсь, бо вода не дуже холодна і, 
здається, мені се добре буде. Се добре, бо якби не можна було 
купатись, то прийшлось би мені хутко втікати з Болгарії, а так 
я таки, може, дочекаюся Вас тута. Як же Ви доїхали до Паріжа? Чі дуже було Вам гаряче? Як мається дядина? Я чогось 
певна, що вона в Паріжі поправиться. Поправляйтесь Ви там, 
а я буду тут, я думаю, що тут мусять згинути всякі невралгії та 
инші хвороби, хоч би від самого повітря й води. Тут чогось моя 
натура перемінилась, я почала вставати рано (в 7½ год), раніше Ради і Ліди, і лягати рано (11–12 г.), ходити можу навіть по 
каміннях вгору, як було колись в Новоград-Волинську, так що, 
може, буду й справді «на дереве» (бачите, які мої ідеали тута!). 
Щодо всякої їди, то при Лідіній дотепности і фантазії, можна завжди мати обід-improvisation і вечерю-impromptu, при 
тому навіть вино та чорне кофе маємо. Не знаю, як хто, а я не 
голодна. Правда, се стоїть не мало біганини Ліді і Раді. У Владаї живе якийсь дух миролюбія, бо, відколи ми тут, ніхто ні 
з ким не свариться, тілько один Міка повторює своєї вічне 
«магаре, магарица», але то в щот не йде. Я все брожу і роздивляюсь на околиці і через те до вчерашнього вечора пера 
в руках не держала, дарма що обіцяла багато писати у Владаї. 
Ну, та я ще стримаю свою обіцянку, нехай лиш трохи одійду 
після Софії, — ой, нещасні люде ті, що в ній зостались!
Тут усе добре, тілько що «беткі» жить не дають, ми з ними 
ведемо війну завзяту і сподіваємось, що перемога буде наша.
Мені подобається, що тут є куди прикласти мої імпровізаторські здібности, і я імпровізую убрання хат з папороти, зілля і т. и. Ми всі маємо окромі хати в одному дому, і я тому дуже 
рада, бо та хата, де живе пані Несторова і де ми мали жити, 
мені зовсім не до сподоби, бо то шматок Софії, та й годі.
Бувайте здорові, вибачте за нефілософський лист, філософія десь розлетілась по горам і нетрам, може, через який час 
вернеться, тоді побачимо.
Цілую Вас, і дядину, і Зорю незнайомого.
Ваша Леся