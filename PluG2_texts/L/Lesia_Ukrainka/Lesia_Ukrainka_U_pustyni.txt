У пустині
Сказав Господь: «Мені належить помста!
Той, хто не вірить у дива́ госпо́дні,
Не вартий бачить їх. Поки не згине
Остатній з вас, отруєних зневір’ям,
Не ввійде мій народ в обітованну землю!» — 
Так говорив Господь через свого пророка,
І слово божеє лунало сумно
Серед пустині. Потім наш пророк
Зійшов на гору, щоб здалека глянуть
На ту недосяжну́ обітованну землю,
І більше не вернувся. Ми сами
Зосталися у сій німій пустині.
Тепер куди? На схід? на захід сонця?
На північ? на полудне? Все одно!
Лягти б отут, на сей пісок гарячий,
І ждати, поки вихорь налетить
І нам насипле золоту могилу.
Але дітей, маленьких немовлят,
Їх тілько шкода. Чи на те вродились,
Аби у сповитку пізнати голод, спрагу
І смертю марною загинути в пустині?
Ми підемо пісками навмання,
Приспавши в серці гадину зневір’я,
Одважно дивлячись дочасній смерті в очі.
Чого боятись нам? Палив нам душу розпач,
Котивсь по людях, мов лиха зараза,
І серце розтинав, мов гострий меч.
Умер пророк — на нас мов грім ударив.
Хто наш прово́дарь? Та далека мрія,
Недосяжна́, як марево пустині.
Ми вже покарані. Страшніше покарати
Сам грізний Бог Адонаї не може.
 Ходім! ачей се гіркеє страждання
Нащадкам нашим скоротить дорогу
До ясної і певної мети!
9/IX.1898