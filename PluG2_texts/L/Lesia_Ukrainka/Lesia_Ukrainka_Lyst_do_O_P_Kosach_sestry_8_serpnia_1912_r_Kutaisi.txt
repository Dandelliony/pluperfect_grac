26.VII.1912
Любая Лілеєнько!
Вже чи не тиждень, як прийшов твій лист, а ні Кльоня, ні я 
досі не відповіли. Кльоня тому, що вже знов у роботі і не має 
часу, а я почасті через роботу (переписувала одну довгеньку 
нову річ), а почасті через свій нормально-апатичний стан, 
що з’являється в довгих антрактах межи короткими періодами діяльности. 
Так я і підозрівала, що Кльоня «підводить міну», щоб виправити мене в Єгипет. Коли він писав тобі листа, то не казав, 
про що, але саме в той час якось дуже побивався, що з моїм здоров’ям не ладиться, і все зводив розмову на те, як то зле, що я 
на зиму не їздила в Єгипет. Здається, і ти з ним згожуєшся, що 
то таки для мене потрібно, тим часом я сама далеко не певна 
того, так, як і мій тутешній лікарь. Просто слабість собі потрошку переходить до дальших стадій, бо коли вона за 5 літ не 
вигоїлась, то, либонь, мусить іти вперед, трудно надіятись на 
повний застой. Вже і вік мій такий, коли орґанізмові стає трудніше боротись, — адже се справжня «30-літня» війна його з туберкульозом! Час колись і втомитись. Не бачу я ніякої надії, 
щоб я могла вигоїтись за цю зиму, коли не вигоїлась давніше за 
дві, у Єгипті. Ну, звісно, може, в кращому кліматі менше буде 
моментів загострення, але то вже не так важно — треба бути 
багатою англічанкою, щоб цілий вік ганяти по курортах з якоюсь повільною хронічною хоробою. Можливо, що як ти і Кльоня напосядетесь, то мені таки прийдеться їхати (у Кльоні се 
просто стало якоюсь idée fixe), але я б радила подумати вам про 
се спокійніше і не братися до мене згарячу. Прийміть на увагу: 
1) далечінь дороги і зв’язану з тим втому, 2) спеціфічну курортну нудьгу, 3) неоплатну результатами дорожнечу сеї експедіції, 4) конечність надолужати потім надмірною економією ті 
надмірні трати (я се роблю часто так, що Кльоня і не завважає, 
а все-таки роблю) і, нарешті, 5) трудність зібрати такі гроші. 
Бо хоч ти пишеш, що зібрати їх буде нетрудно, а я думаю, що 
ти трохи помиляєшся, — навряд чи Микось могтиме послати 
тобі 400 р[ублів] і тут же мені 180 (він мені ще зимою послав 20, 
обіцяючи щомісяця по стілько ж посилати, але і не посилає, 
і не озивається, — очевидно, не може посилати). Та чи й по 
правді се, щоб я забірала твої гроші. Он у тебе самої цістіт, і, 
може, тобі ще більше, ніж мені, треба полічитись як слід, щоб 
не запускати хороби (я певна, що якби я перші дві зими замість 
Ялти й Телава прожила в Єгипті, то, може, й була б міцна користь). Мені самій було б приємніше, якби можна було не їхати 
в Єгипет, а замість того ще хоч рік помогти Кльоні справитися з «нормальним» бюджетом, не залізаючи в довги і лихвярські проценти (без моєї помочі се неминуче). Може, він згодом 
якусь ліпшу службу матиме, але тепер, маючи номінально 
150 р[ублів] (а в дійсности 130 p., а то й 91 p., як оці остатні два місяці) плати місячної, — чи не «дерзость» є сама думка про Єгипет, коли вже запаси наші прикончились? Он тепер Александр 
Антонович зопсував собі руку якимсь безумним добуванням крові для аналізу і, певне, мусітиме покинути службу та 
їхати до нас або Ф[еоктисту] С[еменівну] з Марусею знов до себе 
брати (Ф[еоктиста] С[еменівна] і так остатні два місяці сидить 
коло нього в Києві та, може, й довго просидить), чи сяк, чи так, 
то утримання їх усіх трьох лежатиме на Кльоні. Признатись, 
я б воліла, щоб вони жили окремо, бо, крім всяких инших досвідом здобутих міркуваннів, я думаю, що для нас життя «на 
два дома» буде навіть дешевше, ніж на один, де Ф[еоктиста] 
С[еменівна] є господинею безконтрольною (бо проби контроля кінчаються тілько істеріками, а практичних наслідків не 
дають). Посилали б уже якусь виразну, раз назавжді умовлену 
суму, а рештою розпоряжували б, може, так, щоб якось зводити кінці докупи. От, напр[иклад], тепер, без неї, ми тратили по 
150 р[ублів] на місяць (і з того посилали 30 р[ублів] Ф[еоктисті] 
С[еменівні] у Київ), а при їй ніколи менше як 200 не обходилось, 
а не раз і до 300 дотягало. Правда, літом життя дешевше, ніж 
зимою, але ж і ріжниця не мала́… а про «святий спокій» вже й 
не кажу. Я се пишу до того, щоб просити тебе, хоч би і помимо 
єгипетського плану, помогти мені одержати невиплачені пайки від Микося й Оксани, коли буде можливо (тобі се буде ліпше 
відомо, ніж мені, коли саме та можливість настане); з мами я 
стісняюся брати, бо вона ж мені дала позаторік 800 р[ублів] на 
Єгипет «на вічне віддання». Коло 200–300 р[ублів] я рощитую 
заробити (вже виготовлено матерьял, і я не думаю, щоб він міг 
бути неприйнятий), а як витанцюється дальша справа з Сірим 
(хоч я тепер у сьому сумніваюсь), то і ще дещо капне (від нього гроші іменно «капають», а не одержуються нормально). Таким способом, Єгипет не Єгипет, але хоч нормальне утримання дома було б забезпечене, може, й до ліпших днів, а се для 
мене, може б, ще більше значило, ніж Єгипет, бо я б менше сушила собі голову, як та чим прожити, не сідаючи нікому «на 
шию». 
Про́бувала я попросити від Паші ті 200 p[ублів], що він 
винен, але він написав, що саме втратив роботу і сам ледве 
справляється. Ну, що ж на се можна сказати? Ще добре, що не 
зрікається довгу, так, як добрий приятель І[ван] М[атвійович] 
С[тешенко]. Чи не писав тобі Кльоня чого про довг Мані Б[иковської] мені? Коли писав, то даремне, бо я рішучо не хочу 
з неї правити, навпаки, жалую, що сама їй не можу помогти. 
Чи ти не знаєш, де вона? Я знов утратила її з очей, і знов сама 
з того винна. Коли знаєш що, то напиши. 
Ну, і годі поки що про сі матерії. Вже й так моїй золотій 
Лілеї від них досі голівка в’яне. Про иншу «матерію» можна 
сказати: «слава Богу, нічого нового», себто t° рідко нормальна, а все більше 37,2 – 37,5 (вище теж рідко буває, але часом 
і 37,9 траплялось), найчастіше 37,4, — се, властиве, «норма» тепер. Противні ознаки цістіту тепер ніколи не щезають, і не 
раз трудно буває не стогнати, як дуже допечуть (правда, яка 
се капосна, дратуюча річ?). Спина болить часто, але живіт поправився і не виробляє такого, як було зимою, хоча стан уже 
не такий «неуязвимый», як був колись. Самопочуття ліпше 
від зимового, є деяка здатність до роботи, тілько чомусь саме 
в часи нормальної t° часто почуваюся так слабо, що ні до чого 
не можу взятись; мені якось аж дивно се. Все-таки, якби не той 
цістіт, то було б іще незле, хоча моє життя зовсім теремне — 
з хати на балкон, з балкона в хату, ото і всі «ходи», чи, точніше, 
«лази»… але я вже неначе звикла так. 
Чи Михайло тепер з тобою? Спитай його, чи одержав він 
мою посилку і яка її доля спостигла. Ти писала, чи посилати 
журнали й газети, то журнали прошу, а газети, може, ліпше 
не посилати, бо як їх прочитати одразу дуже багато, то можна 
зовсім запаморочитись. Ще чи нема в тебе «Історії Літер[атури]» Єфремова, як є, то, будь ласка, пришли. Мама давно обіцяла, та вже, видно, у неї загубилась книжка, чи що. 
«Злоба дня» у нас тепер — сподівання відповіді на Кльоніне прохання про перехід у Донщину або на Кубань. Як справа 
вигорить, то матимем на 1000 p. у рік більше і, може, виліземо 
з клопоту, а ні, то вже знов «главоболіє» почнеться. Та, либонь, 
раніш як восени, не виясниться справа. 
Дуже мені любо, що Михальо мене не забуває. Правда, ми 
з ним «друзі дитиньства» (як він ще був «тюсіня ненесенька» 
і «вутятко леленьке»), а таких друзів треба пам’ятати. Добре, 
якби він мені написав листа, коли йому не дуже ліньки, бо я 
ж йому таки написала, хоча я й лінива (але, значить, ще не 
дуже, а трошки). Цілую міцно тебе, і його, і другого Михаля, 
коли він з вами. Пиши, як твоє здоров’я, чи минула вже халепа. Кльоня вас цілує. 
Твоя Леся 