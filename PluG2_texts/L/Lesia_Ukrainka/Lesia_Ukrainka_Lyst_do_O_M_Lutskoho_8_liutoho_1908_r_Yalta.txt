
(Лист через помилку почато до т[овариша] Пачовського, 
але в справі т[овариша] Луцького) 
Ялта (Крим) 
Дарсановская ул[ица], д[ача] Терещенко
26.І (8.ІІ).1908
Високоповажаний товаришу!
Про справу т[овариша] Луцького писала вже мені Кобилянська, та вона забула додати, в якому саме місті мешкає тепер т[овариш] Луцький, відписати ж їй самій я тоді не зібралась, бо 
саме була хора, та й не думала, що се так дуже нагальна справа. Тепер боюся, чи не запізно прийде моя відповідь, бо хоч 
відповідаю зараз, як отримала Вашу картку, але ж отримала 
я її кружним шляхом — via Київ — Ялта, а в Росії почти express 
нема, то вже мусимо підлягати обставинам. 
Ото! почала я писати листа до т[овариша] Пачовського, 
а раптом дочиталась, що треба його направити до Вас, шановний товаришу Луцький. Ну, то нехай все буде до Вас і попереднє. На жаль, рукопису Вашого у мене нема, бо я його 
послала вологодцям, з Вашого дозволу, вкупі з иншими 
скриптами, а вологодці мені жадного з тих скриптів не вернули, бо то звичайне так робиться в Росії. Шкода, що Ви мені 
тоді ще не зазначили, що скрипт Вам потрібен назад, — я би 
дала його переписати і вернула б оріґінал Вам. Та вже тепер 
не поможе. Є хіба такий спосіб: як маєте кого знайомого в Києві, то нехай він Вам спровадить той вологодський збірник (се 
можливо) і там будете мати Ваші твори. Я сама того збірника 
ще не маю, а в Ялті його ніяк здобути. Ще могли би Ви написати у Вологду до д[обродія] Івана Харламова (видавця збірника), 
але се навряд чи добре, бо Вологда далеко і з нею кореспондувати з многих причин загайно. Та, певне, скриптів у Вологді 
вже й нема, бо збірника друковано в Петербурзі. 
Дуже мені прикро, що не можу Вам чогось приємнішого написати, але сподіваюсь, що не будете мене винуватити за се. 
Все ж і при сій нагоді мило мені висловити Вам свою [вдячність] за привіти, не раз надсилані од Вас мені, і взагалі за 
Вашу уважність до мене, виявлену в свій час. 
Простіть, що такий якийсь лист нефоремний вийшов, — 
се я вже здичавіла через свої вічні хороби… 
Вітаю Вас сердечно.
Леся Українка