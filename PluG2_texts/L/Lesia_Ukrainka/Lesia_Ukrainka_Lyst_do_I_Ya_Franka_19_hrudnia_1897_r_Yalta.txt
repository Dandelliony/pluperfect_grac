
Ялта. Екатерининская ул., д[ача] Лищинского, кв. № 12
(така моя адреса на всю зиму і весну)
7.ХІІ.1897
Високоповажаний добродію!
Вибачайте, що не хутко відповідаю на Вашого ласкавого листа, але ж я його одібрала тілько сьогодня (7 дек[абря] ст. ст.), — 
кружну путь він мав: через Київ на Ялту!
Даремне гадаєте, що наш публіцистичний контроверс 
мав такий фатальний вплив на мої відносини до Вас. Я завжді вміла відрізняти публіцистику від пріватних справ. Отже, 
редакція «Літ[ературного] Вістн[ика]» не зробила помилки, 
попросивши Вас сповістити мене про засновання сього журналу, бо навряд чи хто инший з її членів був би мені симпатичніший від Вас.
В нашому контроверсі (pour en finir!)  вразило мене особисто тілько слово «недобросовісно»,  я навіть хтіла у  свій 
час проти нього протестувати, але той час пройшов мені в таких тяжких фізичних обставинах, що було якось не до протестів навіть. Тепер я думаю, що се й краще, бо слово по слові ми могли б ще й справді посваритись, — ми обоє поети, gens 
irritabile,  як відомо, я дуже рада, що сього не сталось.
Я сама хотіла було написати до Вас з поводу чутки про скасування «Житя і Слова»,  але не знала Вашої адреси, тілько 
що збіралась допитуватись її по людях, як прийшов Ваш лист.
Невважаючи на радісну звістку про засновання нового 
«Вістника», мені все-таки жаль «Ж[итя] і Сл[ова]», було в ньому дещо таке і дехто такий, якого вже в «Вістнику» не буде… 
Звістка про скасування «Ж[итя] і Сл[ова]» була мені сумна 
не тілько з загальних, але й з особистих причин: зникало поле 
для моєї праці! Правда, ще раніше тії звістки я якось не знала, 
чі одкрите се поле для мене після того, як… etc. До «Зорі», якою 
вона була остатні роки, я не мала сімпатії, отже, «так зостала я 
ошукана, немов птах над моря водами»… Тепер же я маю тілько подякувати за честь, яку зробили мені Ви і Ваша, чі то пак 
наша, редакція, запрошуючи мене до роботи, та й взятись до 
тієї роботи так завзято, як тілько дозволить мені моє зрадливе здоров’я.
Для початку посилаю вірші:  не здивуйте з їх монотонности, — адже я тут «на засланні», а вкупі зо мною і моя муза!
Щиро вітаю Вас і Ольгу Федоровну. 
Завжді прихильна до Вас Леся Українка