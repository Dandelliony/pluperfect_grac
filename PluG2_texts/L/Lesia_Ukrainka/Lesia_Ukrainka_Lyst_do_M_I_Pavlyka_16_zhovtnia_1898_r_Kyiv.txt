
4–16/Х.1898
Шановний друже!
Користуюсь нагодою написати Вам, але вибачайте, що пишу 
так погано, — може, Ви й не відчитаєте того. Сама не знаю, 
чого воно так, може, того, що холод такий надворі і в хаті, що 
аж руки закостеніли! От вона — «русская зима!» бодай її…
Найперше про біографію: привезу Вам її сама в січні, і будемо разом редагувати. Одразу я сподівалась, і так писала Вам, 
що матиму багато матерьялів, а тим часом вийшло, що дістала 
я тілько пачку його лекцій по літературі, почула кілька оповіданнів про те, що я і сама більш-менше знала, і — більш нічого. До брата його мені не радили вдаватись, бо, кажуть, вони 
були посварені здавна і сливе не зналися. Більше близьких родичів нема, а, напр[иклад], Дегени знають його з тих часів, 
коли і я вже була з ним знайома. Просила я ще літом одного 
його універсітетського товариша прислати мені які спомини, 
але досі не маю «ні одвіту, ні привіту». Навіть того не можу довідатись: коли вродився, коли де учився etc. Отже, мушу змінити план роботи і замість біографії (властиве, нариса біографії) напишу хіба свої власні спомини та й годі. Ражу Вам ще 
вдатись до Людмили Мих[айлівни],
чі не написала б вона 
споминів, бо вона його добре знала ще студентом і вони були 
великими приятелями. Я думаю, вона не відмовить. Я б їй 
сама написала, але од Вас то вигодніше і скоріше буде.
Я чую, що те все має друкуватись перше в «Вістнику», а потім вийде окремою відбиткою, отже, коштуватиме недорого, 
каже п. Ф[ранко], рублів з 25. Ті гроші я зберу запевне. Може, 
Ви досі лаєте мене, що я не виготувала тії роботи на роковини 
смерти М[иколи] В[асильовича], але ж, далебі, то не від мене 
залежало, все я надіялась, що зберу повніші відомости, а тим 
часом тілько збаламутилась тим.
Тепер от що: Вам розкажуть, що сталося з «фондом Драгоманова» і чому він тепер недосяжний для нас. Дуже се шкода. Книжки такі, як «Рай і Поступ» etc., конче потрібні тепер 
уже й на Україні. Там до Вас мали приїхати люде від H. C. Ж. 
(Вам, може, й противні тепер сі ініціали?) по сі книжки, не 
знаючи того, що наклад уже весь розійшовся. Коли б можна 
було їм хоч по одному примірнику тих книжок дістати, а вже 
по новому році, може, що-небудь врадимо з виданням.
Матиму на той час дещо і свого до друку, оце тепер почала 
писати одну брошурку на політ[ичну] тему, а крім того, час 
би вже мені видати другий збірник віршів (хоч, певне, там 
і перший досить обрид книгарським полицям!), тілько вже се 
трудніше, бо ненавижу такої роботи, як збірання, переписування і т. и., я занадто лінива для того. Однак годі про плани, 
бо ще ніхто не знає, як вони справдяться.
У вас в Галичині, як мені казали, розійшлися було чутки, 
що ніби я от-от вміраю. Не журіться, ich habe zähes Leben, і так 
хутко світ мене не позбудеться, дарма що надо мною медицина експериментується, мов над морською свинкою чі кроликом. Тепер я досить здорова, так що, може, й операцію вдасться зробити, — на сьому тим часом кінчаються мої «мрії про 
особисте щастя».
Я чула, ніби Ви оце були дуже слабі, але сподіваюся, що то 
вже запізнена звістка і що досі Ви вже знов поправились.
Не пропускайте нагоди писати до мене, від вас там тепер 
люде часто їздять сюди, а я рада б частіше знати, як Вам ведеться. Будьте здорові!
Щиро прихильна до Вас
Леся Українка