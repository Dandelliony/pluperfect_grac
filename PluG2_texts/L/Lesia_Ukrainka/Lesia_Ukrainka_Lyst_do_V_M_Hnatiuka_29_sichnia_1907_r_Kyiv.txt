Шановний добродію!
26-го травня 1906 року від адміністрації стверджено статут 
Товариства «Просвіта» у Київі, яке має допомагати розвиткові української культури і першим чином просвіті українського народу його рідною мовою, працюючи в Київі і в Київській 
губернії (§ 1 статуту). Товариство се вже заходилося, на підставі § 2 свого статуту, уряджувати в Київі бібліотеку, читальню, 
книгарню, музей і видання популярно-наукових книжок. 
Звичайно, українська бібліотека в Київі, центрі культурного життя россійської України, матиме вагу загальнонаціональної інституції, коли буде змога зробити її багатою. Таку 
саму вагу матиме й музей коло «Просвіти», до якого вже пожертвувано дуже коштовну етнографичну колекцію та инші 
річі; що ж до видавництва, то воно в усякому разі матиме значіння для цілого народу, а не для самої тілько Київщини. 
З сих причин Товариство «Просвіта» сподівається, що в своїх заходах матиме поміч не тілько від киян, а й від усіх, як членів, так і не членів Товариства, хто спочуває справі культурного відродження й просвіти українського народу, і в тій надії 
Товариство вдається до Вас, шановний добродію, зазначуючи 
при тому головні форми, в яких може тая поміч бути поданою.
1) Товариство просить дарувати книги до бібліотеки, яка буде 
відчинена до публичного вжитку і міститиме в собі книги 
всіма мовами та з усіх одділів літератури наукової й красної. 
В бібліотеці має бути й музичний відділ, до якого Товариство 
просить присилати ноти (ноти до співу можуть бути з текстом 
на всіх мовах). В ідеалі се має бути національна бібліотека, яка 
служитиме не тілько для звичайного читання, але й до наукових праць та до всяких інформацій. Тому Товариство просить присилати всякі книжки, всіма мовами, не тілько такі, 
що мають загальний та сучасний інтерес, але й спеціяльні та 
давні видання. Між иншим, Товариство приймає з подякою 
пам’ятні книжки, статистичні збірники, календарі, давні періодичні видання (хоч би й порізнені) і т. и. 
2) Товариство просить присилати до музею всякі речі, які 
мають інтерес: а) етнографичний (напр[иклад], народні вишиванки, тканки, убрання, по́суд, музичні струменти, писанки, 
моделі хат, возів, струментів і т. и.), б) історико-археологичний
(старосвітські портрети, малюнки, документи і всякі стародавности), в) природничий (напр[иклад], палеонтологичні знаходи, кістяки, гербарії, мінералогичні колекції; різні препарати і т. и.), г) педагогичний (малюнки, альбоми, всякі колекції 
і т. и.), д) артистичний (картини, статуї, фотографичні знімки і т. и.). 
3. Товариство запрошує всіх, хто орудує українською мовою, 
до складання популярно-наукових книжок сею мовою, до переробляння і перекладу таких книжок з инших мов. Щоб надати праці порізнених людей організований, планомірний 
характер, Товариство просить тих, хто має взятися до складання такої книжки, повідомити Товариство, яку саме тему 
він вибрав або яку книжку взяв до перекладу чи перерібки. 
Тим, хто не має сам вибраної теми, Товариство охоче допоможе в виборі теми (вже опубліковано до загального вжитку список тем) і покаже джерела до складання орігінальної книжки 
або первотвори, гідні перекладу чи перерібки. 
Кореспонденцію і дарунки Товариство просить присилати 
на його адресу: Київ, Бульварно-Кудрявська, ч. 10, кв. 6. Товариство «Просвіта».
Тов[ариш] Голови Л. Косач
Секретарь Д. Дорошенко