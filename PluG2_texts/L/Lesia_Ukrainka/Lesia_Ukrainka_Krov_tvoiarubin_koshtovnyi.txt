Motto: «Дурак — красному рад».
«Кров твоя — рубін коштовний,
Кров твоя — зоря світання,
Кров із серця для поета
Надгорода і придбання».
Так поету люде кажуть.
Звик він вірить у дурниці.
І радіє крові з серця,
Наче царській багряниці.
Мудрим людям достаються
Поцілунки, лаври, квіти,
А поету на потіху
Все кріваві самоцвіти.
Люде всьому знають ціну,
В них ніщо не гине марне,
А поету, як і дурню,
Що червоне, те і гарне!
2.II.1897