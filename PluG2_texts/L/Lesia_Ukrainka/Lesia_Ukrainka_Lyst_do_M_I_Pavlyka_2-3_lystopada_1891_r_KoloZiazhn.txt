
20.Х
Високоповажний добродію!
Вразила мене Ваша звістка про дядька, так вразила, що ніякими словами сього не списати! Я, справді, до сеї пори зовсім не думала, не знала, щоб се було так серйозно і безнадійно. 
Тепер же я не знаю, як я ще на світі живу, бо в тяжчому стані 
душі я, здається, не була ще ніколи. Не знаю, що б я дала, щоб 
тілько се лихо минуло, як прикрий сон, яким воно мені часами здається, якби мала два життя, то їх би не пожалувала. Даю 
слово, що як був у мене тіф, то я була в десять раз спокійніша 
при думці о смерті, ніж тепер. Тепер в мені живуть дві людини, одна живе й займається різними дрібницями, а друга тоне 
в якомусь хаосі жалю. Не можу я ще ніяк попрощатися з малою надією, що, може, і з сього безвиходного положення єсть 
який-небудь виход. Мамі я нічого не казала, бо не можу, не 
маю сили навіть заговорити з нею про се. Як буде потім, — не 
знаю. Тепер тим часом нікому нічого не кажу. Та й нащо? Мамі 
туди поїхати ніяк не можна по многим причинам, а найбільше 
через те, що сам дядько заборонив їй сеє, ще бувши біля Відня. 
Він боїться, щоб йому не пошкоділо таке зворушення, і, певне, 
має рацію. За сім’ю його нема що боятись, бо не дадуть їй загинути.... Ні, як хочте, я не в силі повірити зовсім... Ви не ображаєтесь за се, я знаю. Може, Ви сподівались від мене більш 
філософського відношення, але даремне, се вище моєї натури. Ні, справді, лихо в світі одмірюється надто великою мірою. 
Не розумію, як я могла ще недавно так журитись своїм маленьким власним лихом, мені навіть сором тепер за свій колишній настрій. Нащо я колись Вам те все писала? Не треба нікому жалю завдавати, бо єсть його кругом надто і надто багато.
21.Х. Однак треба одповісти на ваші питання. Я знахожу ідею жіночої газети дуже доброю. Окромий збірник річ 
тяжка і дуже одірвана, в журналі може бути більше сістематичности і постійности. Я все-таки думаю, що і се видавництво краще було б вести на товариські гроші, так було б навіть 
справедливіше, і разом з тим була б якась гарантія права всього товариства на видавництво. Одній людині або двом тяжко 
вести на свої гроші, бо між нами багачок нема. Не зовсім ще 
розумію, як, власне, думають ваші люде підтримувати нове 
видавництво. Що Ви і нова газета, певне, будуть взаємно 
доповнюватись і контролюватись, в тім я певна, бо мені рух 
жіночий в Галичині представляється тісно злученим з рухом 
вашої партії, таж серед якої иншої партії галицької він навіть 
не може знайти грунту. Мені чомусь видається, що нова газета 
буде більше літературною, ніж політично-громадською, отже, 
ви одно другому ніяк заважати не можете.
У вас тепер, здається, література зовсім виключена, і я, 
власне, не знаю, навіщо посилаю отсі «слова», певне, через 
те, що вони вже з тиждень як переписані для «Нар[оду]», мама 
радить їх послати, а я не маю причини не зробити по її раді. 
Одно тілько прошу, якщо, може, маєте се друкувати, то надрукуйте або обидва «Що?», або ні одного (або скасуйте власне 
моє), инакше мені ніяк не випадає. Про жіночу газету мама напише свою думку просторіше, мені позвольте на сьому скінчити, нехай вже решта до другого разу, тепер не пишеться. Ще 
от що: пишіть мені все по правді, як доси писали, може, що нового почуєте про дядька, не бійтесь мене вразити, бо вже гірше 
вразити мене ніхто нічим не може. Якби я мала право перестати жити, то б перестала. Будьте здорові.
Л. К.
Пишіть, як маєтесь. Я б хотіла хоч Вас бачити здоровим. Що, 
власне, з Вами робиться?