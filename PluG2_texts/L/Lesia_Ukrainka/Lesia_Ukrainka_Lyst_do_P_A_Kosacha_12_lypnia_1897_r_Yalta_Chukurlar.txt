
Ялта, Чукурлар, 30.VI.1897
Любий папа!
Я не писала тобі окроме через те, що все одно ти, напевне, читав мої листи до мами, а трудно було б написати щось нового в  двох листах, разом написаних. Тьотя Єля, здається, написала тобі про наші матеріяльні обставини. Я  скажу, що 
у  мене єсть тепер 70  р. (рівно) і  мені мусить стати їх щонайменше ще на місяць. Мені дуже непріятно, що на подоріж 
і на перше устройство я стратила так багато, але тепер життя ввійшло «в колею» і «розуму купувати» вже не треба, отже, 
гроші будуть тратитись з більшою економією. Скоро повинні 
приїхать Міша  і Шура,  а якщо вони не приїдуть, то я найму собі з 14-го іюля одну хату з платою 20–25 рр., а коли вийде 
так, що можна буде зостатись на осінь, то, може, переїду звідси в Алупку (там осінью нема тих вітрів, що бувають тут в той 
сезон), і хоч там буде дорожче, ніж тут, та все-таки я думаю, 
так як і тьотя, що за 150 р. я можу і там прожити 1 ½ місяця, 
т. є. від 15 авг[уста] до 1-го окт[ября]. Я знаю, що осінній сезон 
прийшлось би поскучать, бо вже я жила б сама, але я згожуюсь з Сапєжком, що се було б добре для мого здоров’я. Ось 2 ½ 
тижні, як я в Криму, і вже бачу, що поправилась, за остатній 
час навіть уже не втомляюсь так «невыносимо» (именно невыносимо!), як в перші дні тутешнього пробування і як то було 
увесь час в Київі. Я не думаю, що я тут вилічусь, — коли б се 
було можливе при помочі тілько Крима, то се вже досі случилось би, — але я певна, що я тут наберусь сили і крові на той 
случай, коли прийдеться їх трохи виточить при помочі Сапєжка чі кого иншого. Врешті, може, і сей 5-й акт драми чі комедії одсунеться на довший час, якщо моя нога підправиться 
тут настілько, що не буде мені робити таких різких скандалів, 
як торік. Тим часом вона все-таки ще нагадує про себе, але вже 
не пухне і коли й болить, то сьому єсть завжді виразна причина: спіткнусь, натружу абощо. Запевне, стараюсь сього не робить, але ж часом не встережешся.
Рано тепер ще говорить, що я думаю робить зимою, у мене 
єсть багато планів, та всі вони ще в хаотичному стані. Запевне, 
ні одного з них я не почну проводить в життя без твоєї згоди 
і поради, але написати про них ще буде час. Скажу тілько одно, 
що мені не хотілось би бути сю зиму в Київі, се мені було б «во 
многих отношениях вредно».  Згодом напишу більше, тепер 
занадто жарко — в тіні 25°, на сонці 50°, ну, яке ж тут писання?! 
Хотіла ще написать Оксаночці, та нехай вже простить — до 
иншого разу. Цілую міцно тебе, Оксану і Юрка. 
Твоя Леся
