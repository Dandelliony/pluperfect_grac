
24. Субота
Люба мамочко!
Ми вже отримали обидва твої листи, а ти вже, певне, отримала наші. Прости, що я написала тобі другого листа не так хутко, як би слід було, але ж поки не поприходили Пуцові учителі 
і не набралось ніяких фактів, я не могла писати, бо знаю, що ти 
терпіть не можеш «лірічних» листів, безфактовних. Ну, приходять уже всі Пуцові професорі, і Пуц вчиться дуже ретельно, 
не забуваючи при тім і моїх уроків: історії та німецької мови. 
Старається таки! Так він настроїв себе на учений лад, що навіть намагається йти зо мною сьогодні на публічну лекцію хімії в універсітет, ну, що ж, нехай іде, нехай привчається до 
лекцій універсітетських. Намагався він двічі, щоб іти в театр, 
але я не пішла, — рано ще, нехай колись потім, та й не за тим 
ми сюди приїхали, щоб гроші на театри розпускати. По гостях 
не ходимо, — були тілько ото в початку тижня у Лисенків та 
у Борецьких, а більш нігде удвох не були. На «Літ[ературу]», як я вже писала, ходила я сама. Там було багато людей 
(до 20-ти), обсуждали modus діяльности на сей рік, визначили роботу для популярної літерат[ури] тощо, — врешті, я тобі 
розкажу, як приїдеш. Читав Кононенко довгу повість, шкода тілько, що вона скучна і тенденційна до остатньої крайности (á la Чайченко!) і до збірника йти не може. Старицький 
читав вірші Стешенка (посвята Люді!), вони дуже лірічні, але 
мені здаються надто риторичними, хоч і красивими, — деякі образи неясні і нелогічні, як то у нього часто. Читано теж 
Стеш[енка] переклади з Беранже, — гладко і гарненько написані, але не знаю, наскілько близькі, бо з французьким орігіналом їх не звіряли. Стеш[енко] нікого не хоче приймати до себе 
у спільники при перекладі, і се велика його помилка, бо йому, 
більш ніж кому, потрібна щира і детальна крітіка і поміч, 
а сього ціла громада не може дати так, як одна заінтересована 
в ділі людина. Приходив до мене Слав[инський] і приніс «Атта 
Троля»— оце почну переписувати. Думаю, що до Нового року 
виготовимо книжку. Думаю припосудити Спіліотті до Мюссе і Гюго — він уже взяв у мене Мюссе, казав, що спробує щонебудь перекласти, — побачимо!
Ну, однак я все про возвишенні речі, а ти, певне, вже сердишся, що я не одмовляю на твої питання. З пальтом я ще пожду, може, до твого приїзду, бо мені в моєму не холодно тепер, та й не хожу я багато по дворі. Хусточку виправлю від 
Стар[ицьких], я думала, що Людя і Стеш[енко] мені її принесуть, — вони мали вчора увечері бути у мене, та чомусь не були, 
може, завтра прийдуть, то й принесуть. До «голоти» й до Науменка, може, піду завтра, а, може, й ні, скоріш, що ні, бо я 
не знаю, від чого се залежить, тілько мене тепер ніяк не бере 
охота бігати по Київі, і я стараюсь не ходити нікуди, хоч всетаки приходиться ходити то на Крещатік, то в бібліотеку тощо 
мало не щодня.
Мик[ола] Вас[ильович] обіцяв мені помогти владнати 
справу, — як саме, розкажу тобі, коли побачимось.
Репутація учащихся так встановилась за нами, що коли 
прийшов Слав[инський] з «Атта Тр[олем]», то Варвара прийняла його за мого учителя і досі в сьому певна.
Учителям я гроші поплатила, і вони, здається, з того довольні. «Варвара калужская» з нами дуже добре управляється, варить добре і на вечерю завжді зоставляє, не робить нам 
жадних прикростів і шорсткостів, як то часто роблять міські 
служниці з дуже молодими господинями. Варвара була днів 
три слаба, але тепер вже зовсім одужала, була у неї якась нестравність, усилена ще якимись торішніми холерними каплями, що їй дала з ласки своєї пані Барська, ті каплі так застромили Варварі живіт, що прийшлося лікаря кликати, бо 
у неї був жар великий і рвоти раз по раз. Ну, та тепер вона вже 
знов ходить на базар (а то ходила її сестра) і знов сміється своїм оптімістичним сміхом. Дивлячись на неї, я ще більш прихожу до переконання, що оптімізм і песімізм залежать найбільш 
від темпераменту, бо, напр[иклад], Варварі (коли знати її 
біографію) зовсім нічого так постоянно сіяти... Як мені досадно, що тобі Борецький написав того листа! От уже непрошене 
усердіє! Він би подумав хоч те, що живе ж його сім’я з ним цілий вік і досі ще вся жива. Ми з Пуцом жадних бацил не боїмось і були б дуже недовольні зміняти ради сього домівку, як 
радить Борецький. Одеколону і духів можна однак купити, — 
«се не вадить», каже Пуцик. Пуц поводиться поважно і справно, — я починаю думати, що з нього вийде колись порядна 
студентка. Ах, мамочко, — «gdybym miała dwanaście córek!»…
Але, слава Богу, у мене не буде ні одної. Тим часом викеровую 
сама себе коли не на професора, то на «світлого підпірника нашої літератури», читаю des bons auteurs, пишу «Одинака», 
і набрала на себе роботи стілько, що на всю зиму стане. Один 
мені жаль, що я не знаю, як буде з моїми англійськими уроками! невже і тепер я не осягну свого давнього бажання?! тоді 
вже опущуся на саме дно песімізму... Подла та Бялковська!..
Заходила до нас Ольга Ант[онівна] з дітьми (на хвилинку) та Борецький сам. От і всі наші прийоми. Не думай, що ми 
закрутимося у «виру», я до сього не допущу, я тобі се обіцяла. 
Хто бачив нашу хату (Ольга Ант[онівна], Бор[ецький] і Бялковська), дуже її хвалить, видимо, вона всім подобається.
Ну, коли ж приїде до нас папа, коли ти приїдеш і з ким? 
Якби вже скоріше!....
Пуц завтра писатиме, сьогодня йому нема часу. Я напишу 
теж Уксусові і Кахоті, а тепер хай вибачать, хочу одправить 
скоріш листа. Цілую всіх міцно і прошу писати про все дрібно-дрібненько. Цілую тебе найбільше.
Твоя Леся
Пуц мене трошки слухається і не робить мені жадних прикростів, як було часом дома. Видно, почуває, що «тепер же 
нас дві!»....