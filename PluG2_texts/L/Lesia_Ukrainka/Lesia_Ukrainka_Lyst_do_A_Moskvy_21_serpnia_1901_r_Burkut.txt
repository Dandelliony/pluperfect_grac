
Буркут, 21.VIII.1901
Високоповажана пані!
На превеликий жаль, я трохи запізно отримала листа, отже, 
при найкращому бажанні тяжко було б мені дістатись до Вижниці на 23. Звідси так не можна, що «сів та й поїхав», а треба 
ще розпитатись за фіру, замовити її, та щоб вчасно приїхала 
і т. и. До того ж переїзд сей зробити за один день було б мені до 
небезпечности трудно, і не знаю, в якому стані з’явилась би я 
з дороги на концерт. Я сюди їхала три дні, з довгими відпочинками, а й то була змучена до краю. Шкода, що не знала я сього 
раніше, була б инакше врядилася з виїздом, а так я собі заміряла виїхати 30-го с[ього] м[ісяця] і десь так за 3–4 дні дістатись до 
Вижниці, та, певне, прийдеться-таки так і зробити, бо лікар 
мені не радив занадто спішитися з гір. Може, шановні краяне 
будуть ласкаві відсунути концерт на той час, а як се неможливо, то прошу вже Вас, шановна добродійко, передати їм мою 
велику подяку за ту надзвичайну і нічим від мене не заслужену честь, яку вони мені складають. Народня справа запевне 
лежить мені на серці, і коли вже не сужено мені прислужитись 
їй своєю особою, то постараюсь якось надолужити роботою, 
а привітним буковинцям я завжді готова служити словом 
і ділом, оскілько се в моїй силі. Прошу не брати за зле, що висилаю листа, а не ставлюся сама на 25, — далебі, на се нема 
фізичної можливости при тутешніх обставинах і при моєму 
здоров’ї, приїхати ж так, щоб все одно спізнитись (могло б статись, що я тілько на 26 поспіла б до Вижниці при буркутському 
стані річей), то не варто, тоді вже все одно і в вересні прибути.
Так чі инакше, душею я завжді з тими, що так щиро виявляють свою прихильність до моєї невидної та незначної праці.
Щиро здоровлю Вас і шановних краян, що підписані на 
листі.
З найглибшим поважанням
Леся Українка