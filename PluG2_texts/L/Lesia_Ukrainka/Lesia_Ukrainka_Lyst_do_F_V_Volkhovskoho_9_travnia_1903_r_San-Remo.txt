
San Remo, Villa Natalia
9.V.1903
Шановний добродію і земляче!
Посилаю Вам решту перекладу. Скінчила я його таки тоді ж, 
як думала, та переглянути не було часу досі за всякою всячиною, а потім я зважила перше діждатись листа од Вас, та тоді 
й посилати. Так і роблю. Дуже рада, що догодила перекладом. 
Ще, може, попрацюємо вкупі.
Ваші «пункти» передам товаришам, а сама теж подумаю 
і напишу свої уваги, тілько не зараз, бо і часу бракує, і нездужаю (безсоння заїдає!), і настрій якийсь розтріпаний: отримала звістку, що сестру арештували в Петербурзі. Хоч, здається, справа її пуста (сходка) і хутко мають би то, на її думку, 
випустити, а все прикро an und für sich думати, що рідна людина в чортівських лабетах сидить… Та вже такі часи!
Думаю між 15 і 20 сього місяця бути в Празі, варто б Вам під 
той час написати до мого товариша, то буде і до мене. По 
20-м буду у Львові і залагожу Вам справи з газетами і книжками. З газет ще випишу Вам видання «Поступ», не такто революційне, а більш просвітно-демократичне (для селян), 
але, може, Вам воно придасться.
По історії України є дещо популярного, — котре путніше, то 
пришлю Вам, хоч, правду кажучи, зовсім путнього мало. Має 
вийти (певне, сього літа) брошюрка Цегельського, власне, 
«Історія України» з соц[іал]-револ[юційного] погляду, та й я 
маю зладити історію селян під царями російськими (головно, історію панщини, рекрутчини та податків і відношення до 
того всього, свідоме і несвідоме, царів з їх маніфестами), політична історія буде там займати другорядне місце (найбільше 
зачеплю Палія, і Мазепу, і Гордієнка, Петра і Катерину,
та те панство, що продавало і купувало Україну «даже до дне 
сего»). Хотіла б зладити сю книжку, поки я ще по сім боці, та се 
ще як мої груди і нерви звелять… Будьте ласкаві, ні про сей мій 
план, ні пізніше про моє авторство нікому не говорити.
Скілько мені відомо, доброго укр[їнсько]-руського словаря 
нема. Я чула, що мав вийти сього року. Поганеньких є скілька. 
Можу Вам їх вислати з Києва, на яку схочете адресу.
З польських попул[ярних] історічних робот дещо було порядне в виданні «Swiatlo», але і там український елемент історії лишився дуже в тіні. Запитаю галичан соц[іал]-дем[ократів], їм краще знати. Ваш проект про два нариси історії 
України і Польщі подам товаришам, сама тим часом не берусь, 
бо не маю способу зібрати потрібні матеріяли і не знаю, коли 
матиму. Я тепер ще непевна себе і надовго вперед не загадую.
Пишіть мені в Прагу або Львів (Michael Pavlik, Lubelska 
Unia, 5, Lemberg,
 для п[ані] Лесі).
А тим часом бувайте здорові.
Л. У.