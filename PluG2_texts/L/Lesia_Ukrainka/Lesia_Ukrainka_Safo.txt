Сафо
Над хвилями моря, на скелі,
Хороша дівчи́ на сидить,
В лавровім вінку вона сяє,
Співецькую ліру держить.
До пісні своєї сумної
На лірі вона приграє,
І з піснею тою у серці
Велика їй туга встає:
В тій пісні згадала і славу
Величну свою, красний світ,
Лукавих людей, і кохання,
І зраду, печаль своїх літ,
Надії і розпач… дівчи́ на
Зірвала лавровий вінець
І в хвилях шумливого моря
Знайшла своїй пісні кінець.
Село Колодяжне. 1884 року, 3-го ноября