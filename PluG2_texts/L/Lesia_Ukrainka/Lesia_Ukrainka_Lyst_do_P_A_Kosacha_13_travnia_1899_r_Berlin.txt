
13–1/V.1899
Любий папа!
Тілько що збіралась тобі писати, як прийшов твій лист. Спасибі, що ти мені пишеш, хоч, далебі, я не заслужую, по правді 
сказавши. Я так мало тобі писала за увесь сей час! Ти, я знаю, 
не сердишся, але все-таки се погано з мого боку. Одно оправдання, що я взагалі мало пишу, хоч остатніми часами вже 
куди краще «владію пером», бо вже можна сидячи писати, а се 
багато значить, тілько все-таки часто одно письмо по три дні 
пишу — трохи трудно, а трохи лінуюся, а часом втомлюсь, то 
й робить нічого не хочеться.
Вчора зробили мені пов’язку не гіпсову, а просто з крохмального бінта, се вже, певне, буде остатня, бо апарат мені вже 
заказаний в середу (три дні тому назад) і тижнів через півтора, кажуть, буде готовий. Дуже чудно, як здіймають мірку для 
апарата, роблять гіпсову модель ноги, так що апарат буде вже 
именно «як улитий». Казав бандажіст, що апарат буде стоїти 
70 марок. Бергман казав, що апарат треба буде носить місяців 
6. Як буде готов апарат, то я ще мушу тут пробуть тиждень чі 
півтора, щоб добре випробувать і щоб, в потребі, могли тут поправити все, що буде недобре. Так що приїхать додому ми не 
можемо в перших числах мая, а хіба що в середніх, десь так перед Ліліними роковинами, коли, певне, вже всі наші збіратимуться в Гадяч.
Рахунків тепер не посилаю, бо ще хазяйки їх не позводили 
(остатній, який вони дали, ми тобі послали), а Бергман тепер 
виїхав на скілька днів з Берліна, так що прийдеться ще трохи 
з рахунками пождати. Я думаю, що для залагоження всіх рахунків, певне, треба буде зо 2000 марок.
Тепер тут досить добра погода, і я часто виїзжаю гулять. 
Сьогодня просто олімпійська погода, Ліля оце поїхала в Потсдам (се час їзди звідси) з одною сусідкою-землячкою подивитись на резіденцію, там має бути дуже гарно, вернеться, певне, по обіді. А я збіраюся їхати гулять з служанкою, не ждучи, 
поки вернеться Ліля, хочеться побути в городському саду, 
поки сонце так гарно світить, подивитись на розмаїту німоту, 
як вона «добродетельно», по-фамільному гуляє і життям утішається; сей вид завжді наводить на оптімістичні думки.
Хожу я тепер все ще дуже помалу, але вже можу ходить 
тілько з палкою, ні за кого не держачись, положим, як держусь, то йду лучче, але можу і сама, тілько не багацько. Тут 
у нас такий довгий корідор, як буває в гостінніцах, то я можу 
по ньому тричі пройти, і се моє звичайне гуляння щодня, навіть в ті дні, коли виїзжаю. Нога від ходьби не болить, а часом 
від сидіння, тілько Бергман каже, що се нічого і що я повинна 
старатись менше лежать, а більше ходить і сидіть, а що боль, 
певне, ще з пів року буде озиватись, бо такі операції, зв’язані 
з ортопедічною виправкою, надовго зоставляють боль. Та нехай там собі, як знаєш, що се тілько тим часом, то якось і не 
досадно, тим більше, що і боль невелика. Пріятно, що Бергман нікуди не посилає на літо, обридло-таки мені волочитись 
по курортах, а так поїду собі в Гадяч голубів їсти, і благо мені 
буде. Досадно, що ти мусиш все літо в Київі сидіти! Хіба б не 
можна хоч на місяць вирватись? А то так ми з тобою знов мало 
що будемо бачитись?
Шкода, що, як ти кажеш, дом в хуторі не буде до кінця 
іюня скінчений. Але ж я думаю все-таки, що, властиве, я могтиму там одразу поселитись з кимнебудь, признаться, мені 
сього більше хочеться, ніж сидіти в самому Гадячі, дуже я тут, 
серед камінного Берліна, заскучала за лісом, таки лісова натура обзивається.
Чі не занадто ви собі клопоту задаєте з кіньми і т. и.? коли 
се, власне, для мене, то справді не варт було, бо я думаю літо 
сидіти «безвиїзно», а коли й їздити, то на човні, а не кіньми.
Ну, я ще хочу Дорі приписати, а Ліля тобі, то треба кінчать, 
а то лист тяжкий буде. Міцно цілую тебе, маму і людоньків. 
Знакомим привіт.
Твоя Леся