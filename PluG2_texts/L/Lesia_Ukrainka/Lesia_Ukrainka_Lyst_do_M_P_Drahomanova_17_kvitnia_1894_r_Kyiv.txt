
5.IV. 1894
Дорогий мій дядьку!
От уже сей раз то зовсім не по правді Ви мені докоряєте. Мені 
здається, наче Ви не зовсім вірите, що я Вам писала ще листа, 
окрім отриманого Вами, але ж се правда, і не моя вина, коли 
мама загубила того листа, чі забула про нього (бо не знаю, чим 
іншим об’яснити те, чому вона не послала його в свій час). Я ж 
сей рік завжді відповідала Вам в час, а инший раз і писала, не 
ждучи від Вас листу. Тепер от позавчора я отримала від Вас 
листа і оце пишу, написала б і раніше, але були обставини такі, 
що я нічого не могла писати сі два дні, якби Ви їх знали, то згодились би, що справді мені було не до писання. Але що було, 
те минуло, і минуло щасливо, то й нічого писати про нього. 
Те, що Ви пишете Олесі про слав’янське та европейське серце, 
здається, направлено і проти мене, але ж я завжді уважала, що 
любов без діл мертва, і ніколи не думала, що досить мати «добре серце», аби обійтись без всього иншого. Ви не зовсім справедливі до слав’ян, — згадайте свого старого друга! Невже 
у нього серце гірше европейського? Моя любов більш актівної, 
ніж пасівної натури; я не буду Вам писати різних фраз про се, 
а тілько докажу (і, може, хутко) иншим способом. Тепер же не 
буду відповідати докорами на докори, а постараюсь так вести 
діла, щоб між нами сей прикрий елемент зовсім і назавжді 
зник; я його не люблю, — та й хто його любить?
Не знаю, чому не пише мама до Вас, я на неї нападуся за це 
дуже, як приїду додому. Вона нам часто пише, і з листів видно, що у них все гаразд, «як не може бути (краще)», мовляли 
наші волинякі. Бач, спробував би їй хто 2 місяці не писати, задала б гарту!... Я дуже рада, що Ваше здоров’я трохи поправилось, може, воно літом і ще поправиться, може, й голос вернеться, але ж він Вам вже раз вернувся. Після потрійного 
плевріта, може, хоч кому пропав би голос на який час. Я звикла вірити в весну та літо, і мені думається, що вони мусять 
знов поправити Ваше здоров’я, що розстроїла зима. Мені зима 
було теж так розстроїла здоров’я, що я вже й по світі не могла 
ходить, а все більш лежала та думала, як то прийдеться їхати 
додому, коли тут ходити погано, а їздити ще й гірше. Дуже я 
було утомила свою ногу то ходінням, то писанням, то малюванням (мені шкодить, коли я сижу за столом зігнувшись), а то 
й так перехід від зими до весни буває завжди для мене критичний. Тепер, коли сонце пригріло як слід по-весняному і коли 
я покинула на який час все, окрім тілько англійської мови, то 
знов поправилась настілько, що і хожу як слід і до роботи знов 
можу забіратись. Та от і заберусь як слід, приїхавши додому. 
Даю слово, що Vernes буде зовсім викінчений і переписаний 
на святах; якби я не була тут так занята і так слаба, то він був 
би вже давним-давно скінчений, а то мої товариші... хай простить їм Аллах, коли може.
Правда, трошки вони помогли мені, але ж тілько трошки. 
Тепер же, коли я вже беру справу на себе, то й відповідаю сама 
за себе, се значить, що Vernes буде скінчений до мая.
Шкода мені, що я не могла побачити «Заздрих богів», та, 
може, і «Рай і Поступ» не хутко до мене приб’ється. Але ж 
він, певне, вийде в світ, бо хоч Ваш видавець і вісить в повітрі, 
та не буде ж він вічно вісити, бо його банкір мусить же об’явитись, а що листів не пише і звісток не подає, то се з банкірами 
часто случається. Я думаю, що до того не може дійти, щоб Ви 
сами ще мусіли виручати свого видавця. Нехай він трохи потерпить, ачей, не розірвуть кредітори, дадуть хоч Великодня 
діждати та паски свяченої попробувати, а там, дивись, може, 
і доля воскресне. Будете писати, будете й друкувати, — «Ще 
наша доля не загинула!» — мовляв один мій старий друг, — ми 
з ним все один одного потішаємо такими афорізмами. Будьте певні, що я Вам не покину англ[ійської] мови, не на те я її 
вчилась, щоб так хутко покинути. Я куплю собі словаря і книжок та так наштихуюся за літо, що хоч в Англію і то не страшно. Не знаю, як в Англію, але куди-небудь за границю в гори я 
таки, може, зберусь сього літа, чогось мені здається, що там 
краще можна поправитись, ніж по наших варварських, хоч 
і дорогих, Кримах та лиманах. Мені все лікарі провадять, що 
вся моя біда в малокровії та в нервности, а якби не се, то з моєю 
ногою можна б жити в згоді, хоч зовсім бути такою, як у людей, вона не може, в ній є укорочення і хронічний вивих, бо всетаки в ній кості вже не так стоять, як треба, і сьому порадити не можна. Але як не судиться в заграничні, то треба вже 
хоч у гадяцькі гори їхати, а то в наших волинських нідерландах дуже вже плаксивий клімат. А коли Ви думаєте вибіратись 
в Паріж? Ви жалкуєте, що я не писала Вам нічого про тутешнє життя, але се того так вийшло, що, властиве, не було такого життя, щоб про нього було цікаво писати і читати. Заносилося було на різні редакційні спілки, але при тому показалося 
стілько крутійства з боку різних русько-укр[аїнських] братів, 
що не знаю, як кому, а мені то й згадувати про сі спілки бридко. Я не можу звикнути до такого «братерства», що ходить єзуїтськими дорогами. Я плюнула і на ті «Дзвінки», і на їх редакторів. Досить з мене їхньої лайки (я писала, напр[иклад], від 
имені товариства, а мене за те лаяли «анонімним писакою» — 
от і звичаї европейські!), як схочу лаятись, то се й дома є з ким. 
Я вже й так уважаюся тут за enfant terrible, бо прийшлось мені 
раз показати незалежність думки при меценатах та при батьках України — бідна вона з такими «батьками» правдянського 
толку. Страх, як вони грають такими словами, як «толерантність», «моральна тіранія», «патріотизм», «українство» і т. п., 
обертають їх на всі боки, як сами хотять. У них, напр[иклад], 
«толерантність» вимагає миритись з клірікальними виданнями «Просвіти» і навіть підтримувати їх, а коли хто намовляє 
своїх товаришів до якого иншого видавництва, то се вже виходить «моральна тіранія»; для них видання «Ист[орических] 
песен А[нтоновича] и Д[рагоманова]» здається дуже патріотичним ділом, а инші видання самого вже Д[рагоманова] — 
антипатріотичним. Коли хто каже, що він не признає «Житій 
святих» для народа, то се вже у них «нетолерантне відношення до людей з релігійними переконаннями»... Одним словом — логіка! А вже що у них значить слово «українство», то я 
не беруся роз’яснити, бо те, що я чула на сю тему, зливається 
в моїх думках в хаос такий, що з нього жаден бог світа не створив би. Напр[иклад], инший раз людину виноватять в проступку проти «українства» за те, що вона мало ходить в гості 
до тих, що уважають себе українцями par excellence, і, знаєте, сей проступок дуже великий, від нього недалеко вже й до 
«ренегатства». Якраз недавно одного мого друга мало-мало 
що ренегатом не прославили за те, що не всім «столпам» новорічні візіти поробив і не всіх з іменінами поздоровив. Тілько 
щоб бути справедливій, то треба сказати, що таку мірку вживають і люде иншого напрямку. Так, напр[иклад], так звані 
«політіки» (хай мене грім уб’є, коли я знаю, в чім виражається їх «політіка»), коли знають, що хто-небудь ходить в дві-три 
українські господи, то вже вони рішають a priori, що се, певно, 
якийсь «вузький націоналіст» і навіть пропащий «культурник» (а у них се погибельний термін!). Таким способом часом 
буває, що один і той самий чоловік одночасно має славу і «вузького українофіла», і «ренегата-зрадника»... Aber «es ist eine 
alte Geschichte». Ви єї знаєте, може, краще мене. Я думала, що 
тут винна кружковщина в тому, що люде видумали собі таку 
чудну мірку для політичних переконаннів, але ж мій друг 
(той самий, що мало не попав у ренегати) каже, що тут і кружковщини настоящої нема у сих людей, а єсть тілько у кожного з них mania grandiosa в великій степени, именно кожний 
з них думає: «Létat c’est moi», ну, а звісно, коли хто не поважає 
такої людини, то чинить сим справжній Hochverrat. Не знаю, 
може, сьому й правда.
Окрім сих людей, одержимих mania grandiosa, єсть ще багато людей, що мають, здається, за прінціп речення: «Куди кобила, туди і лоша» (ся фраза була раз виголошена в формі тоста на одному патріотичному вечері), і вони-то й складають 
«громадську опінію», звісно, так, як їм кобила прикаже. Єсть 
инші люде, инші товариства, що менше певні в собі і більш 
уважні до чужої репутації, але ж вони не складають «громадської опінії», бо раз, що їх мало, а друге, що вони сим не займаються, маючи багато роботи коло своєї і чужої науки та коло 
різних «вузькопрактичних» річей. Сі инші товариства ще по 
більшій часті в початку, так сказать, в ембріоні, і через те про 
них не можна ще нічого рішучого сказать, бо вони ще й сами 
не знають, що з них вийде, але можна все-таки думати, що 
вийдуть люде, бо вони все-таки мають людські ідеї, добрі заміри і ні краплі крутійства, а до того не знаходяться ні під чиєю 
ферулоюV, так що мають свою волю в своїй хаті, у нас же се 
багато значить.
Ну, годі однак на сі теми, бо вже пора мені кінчать, а треба ще про инше поговорить. От тільки ще Вам один приклад 
правдянської етіки: один «високоповажний» був з своїм другом меценатом на одній зборній компанії, де случайно повелася розмова не дуже приємна обом друзям (сьому були винні 
обоє enfants terribles), після сього через якийсь час «високоI Манія величності (франц.).
поважний», спіткавши господаря хати, де збіралась та компанія, говорить йому: «Дуже шкода, що ви допустили до такої 
прикрої розмови, бо от мій друг міг би дати Вам грошей на видання укр[аїнського] збірника, а тепер, звісно, не дасть». Треба при сьому сказати, що ніхто тих грошей і не просив. « “Все 
куплю”, — сказало злато», та не знаю, чі станеться по його 
слову...
Ви недовольні, що я послала до «Ж[итя] і С[лова]» такий нецікавий матерьял, але Фр[анко] просив у мене, власне, сього.
Не знаю, чі буде цікаво, як я пошлю туди пісні баладного змісту (теж сирий матерьял, бо довести до пуття я не вмію)? Міша, 
певне, міг би написати й краще, але він тепер дуже занятий, 
вчиться до екзаменів, а разом з тим він лаборантом при фізічному кабінеті, так що часу як відмірено.
Як Ви думаєте, чі моя поезія такого сорту, щоб її триматися 
хоч одною рукою, чі краще поступить по раді одної маминої 
байки: «Як ліра грає поганенько, її покинути швиденько!»
Я цікава знати Вашу думку. А propos (чі краще sans propos), — 
чі був де надрукований мій «Брюс»? я нічого не знаю про нього.
Ви питали колись про Сердешного, — се дуже молодий 
хлопець (20 л[іт]), не конче освічений і дуже погано вихований, 
до того ж під міцною правдянською ферулою, — що з нього хотіти? Врешті, він, може, ще вилюдніє, як підросте.
Ну, бувайте здорові, а то я розбазікалась без краю. Та скажіть мені яке добре слово.
Ваша Леся
Чі знаєте, що «Зоря» і «Дзвінок» вже заборонені в Росії? Се для 
них великий підрив.
Пишіть мені в Колодяжне, бо ми хутко їдем туда, от, може, 
10-го апр[еля].