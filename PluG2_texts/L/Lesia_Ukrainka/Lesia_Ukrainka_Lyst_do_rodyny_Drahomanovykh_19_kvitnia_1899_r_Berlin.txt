
Berlin, Johan[ne]sstr[asse], 11
19.IV
Любі мої дядино, Радо і Лідочко!
Ви вже простіть, що я так всім заразом пишу, але я боюсь, що 
як почну збіратись писати всім окроме, то знов довгий час 
мине. Я тепер пишу тілько недовгі листи, і се, може, сердить, 
але нічого не поробиш, бо инакше приходиться три дні писати (от і тепер один початий лист лежить третій день!). Властиве, у мене тепер великий прогрес: я вже встала з ліжка і можу 
трошки ходити по хаті без особенної болі, тілько хожу я з гіпсом на нозі (т. є. він доходить у мене вище талії і робить мені 
пресмішну фігуру), се мене дуже утомляє, так що увечері я 
дуже рано мушу лягать спать і вже не можу рукою порушити від втоми. Пишу все лежачи, бо сидіти довго не можу, заважає гіпс, та й голова ще не звикла по-людськи держатись, я 
всього три дні як встала. Мені багато краще в остатні дні з тої 
пори, як знято Streckverband («вытяжение» — дуже прикра ортопедічна перев’язка): нога по ночах не болить і спати можна. 
Морфій, бром, сульфонал et toute la boutique de diable зоставлені в спокої. Бергман знаходить мій стан добрим і нормальним, тілько, звісно, поправка моя має йти все nach und nach,
т. є. слимаковим ходом. Мені ще згодом мають робити апарат, 
в якому я, певне, ще довго ходитиму, поки дійду до справжньої самостійности. Думаю, що, може, ще з місяць пробуду 
тут, поки одважуся їхати додому, а може, й більше.
Спасибі тобі, Лідочко, за «Légendes», я давно їх отримала і прочитала, але була такою свинею («выражаясь литературным слогом»), що навіть досі не подякувала тобі за їх і за 
Ваніну брошюру. Одно оправдання, що мені тепер «закон не 
писан»…
Впрочем, «литературные выражения» сами по собі, а то 
таки й трудно було писать: поза була дуже невигідна, а настрій і ще гірший, — не хотілось показувать малодушіє, отже, 
оставалось тілько мовчать. Тепер я вже бачу, що моя видумка 
їхати сюди і робить операцію не була дурною, я нарешті в сьому певна, а поки я не ступила додолу, я все ще с[у]мнівалась, чі 
не вбита часом моя остатня карта, бо справді се була остатня!
Лілія моя приїхала зовсім не слаба, так тілько трохи заморена — багато занімалась дома — та й то вже тепер оджилася. 
Папа завжді способний трошки перебільшувати наші напасти. Врешті Ліля про себе і свої вражіння напише сама, а я вже 
скінчу, бо треба ще декому написать, поки є енергія.
Цілую міцно Вас всіх, мої дорогі. Як би я хотіла заїхати звідси до вас, та, видно, вже не прийдеться — не стане сил й фінансів. Ще раз цілую вас.
Ваша Леся
P. S. Мінцес більш не приходив, видно, поїхав у Норвегію, чі 
куди там він ще збірався. Шкода, що він так спішився, не вспів 
навіть толком нічого розказать.
Що се так обідили Болгарію, не запросили на мирну конференцію? Я за неї ображена.
У нас в Росії таке робиться, що аж читать неприємно. Як 
начитаюсь про Фінляндію та про студентські справи, то аж 
додому нема охоти їхать, аж стидно німцям в очі дивитись, як 
згадаю, що то ж я «русская подданная», — навряд чі і Мікіна 
лояльність устояла б, якби він був тепер «гражданином нашего обширного отечества»… Міша з Дерпта пише jammervolle 
Briefe з поводу тамошніх справ, і всі росіяне знакомі якісь 
пригнічені. Цікавий контраст з «жизнерадостными» німцями, з їх енергічним життям, ще більш розбуженим, відколи 
соц[іал]-демократи виступили вільно на арену. Ах, краще мовчати про се…