
11.ХІІ
Моя люба дядино!
Перше всього скажу, що Зоря здоровий. Противне хлоп’я не 
написало Вам, поки мене не було дома! Тепер оце він в гімназії, 
прийде, то, може, напише, а ні, то і не буду його ждать, бо і так 
мене вчора даремне затримав, збірався писати листа, а тимчасом як сів за якусь задачу, так і просидів, аж поки спать було 
пора.
Зо мною справа так: Бергман сказав, що операцію треба 
зробить і щоб я приїздила в Берлін після 7-го января ст. ст. Так 
я і зроблю. Він казав, що боятись нема чого і що навіть нога 
подовшає після операції. Значить all right! я дуже рада, може, 
справді скінчиться оцей «безконечник». Мама раніш казала, 
що хоче теж їхати зо мною в Берлін, певне, і тепер вона рішить 
так, тілько я ще про се нічого не знаю, її ще нема в Київі, і на 
листи мої ще нема відповіді. Коли ми обидві виїдемо, то Ліля 
буде жить в Київі з дітьми, так що вони не будуть без нагляду, 
ба навіть Ліля краще начальство, ніж я.
Ваша правда, що не слід би писать багато, та що ж, коли я 
не вмію вдержатись в границях, от і тепер маю багато роботи, а коли скінчу її?.. Драма моя не надрукована, може, вона 
увійде в збірник, що тут хотять видати в пам’ять Котляревського. Оце я переклала її «по-русски», завтра пошлю в цензуру. Про переклад «До світла» я тим часом ще не могла 
розпитати, бо сі дні не вихожу з хати, трохи простудилась дорогою та й охрипла, отже, хоч се і пусте, а хочеться скоріш вернути голос, то вже пересижу в хаті, бо надворі здорово холодно — воно і пора! Досі було все тепло або мокро, а оце тижнів 
півтора взявся мороз.
Обіцяла я Вам «основательного» листа написать, та хто 
знає, чі вдасться це зробить до самого виїзду в Берлін, аже 
до нього зосталось тілько місяць, а тут стілько літературної 
роботи набралось, що я, здається, об’явлю себе банкротом! От 
і зараз треба братись до писання на строк. А завтра вечер занятий, хочеться в сімфонічний концерт піти. Діла!
Ще обізвусь до Ради, та й засяду. Цілую міцно Вас і всю 
родину.
Ваша Леся