
20.VII
Дорога дядино!
Видно, справді вам зосталась в пам’яті лілова блузка, коли Ви 
такі добрі до неї, що пам’ятаєте її просьбу. Спасибі Вам, що 
згадали написати «чирюсам» з дороги. Сподіваюсь, що Ваша 
подоріж була добра до самого Паріжа і що Ви там скинули всі 
софійські слабости. Щодо мене, то я тут дуже добре маюся 
і владайське життя іде мені на користь. Ми з Радою ходимо по 
владайських планинах і маємося в найкращій приязні. Рада, 
видно, добре пам’ятає Ваші наставленія, бо дуже толерантно 
і філософськи відноситься до різних дрібних прикростів і невигод, які, звісно, часами трапляються. Ваня був у нас у Владаї 
двічі, оце сьогодні недавно пішов у Софію (тепер 9-та година рано), був він у нас з тим знаменитим Ал[еко] Константіновим, — щось мені сей пан не сподобався, якесь у нього поводіння грубе і не конче приємне. Врешті, Бог з ним.
Пані Несторова і Мінцеси тута, здається, устроїлись добре. Мінцес найняв собі верхового коня і сливе щодня їздить 
в Софію і робить нам гречність, відправляючи наші листи, 
возячи нам книжки і т. п. Але се не позбавляє і Ваню від порученнів, — здумайте собі, він мусить мені купувати черевики 
і при тому старатись не показувати, що він сього терпіть не 
може! Героїзм, вартий надгороди! Ліда хазяйнує завзято. 
Хазяйнування в Владаї річ дуже поетична, бо вимагає багато 
фантазії, не мало її потребувалось і для убрання хат, але ж зате 
у нас тепер справді нічого собі. Я потрошку увійшла в норму, 
почала читати, і писати (принаймі листи), і навіть шити, чого 
вже давно не було. Се, певне, від того, що тут нема такої пекельної спеки, як в Софії, хоч все-таки досить гаряче, от тілько сьогодні холодніше, бо сеї ночі дощ ішов.
Шкода, що Вам треба було їхати в Паріж, то б ми могли 
добре провести літо тут вкупі всі. Але вже нічого робить, тепер можна думати хіба про те, чі то ми з Вами ще зобачимось 
тута? З Олесіного листа до мене мені здається, що вони з мамою неначе заміряються їхати за границю, тоді, либонь, треба буде мені рушати додому, бо вони раньше мого приїзду не 
рушать, — ажеж і я поїхала «на пробу», мовляла Оксана. Але се 
все дуже непевно, треба ждати дальших листів.
Пересилаю Вам лист мами і Олесі.
Скажіть дядькові, що я тепер і на крилах літаю, і на чотирьох лапах лажу (перше в переносному, а друге навіть в буквальному смислі) — се одне, а друге те, що Ренан при всій 
його історії, крітіці і пр. і пр. все-таки піп, і се йому шкодить. 
А тепер бувайте здорові всі троє та споминайте мене якими 
хочете словами. Цілую Вас міцно.
Ваша Леся
Мені було трапилась сумна пригода, — загубила часи! але хазяїн, спасибі йому, знайшов їх на планині, і я зосталась жива.