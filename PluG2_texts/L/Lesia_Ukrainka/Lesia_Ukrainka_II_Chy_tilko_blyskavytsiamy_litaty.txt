II
Чи тілько блискавицями літати
словам отим, що з туги народились?
Чому ж би їм не злинути угору,
мов жайворонка спів, дзвіночком срібним?
Чом не розсипатись над чорною ріллею,
мов дзвінкий дощ, просвічений промінням?
Чом не заграти ко́лом танцюристим,
мов ті листочки, що зриває буря,
мов діамантові сніжинки в хуртовину?
Чи тілько зірка тим ясніше сяє,
чим темрява чорніша вколо неї?
Чи тілько в казці вироста калина
з убитої людини і чарує
усіх людей сопілкою дивно́ю?
Чи тілько в казці лебідь умірає
не з криком навісни́ м, а з любим співом?..
26.VIII.1900