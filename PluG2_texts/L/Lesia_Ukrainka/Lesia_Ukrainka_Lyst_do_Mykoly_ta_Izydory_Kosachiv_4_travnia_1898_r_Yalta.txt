

22.IV.1898

Любі мої Микось і Дора!

Вибачайте, що пишу Вам обом разом, — Ліля і Оксана розкажуть
 вам, як я тепер розлінувалась, то Ви, не беручи з мене
прикладу, вибачте мені. Спасибі Вам за листи, я була дуже
рада їм, шкода, що ви не можете писати частіше. Я не сподівалась,
 що тобі, Микосю, найлегша буде грецька мова, — об неї
багато гімназістів зуби ламають. Таки видно, що ми з тобою
еллінського роду. Ти, Дорочко, певне, хутко в Колодяжне
поїдеш, то напиши мені звідти непремінно, я вже давно нічого
 про Колодяжне не чула. У вас тепер, певне, всі, як і тут, говорять
 про екзамени. У нас у домі єсть хлопчик, що збірається
держать екзамен 15 мая (Ліля і Оксана знають сього хлопчика
), тепер він розривається між учебниками і Жюль Верном,
аж мені жаль його. Один мій бувший ученик приніс мені недавно
 «в знак уважения и благодарности» черепашку рожеву,
 таку, що шумить завжді, і шишку з кедра ливанського, се,
може, Вам здається пустяком, але тут гімназісти дуже дорожать
 черепашками і збірають з них колекції. Сьогодні я ходила
 дивитись на море у великий вітер, воно було гарне і зелене
зовсім, як трава.
Сьогодні в пристані стояли дві міноноски, я згадала, як
тебе, Микосю, якісь гімназісти колись так назвали, але вони
брехали, бо ти зовсім не похожий на міноноску.
Бувайте здорові! Иншим разом ще напишу. Цілую міцно
вас обох, і маму, і Зорю.

Ваша Леся