
San Remo, Villa Natalia, Corso Cavallotti
2.XI.1902
Любиї мої!
Вчора ввечері (в 5 г[один]) приїхала я в С[ан]-Ремо, та вже не 
могла зараз написати, бо не випав час: поки розложилась, повечеряла і т. и., то вже й спати схотілося з дороги. Та й тепер 
не писатиму довго, бо ще втома подорожня не минула. Хоч 
їхала я з чималими остановками, а все-таки, поки людина не 
встановиться на стало, то щирого спокою не має. Як я писала 
зі Львова, так і виїхала, пробувши тілько один цілий день і дві 
ночі. Там було холодно і сніг ішов, отже, хтілося скоріш утікати, тим більше, що справ не було багато. Бачила я там Богдана Комарова, що вже ходить до Льв[івського] універс[итету], — 
постаршав і споважнів так, що я аж не пізнала його. У Відні я 
жила у брата і братової Кобилянської. Пробула аж чотирі дні, 
бо перший день через втому нікуди не ходила і пів дня проспала (дуже тепер тісно в австрійських вагонах, так що спати зовсім неможливо), другого дня була неділя, отже, скрізь 
все було зачинене, навіть до Nothnagel’я даром проходилась. 
В понеділок записалась у Nothn[agel’я], але в чергу не попала,
а попала тілько в середу. Nothnagel мені сказав, що я ще не зовсім видужала від катару і що добре роблю, їдучи в S[an] Remo, 
бо все одно, певне, прийшлось би зимою виїхати, приписав 
мені tiocol і другі ліки (що звичайне при слабостях в легких 
приписуються), розказав, де я можу гуляти в S[an] Remo (якраз там, де я живу, на східнім березі), а де ні, і дав записку до 
мого лікаря з якимись наставленнями. Отож віденське світило дивиться на мене трохи менш оптімістично (хоч і каже, що 
я таки можу радикально поправитись), ніж швейцарські. Хто 
зна, котре з них має рацію, а може, і всі, бо, може ж, я при виїзді звідси літом була в ліпшому стані, ніж тепер, після дощового, холодного літа і осени та після нервової втоми, на яку ми 
всі маєм чимале право сього року… Все-таки і Nothn[agel] каже, 
що стан мого здоров’я нічого собі (passable), тілько що на його 
ще не можна зовсім впевнятись, а треба таки ще стерегтись.
Справила я у Відні і всі літературні справи, записалась в бібліотеку (будуть сюди посилати книжки за 2 G[ulden]
 в місяць, 
з пересилкою на мій щот), запевнила собі посилку безплатну 
газ[ети] «Zeit», (куди мене запрошено співробітницею), 
була у писательки Delle Grazie,V, ну, словом, все, що треба, 
справила. Та ще і в «Burgtheater’i» V на найновішій п’єсі була
(буду про неї писати, то слід було піти). В середу рано виїхала з Відня. У Венеції на сей раз не спинялась (проїхала повз неї 
вночі), в Мілані спинилась на 5 год[ин] (від поїзда до п[оїзда]), 
щоб записатись в бібліотеці італьянській, і вже нігде там не бігала, нічого не оглядала, бо я вже й так там двічі була, та й цікавостей там мало. В Генуї переночувала, щоб не в’явитись до 
Садовських серед ночі та не збивати тривоги, а виїхала вдень 
і отож у 5 г[один] вчора була тут. Тут літо ще куди не скінчилось і всі мешканці Villa Natalia возяться в саду, копають, садять, поливають. Путя збірається сьогодня купатись в морі, 
бо гаряче (+25°), всі ходять в батістових блузках і солом’яних 
шляпах. Після віденської мокрости і туману се вдвоє приємно. 
Взагалі проти Австрії мені Італія, а надто Сан-Ремо, здається «дома», — тут і тепліше, і привітніше і природа, і люде. Всі 
мене прийняли як рідну. Хата у мене та сама, що й торік, і все 
по-торішньому.
Всі вам кланяються. Кінчаю, пора. Цілую міцно, міцно 
всіх!
Леся
(Як мається Оксана? напишіть скоріше.)