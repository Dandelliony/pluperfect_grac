
Berlin, N[ord] W[est], den 17–29.I.1899
Милая моя Лілія!
От нарешті добрались ми до Берліна, тілько сьогодня. Були 
у Бергмана, не застали його дома, виїхав кудись, але завтра 
має вернутись, отже, завтра знов буду у нього і, може, виясниться вже все. Тим часом, здавалось би, нема чого й писать, 
але от сижу сама в отелі, то все одно нічого кращого не видумаєш, як писати листи. Мама з Мішею пішли бродить по Берліну (іменно — бродить, бо на вулицях ляпотнява страшенна!), 
а я бродить не можу: проклята нога наостанку робить мені 
скандал, так чогось розболілась, аж не можна самій і через вулицю перейти, сливе так, як було позаторік перед вприскуванням, — чі її дорогою розтрясло, чі лихо її знає!
20.І (1.ІІ).[18]99. Перебили мені писання на півслові, а потім 
я вже не могла зібратись докінчить його. Спустилась елеватором вниз, в читальний зал отеля, і, поки наші ходили по Берліну, читала газети і писала, тілько сього початого листа не взяла вниз і через те не докінчила, бо згодом пішли обідати, а там 
поїхали до Бергмана, котрого перший раз дома не застали, потім, посидівши знов у читальні, подались в Deutsches Theater
дивитись на «Fuhrmann Henschel» Гауптмана. Німці грають чудово, дуже тіпічно і вже так «народно», що нехай наші 
українські актьори сховаються! Але сама драма мені не дуже 
сподобалась: логіки бракує в розвитку драматичних моментів.
Це все було позавчора, а вчора ми з мамою вже перебрались 
у Бергманову Privat-Klinik. Мама, здається, забула тобі написать адрес, так ось він який: Johannesstrasse, 11, bei Frl. Blohm.
V
Сяя Frl. Blohm (стара німка, властиве, дві німки-сестри) содержує пансіон для Бергманових пацієнтів, і через те пансіон сей 
єсть заразом і заклад Frl. Blohm, і Bergmann’s Privat-Klinik. Деруть тут сильно дорого, але зате спеціфічно-больничний елемент зведений до minimum: хата окрома (без инших сусідів — 
слабих), обстановка просто хатня, а не больнична, навіть над 
ліжком нема таблиці з назвою слабости, а ся таблиця так удручала мене в київській клініці! Перев’язки тут роблять в окромій ізолірованій хаті, і через те йодоформ не так-то глушить. 
Прислуги багато, і все дуже хутко робиться. Їсти дають 5 раз 
на день і досить розмаїто. Ми тепер живемо удвох з мамою, 
і тут скілька пацієнтів живуть так, тілько за здорових приплачується по 6 марок в день. Наскілько може бути добре в больниці, то вже так тут єсть.
Як бачиш по почерку, я вже лежу, але мене ще не різали, ждуть, щоб нога трохи заспокоїлась, а вона, як на злість, 
болить. Оце ж і положили мене днів на 2–3, думають, що 
перестане боліти, як побуде в спокою, а я щось-то не сподіваюсь. Дуже досадно се, бо час минає даремне, і я вже бачу, що 
весна, значить, пропала. Жалую тепер, що не виїхала до Різдва, властиве — що́ заважало?
Ну, на медіко-хірургічні теми ще буде час наговоритись 
потім, коли почнеться справжня Kur, а тепер мені хочеться 
поговорити про що инше. Тут так багато нового, чудного, 
починаючи від дрібниць комфорта до грандіозних споруженнів. Навіть я, мало виходячи поза стіни отеля і бачивши місто тілько в одному неширокому районі, і то більше крізь вікна фіакрів, усе-таки побачила цілий світ. Вєна проти Берліна 
зовсім не здалась би великою, про Київ і говорить нічого. Тут, 
властиве, три міста: підземне, наземне і надземне. Берлін стоїть немов на кротовинні: ціла сітка підземних труб каналізаційних, почтових, електрічних проводів і т. и. Доми тут сливе 
всі в 5–6 поверхів. Понад вулицями і нижчими будинками побудовані естокади, по яких мчать раз у раз поїзди. Ми обідали 
перших два дні в такому ресторані, де по стрісі пробігає залізниця. Просто по вулиці машина не ходить, а все по тих естокадах. В перших етажах домів усе магазіни, чогось аж страшно, як подумаєш, скілько людськоі праці крісталізовано у сих 
виробах, часом зовсім зайвих. Найбільше мене вражає не так 
той рух, що видно вдень, як той, що чутно вночі, надто було 
його чутно в тому отелі, де ми жили перших два дні. Як тілько 
жильці отеля полягають спати, починається поправка і прочистка водопроводів, елеваторів і т. и., наче якісь карлики, 
духи підземні провадять таємну роботу. Тілько дуже ненадовго, перед світом затихає Берлін, а ранком карлики переносять 
свою роботу з підземеллів у корідори, далі в кімнати, разом 
з тим і вулиця прокидається, все біжить, летить, стугонить…
Сьогодня рано, лежачи, я придивлялась до роботи карликів 
Frl. Blohm: принесла дівчина 5 щіток (їй-богу, 5!) і 3 стірки, пустила в діло всі 8 знарядів, і в ½ години хата була як шклянка; 
I Тільки що мені казали, що не будуть безконечно чекати, а днів через 
2–3 різатимуть, невважаючи на те, чі буде нога боліть, чі ні. — Л. У.
таким способом вона мала 6 хат за ранок прибрати. Розкажи 
се Фені «в назидание». При такій звинності якось уживається фундаментальність у всьому — в роботі, в стілі хат і убрання і навіть в поході, надто в поході. Тут всі страшенно стопоходні, навіть жінки ходять так, що 6-етажні солідні будови 
двигтять. Сьогодні, як приїздив Бергман, знялася страшенна 
біганина, хазяйки, служанки метались, як божевільні, я сього не бачила, але зараз же почула, що пульс нашого дома забився 140 в секунду, коли се біжить щось по корідору, як підкований кінь, найшвидчим галопом і просто аж креше підлогу: 
цок, гуп, цок, гуп! Лишенько — хата розвалиться! Питаю: хто 
се біг? — Herr Assistent.
Ну-ну… Взагалі, хоч тут і не дуже широке поле спостережень, але я ще не скучаю, бо щодня щось нового довідуюсь. Тут і пацієнти єсть надзвичайні, напр[иклад], дівчинка 10 літ приїхала з Афріки, з Трансвааля! у неї та ж слабість, 
що і в мене, але її не різали, зробили витяженіє, а тепер вона 
ходить в апараті і каже, що поправляється. Значить, Бергман 
зовсім не «різун» необачний, а ріже тоді, коли именно треба.
Розказували німки, що багато таких слабих, як я, поправились у них на очах після операції так, що стали ходить ohne 
Stock, ohne irgend was. Speriamo bene і не біймося!
А тепер бувай здорова, бо треба ж колись листа скінчити.
Цілую міцно тебе, mein braves Mädchen, і всіх Geschwister.
Знайомим кланяйся, сама пиши.
Твоя Леся