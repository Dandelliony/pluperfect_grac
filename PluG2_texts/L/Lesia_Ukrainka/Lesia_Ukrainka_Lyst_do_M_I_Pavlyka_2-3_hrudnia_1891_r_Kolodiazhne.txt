
Високоповажний добродію!
Що се Ви ще заслабували на ту інфлуенцу? Невідь що видумали! Чі ще з Вас не досить? Але я сподіваюсь, що досі вже вона 
Вам минула, бо, здається, та слабість не довго триває. У нас по 
селах теж вона ходить, тілько не дуже міцна. Та ще в нас на 
Волині людям не лихо жити, бо голоду нема, навпаки, ліпше 
маємось, ніж другі. Але слухаючи та читаючи, що робиться по 
инших краях, то дуже тяжко і страшно робиться.
Оце маю Вам подати одну сторінку з історії переселення на Сибір, може, цікаво, то надрукуєте. Не буде тут ніякого сістематічного розповідку, але зате се правдиві слова людини, що бачила на свої очі все те лихо, а як се був пріватний 
лист, то воно й щиріше вийшло. Се найбільше тим цікаво, що 
тепер у нас ходили поголоски, нібито уряд дуже хороше́ мав 
організувати переселенський рух, отже, й вона, та організація! Хоч звістка може здатись запізненою, се писано 1-го жовтня ст. ст., але треба згадати, що листи з тих сторін не так-то 
хутко доходять. Власне, то був тоді самий гарячий час для переселенців, що після нещасливих жнив полетіли у вирій. Ось 
і розповідь: «...Ось картини з нашого життя. Треба сказати, 
що голод в Росії ще побільшив наплив переселенців до Сибіру. Ті, що мали йти на тамту весну, пішли тепер. Як ми їхали в початку вересня з Росії в Сибір, то на пристанях, на двірцях були просто маси людей з дітьми. На нашому пароході їх 
було стілько, що не то лягти, а деякі не мали де й сісти, стояли 
на ногах увесь час або чередувались одні з другими. І всі вони 
нужденно вбрані, годуються сухарями з водою або, як наші 
українці, самою таранею. В Тюмені їх чекала звістка, подібна до засуду на повільну голодну смерть: через мілководдя 
пароход не йшов до Ієвлевої, отже, треба йти до неї пішки 
130 верстов або...» [Ієвлева — станція пароходна на р. Тоболі].
От що діється на російському світі! Правду пише мені та 
людина, від котрої ся звістка, що при такій кольосальній біді 
власне лихо здається якоюсь химерою. Та цур йому, власному 
лихові, я про нього давно гадку закинула! Одно тілько прикро буде, якщо писати прийдеться колись покинути, бо вже 
тоді именно, що ніякої рації існування не зостанеться. Але 
то ще побачимо, чий чорт старше буде, чі мій, чі того туберкульозного баціла! Я не можу так сказати, як Ви, що мені аби 
тілько те а те покінчити, то вже й ad patres можна, бо мені такого-такого багато треба писати, що якби жила на три життя 
разом, то й то ще не знаю, чі вспіла б те все поробити. Та я бо 
ще вмірати не збіраюся, а тілько якщо прийдеться бути «лишенною всех прав состояния», то се вже трагікомічно буде. 
Але знов-таки можна себе потішити, як той бубон на весіллі: «Ще побачим, як там буде!»... Здається, така потіха тепер 
для мене єдина під різними зглядами. А врешті, — що? поки 
буде в мене хоч одна моя права рука, то ще людина якось обійдеться. Тілько я тепер вже ні в чому не певна; так, щоб потім 
не журитись. Але не думайте, що от вже гину, — се тілько так — 
чого на світі не буває!.. А, коли б мені тілько яким чудом дядько видужав, то вже б і я була на людей похожа, а то-таки, далебі, я тепер ні до чого. Тут би не сидіти дарма, поки є час, а тут 
рука не здіймається якось на путню роботу. А моя робота така, 
що силою не візьмешся до неї. Журить мене, що від них нічого 
нема, ніякої звістки, от тілько, спасибі Вам, знаю, що не все загинуло. Певна річ, що краще лиха правда, ніж золота неправда, я ж бо ніколи инакше й не думала, але бо инший раз хочеться, щоб та правда була якоюсь трохи иншою...
Читала я дядькову рецензію. Все то, все правда, та тілько, 
по-моєму, на такі «романи» то шкода й мови псувати. От щось 
мені не подобається, правду мовлячи, та українська допись:
витяг чоловік якогось давнєвічнього Алексієва, що про нього і Бог, і люде вже забули, та й возиться з ним, як кіт з салом; 
та й російське радікальство судить він не зовсім справедливо, 
бо не завжді воно було винно, що українці так поринали в ньому і тратили свою національність, се скоріше вина недомислія 
самих же укр[аїнців]. Між иншим говорячи, ще ж і мова у сього Укр[аїнця] шорстка та рогата! Ні, ще, видно, не навчились 
ми публіцістіки розводити! Ще, може, навчимося, — нова річ 
для нас! А що наші люде лінюхи, то таки лінюхи, бачу я тепера добре! У нас-бо таки громадського виховання нема ніякого, а через те й громадського почуття бракує. Все приходиться 
тілько очі протирать, щоб світліше на світ подивитись, а деякі, 
як лінуються, то й очей не протирають, а просто сплять сном 
праведних, та сни їм золоті привиджуються. Та думаю, що то 
недовго триватиме, бо дедалі то такі часи настануть, що треба або так заснути, щоб і сни ніякі не снились, або вже прокинутись зовсім і про всякі сни забути.
Се все, здається, теж туманне, як сон, але вже так воно 
зостанеться.
Скажіть, якщо се, що тепер посилаю, в лад Вам, то колись 
іще пришлю щось подібного. Вражаючі такі речі, але ж нехай 
вони не ховаються. Цікава, чі посилаєте свою часопись кому 
на Сибір? Пишіть мені, що вже там буде, по правді. Починаю 
вірити в свою натуру, — досить витримлива! Бувайте здорові!
Л. К.
P. S. Сподіваюсь, що вже отримали посилку.