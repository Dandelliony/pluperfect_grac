
Тіфліс, 27.ХІІ (ст. ст.) 1908
Високоповажаний добродію!
Дякую за сповіщення про мою посилку (приємно, що вона
дійшла неушкодженою). Досі не надіслали ми текстів, бо не
мали часу і змоги їх переписати, — посилку ми злагодили вже
в самий день від’їзду з Ялти, а потому дуже довго їхали, мали
багато різного клопоту, приїхавши сюди, і внаслідок всього я
захорувала так, що ледве тепера трохи одужала. З сим листом
посилаю Вам замітку про стрій бандури і т. и., злажену моїм
чоловіком. Решту вальків (посилкою) і тексти дум (бандеролькою) пошлемо
Вам (на Вашу адресу) в найближчім часі.
Дякуємо обоє за поздоровлення і бажаємо всякого добра.
З правдивою пошаною
Л. Квітка
P. S. Мій чоловік просить переказати Вам одно своє спостереження, що,
думає він, може бути не без значіння, коли не для
самої записі, то для Ваших теоретичних уваг, а саме: коли весною 1906
p[оку] у Києві Кравченко співав свої думи, то кінець
кожного більшого музикального уступа він модулював в мажор. Мій чоловік
не пам’ятає вже, з которої саме ноти починалась та модуляція, але те
пам’ятає, що зображене у присланій
од Вас записі закінчення
---
 звучало --- .
Можливо, що Кравченко з часом відмінює де в чому манеру
виконання або, може, і в близькім часі співає то так, то инак,
в залежности від настрою. Щодо природи сеї модуляції, яка
придає відповідним місцям надто урочистий характер, то про
се гіпотеза мого чоловіка така: спочатку, може, така модуляція
уживалася тілько на самому кінці думи (славословіє або многолітіє), де
сей мажор дуже до речі, а потім Кравченко через
брак тонкого смаку чи такту почав надуживати сей прийом.
Л. К.
