Прокинулася Україна після зимового сну. Потали сніги; зелені озимі засіви веселенько потяглися вгору, виправляючи зібгане снігом листячко; молода травиця пробилася з-під землі і вкрила ніби щиткою долини, яри, поля та гори. Весняне сонечко силкується обігріти покинутих на всю зиму діток, і дітки веселенько та любо зазирають у вічі своєму татусеві, купаються та гріються в золотому промінні. Земля-ненька поспішається показати батькові свої чада неоцінні, і щогодини, щохвилини виводить на показ то билинку манісеньку, то чудову квітку. Довідались і пташки, що сонечко повернулося додому, що побудовано вже для них оселі в рясних вітках дерев, і позліталися з усіх країв. Голосно зустрівають вони схід сонця, далеко лунає чудовий їх “добридень”; а щовечора, до пізньої ночі, співають вони на втіху потомленим людям, або на радість та на горе закоханим дівчатам та парубкам. Ось і жаби обізвалися в ставку; бугай відгукнувся; загули жуки, заворушилися мурашки та кузки всякі, і мати-земля засипає спокійно та радісно під блакитною облогою високого, ясного неба.
Натомлена, замучена людина — і та під ласкавим поглядом весняного сонечка звеселилася. Знову пускає на волю свої мрії та будить безкраї надії в серці. Забитий, приголомшений злиднями, хворий від сутяжної праці хлібороб, глянувши на світове весілля, знову ожива, забувши про свою хворість, про гірку недолю, і почина сподіватися на Божу допомогу та більше йняти віри в людей. Затьохкали, забилися опалені жаром першого кохання серденька дівочі; далеко стеляться веселі веснянки, в яких не чутно ні туги розбитого серця, ні згадки про зраду або недолю; немає натяку і про буденне життя. Тільки дівка Оксана чогось не співає, не виходить на вулицю, не гуляє в гурті. Вона, як і інші, слуха соловейка, вона теж під впливом чудової весни; та тільки не може, а може й не вміє знайти собі подруги, пристати до гурту. Двадцять і три роки проминуло вже їй. Усі подруги давно вже повиходили заміж; а її й досі ніхто й не запитував, неначе на всьому світі не знайшлося для неї пари. Та й кому потрібна ряба Оксана, попихач дядини Софії, бідна сирота? Приведено її малою до дядька Максима та дядини Софії, і з того часу працює вона, не спочиваючи, не розгинаючи спини, а проте до цього часу і скрині немає у неї напоготові, не було й путньої одежі й досі. Оксана з дев’яти років навчилася не доїдати, не допивати. Стан її, зрощений на самій картоплі, у важкій праці, завчасу витягся, неначе те зілля без сонця, і похилився. Ніхто не згадав про Оксану, як щепили віспу, і дівка на ввесь вік зосталася рябою. Старенька хустка, руді запаски, драна корсетина — ото було все Оксанине вбрання. Не вміє вона пісень ніяких, бо не зазнала на своєму віку веселого дитинства, долі підлітків; не ходила на грища та вечорниці, як і побільшала, бо парубки сміялись з рябої Оксани, а дівчата-красуні цурались її. Одну втіху находила вона собі в важкій роботі, — не постачало тільки на це її сили. Прізвища: “нікчемна”, “нероба”, “ледача” ніколи не миналися в устах дядини Софії рябою Оксаною. Поміж людей, що вважають право на життя тільки доти, поки є сила робити, поміж таких людей ніхто не питається, чи є снага робити, чи не через край важко дається той шматок хліба? Ніхто не питав і Оксани, як дається їй важка праця, ніхто не звертав уваги й на її плечі, прикриті змоченою кривавим потом сорочкою; а “скільки зробила”? — питав кожен. І Оксана, дивлячись на дужих та здорових людей, з усієї сили п’ялася, щоб поспішати за ними, і тратила останню силу на дядьковому полі та огороді. Робота взимку в душній хаті та в чаду від каганця була ще важча для мало здорової Оксани, і вона марніла та слабіла ще дужче. Нитка в прядці йшла нерівно, у мотках робилися помилки, і дядинина лайка не стихала. Але ж Оксана нікому не скаржилась на своє життя, на своє безталання, бо й сама не вміла гаразд зрозуміти, чого до серця їй мов гадина яка підступа, чого іноді непрохані сльози ні з цього ні з того тремтять на її віях? Ніхто її не бив, ніхто не виганяв з хати; а хіба це мале щастя для сироти? Вона мала шматок хліба, теплу хату, мала корсетку на плечах; чого ж сумувати їй, чого нудити світом? А проте вона сумувала, бо серце її бажало щирої ласки, теплого слова, а їх не було. Тільки зорі та місяць ясний відали про сю скорботу її серця, бо тільки їм не соромилася Оксана виливати свої скарги на власне життя. Щовесни з радістю ще сподівалася вона, як сестри рідної, або подруги вірної, своєї коханої ластівочки, що так приємно щебетала до неї у дядининому подвір’ю. Якось раз сиділа Оксана на призьбі. Недалеко від неї, в садку, на зеленій гілці примостився голосний соловей і щирим співом своїм вабив до себе свою коханку. Оксана довго прислухалася до чарівної пісні, і серце її почало чогось дужче битись. Мабуть воно наперекір розуму, наперекір добрій волі самої Оксани, забажало кохання щирого, ласки теплої, безкрайої.
“Чи то ж мені марити про кохання, бажати пари? Хіба ж мені, безталанній сироті, судилося припадати до грудей милого, чути на своїх устах гарячі поцілунки? Гетьте, бридкі думки; угамуйся, серденько! Не бачити мені радощів до самої домовини; ніколи не доведеться зазнати хвилини щастя!” — розважа сама себе Оксана, а серце не слухалось та ще дужче билося, ще дужче мліло…
За садком показалась чиясь постать. Оксана полохливо схопилась і перейшла у садок, у темний закуток. Тим часом постать виступала на ясне місце і Оксана вгадала в тій постаті Олексія. Се був парубок-красун на все село: чорнобривий, червоновидий, високий на зріст і ні в чому не мав собі рівні на селі. Ні одна дівка не відмовила б йому, якби захотів він заслати до неї сватів; не відмовила б навіть не вважаючи й на те, що про невірне та зрадливе кохання його знали вже всі дуже добре. Цього вечора був він у Одарчиному садку й дожидався її, та мабуть не дождався або розгнівався чогось і прямував тепер чужими огородами на другий кінець сел до Мелашки. Спостерігши Оксану, він зупинився, підійшов повагом і промовив:
 — Здорова!
Не хитре й не мудре слово “здорова”; невдивовижу воно нікому. Отже Оксані здалося воно за якийсь подарунок, за ласку, за чарівну музику.
 — Здоров! — відказала вона й щоки її зашаріли полум’ям.
 — Чого сидиш сама? Сумуєш? — запитав Олексій.
 — З ким же б мені сидіти? У хаті душно, от і вийшла на часинку.
 — І я посижу! — несподівано для себе промовив Олексій і примостився.
Оксана засоромилась ще дужче. Олексій запалив цигарку й декілька хвилин мовчав. Він жалкував уже, що сів біля рябої; а до того, здається, вперше на своєму віку, не знав, як обійтись йому з дівкою. Жарти не йшли на думку, а так балакати?.. Про що ж йому балакати з Оксаною?
З-за хмари визирнув місяць і осяяв мовчазну пару. Олексій зиркнув скоса на Оксану і зразу запримітив її розпалений вид. Дотепний домигун зрозумів, що діється в дівочому серці, й недобра усмішка промайнула йому на виду.
 — Оксанко, — обізвався він, — чи знаєш, що мені тебе шкода?
 — Чого? —  нишком спитала Оксана.
 — Чого? Того, що тебе ніхто не любить; а ти, на мою думку, дуже гарна дівка. Яка там користь з тих чорнявих та русявих красунь? Зів’яне, змарніє, як лист восени пожовкне й не зостанеться і згадки про ту часову, недавню красу! Щире серце — от де краса! І ця краса не змарніє, не пожовкне, не зсушиться ніколи. А ти, Оксано, маєш дуже добре та щире серце. Ти зумієш полюбити і, полюбивши, ніколи не зрадиш. Тим ти мені й подобаєшся; через те й шкода тебе! Я вже не раз збирався погомоніти з тобою, та все не приходилось якось. Оце перший трапився такий добрий випадок, що можна побалакати гарненько… Обридли мені усі ті Химки та Марії! Чи поймеш віри: мені аж нудно дивитися на них, бо вони — ніби ті сучки: за кожен мій погляд гризуться… Ти й тінню не скидаєшся на них; тим і до вподоби мені. Шкода тільки, що ти неймовірна…  я зараз бачу, почуваю, що ти не ймеш мені віри… Правда, ні? — допитувався Олексій, пильно глядючи у вічі Оксани.
 
Оксана сиділа й не ворушилася. Уперше довелося їй чути мову про кохання; уперше сиділа вона на самоті з парубком; уперше переживала щасливі хвилини. Серце її радісно билося, тепло й гарно стало на душі; щире дівоче кохання без жадного недовір’я, без жадного вагання обхопило її усю… Чи вона йме віри? — На край світа полинула б вона з Олексієм! Без сонця, без води, без хліба й без людей прожила б вона, здається, увесь вік, аби тільки Олексій грів її своїм кохання, не покидав її ніколи. Вона забула про свою невроду, забула докори, глузування цього самого Олексія; вона почула в собі надзвичайну силу, почула себе справжньою людиною, а не тією нікчемною, нікому й нікуди не потрібною рябою Оксаною. А Олексій не стихав; що той соловейко, співав він їй про вірне кохання, про темні ночі, зелений садок. І як було не повірити, як зректися надзвичайного щастя, відіпхнути Олексія, не слухати його речей солодких? Де знайти було їй ту силу, яка вгомонила б її серденько? Не мала дівка ні охоти, ні снаги, ні розуму думати про нещирість, зрадливість; слухала вона соловейка укупі з Олексієм до самої зорі.
 
II
Справила мати-земля весілля, поженила синів, повидавала дочок і сподівається вже дорогих внучат. Ще краще годує та наповає вона дітей своїх, щоб і вони добре годували внучат її… І внучат діждалась вона. На славу вийшли любі внучата! Доні-черешні ніби вихваляючись зачервоніли своїми ягідками; з-за пишного листя яблуні визирають великі круглі яблука; висипалося колосся золотого жита. Сонечко теж ще дужче гріє та пестить прехороших внучат. Пташки покинули співи та взялися вигодовувати та виховувати діток своїх. Скрізь почувається загальне якесь піклування; ні пісням, ні любощам немає вже часу. Засмутилася, зажурилася й наша Оксана. Минуло недовге кохання і наступив час гіркої розплати. Ненадовго зазнала дівка щастя, бо не більше, як місяць, відвідував її Олексій; але ж скільки тепер доведеться прийняти муки, скільки прослухає докорів, скільки проллє гарячих сліз!
Одначе Оксана не жалкувала на себе. Не ремствувала й на Олексія, дарма що й відцурався від неї, що покинув самотню, з журбою. Зате він єдиний приголубив її колись, дав їй хоч ненадовго хвилину щастя. Найстрашніші були дівці докори сусідів; але вони до якогось часу ще мовчали; Оксана забувала інколи свій сором дівоцький; але ж час ішов, аж поки не настав і день страшніший за божий суд.
Проснулося ранком село. Сонечко ще десь забарилося, а добра половина села вже на ногах. Там чулося, як скрипіли двері або ворота; там або там обзивались корови до телят; біля колодязів перебалакували сердито баби, бо були ще бліді та сонні; прокинулась і Оксанина тітка Софія. Перш за все розбудила вона Оксану й послала її на огород за ботвиною, а сама побігла по воду. Дядько Максим повагом узувається та підганяє старшого сина Сидорка хутенько йти до товару. Хлопець удає, ніби не чує, бо саме снився йому чудовий сон, та й взагалі хотілося спати, а батько, ніби зумисне, усе розбуркував його. Хлоп’я потягається нарешті й пильно придивляється до батька, чи швидко вийде він з хати. Батько покрикнув на хлопця ще раз і подався з хати на двір. Сидірко в одну мить пірнув під ряденце, закутуючи ноги, неначе б то вони доторкнулися вже до ранньої холодної роси. “О, і мати гримає вже в сінях, — думає хлопець, — мабуть принесла води, до коров лагодиться йти” — і потяг рядно аж на голову.
 — Сидоре, до телят іди, ледащо! — сердито гукає мати на десятилітнього хлопця.
Хлопець чує, що мати не жартівливо, а навсправжки сердиться; а того миттю підтягає свої штаненята й біжить на двір, де давно вже жде його бадьоре, аж блискуче теля.
 — Лишки, Ряба! Лишки, Красуля! Та лишки ж, бодай ти луснуло! — чутно у сусіда в загороді.
 — Лишки!.. Бери, Сидірку, Лису ік лихій годині! Тягни, теля за мотузку, — гукає Софія.
Сидірко підкрадається до теляти й цупко хапає його за налигач; а лукаве теля ніби тільки цього й сподівалося. На хвилину воно спинилося, мов прикипіло на місці; а як тільки сіпнув хлопець, щоб вести в кошару, воно рванулося з рук та й пішло вибриком по всьому двору.
Софія подоїла корови, а Оксана налагодила тим часом пійло для кабанів. Ні в чому не кохалася так тітка Софія, як у кабанах. І тепер у сажі сиділо два кабани, завбільшки з телят.
 — Вичисти ж, Оксано, гарненько корито, насип ячменю, налий пійла, — загадувала тітка небозі, пораючись біля печі: — та гляди мені, щоб ніхто не наврочив, найпаче остерігайся Мотрі, бо вона що не назирить, те й зурочить! Не відчиняй ляди, коли йтиме хто повз саж; краще пережди трохи.
Чула Оксана не раз уже такий дядинин наказ і сама стереглася недоброго погляду, бо шкодувала тітчиного добра наче свого. Ой, якби знала вона, що трапиться сьогодні через цих кабанів, то краще б оселю продрала, ніж відчиняти анахтемську ту ляду!
Тільки що налила вона пійла в корито, аж ось, як на гріх, принесла нечиста сила й Мотрю. Хотіла Оксана зачинити швидче саж, та не встигла: Мотря угледіла обох кабанів…
 — І… які ж вони блискучі та гладкі! А в’язи які!.. Та як же хороше їдять! — вихваляла Мотря кабанів, аби наврочити ще дужче.
Оксана і сплюнула разів зо три, і прошепотіла щось від уроків, та тільки прогнати Мотрю від сажа не насмілилась.
Саме на той час визирнула Софія. Як угледіла ж вона Мотрю біля сажу, так і похолонула. Не счулася Оксана, як уже тітка й опинилася біля сажа.
 — Лиходійко, ворог мій лютий! — кинулась вона до Оксани: — Що ти мені наробила? Пропали ж мої кабанці! Навіки пропали! Уже й їдять не так, вже не так п’ють, не так і дивляться!..
А далі як заверещить з усієї сили:
 — Волоцюго проклята! Доки я тебе одягатиму та годуватиму? Оце дякуєш мені так за те, що покриваю тебе?! Нехай же тепер усі, увесь світ знає, навіщо, чого і від чого повитягала ти з льоху всі кислиці; навіщо поворозками тричі підперезуєшся!
Пішла луна від тітчиних докорів та й покотилася аж на край села. На всіх перелазах повитикалися баби, а дітвора обступила Оксану та пильно дивилася на її бліде обличчя. На Оксанине щастя нагодився дядько; відразу розібрав, від чого той клопіт. Софія хутенько побігла в хату, стягла з жердки штани, взяла шапку і провела ними під черевом у кабанів, нашіптуючи, що треба, і потроху та помалу цілком заспокоїлась. Не заспокоїлась тільки Оксана, бо вже кожна людина на селі знала про її сором, лиху та нещасливу пригодоньку. “І як його жити тепер на селі? — думала дівка, — як дивитись у вічі дядькові, сусідам?” А дядина й забула вже про вранішню лайку, немов би вона нічого й не казала. Спокійно зібрала дядина чорні сорочки та й послала Оксану на річку. Небагацько було тих сорочок, та здавалися вони Оксані важче за каміння. Неначе залізо важке гнітила дівку одна думка: де то їй дітися, хто привіта її осміяну, осоромлену? Що їй тепер робити? І прийшла їй на думку тітка Горпина, що жила верстов за двадцять відсіль та прохала колись Оксану до себе жити.
“Піду до тітки Горпини, — дума Оксана, — помагатиму їй, робитиму, поки стане снаги, а далі… далі Господь милосердний якось допоможе дожити віку”.
Хутко допрала вона сорочки, порозвішувала їх на тину і, взявши своє убоге плахіття, покинула дядькову оселю.
 
ІІІ
Нагледілась Оксана на своєму віку на всякі злидні, усього перебувала і в дядька Максима; а такої бідноти, як у тітки Горпини, ще не доводилось бачити їй. Горпина молодою повдовіла, а за хворістю не мала спромоги довести до ладу й те господарство, яке залишив їй чоловік-п’яниця. Сама хатка зісталася у Горпини на старість, але й та була похилена та полупана. Гірким заробітком “за сніп” не можна було гаразд і отопити її, не те що приховати соломи на покрівлю; і хата стояла ледве вкрита. Одначе бабу Горпину всі поважали, а іноді то й помагали їй. Деякі жінки зумисне приходили до неї на пораду і слухались її, як матері рідної. Горпина рідко коли й на вулицю виходила, хоч біля її хати щонеділі збирались молодиці з усього кутка. Не любила вона “зуби продавати”, не любила і “скиглити”, хоч інколи й дуже важко доходилося самотній, мало здоровій жінці. Давно вже шукала вона доброї душі, щоб пристала до неї та помогла спокійніше віку дожити; та не траплялося такої жінки. Тепер приняла вона Оксану з превеликою радістю, пообіцяла навіть відписати їй грунт і хату. Ласкавий погляд старої тітки, її приємна мова зразу подобалися Оксані, й дівка дякувала Богові за те, що Він навів її на думку покинути сварливу дядину та перейти до тітки Горпини.
Швидко перебалакала тітка з небогою про всю новину і стали вкупі міркувати та радитись, як краще приуміти, щоб більше заробити.
 — Наймуся я, тітусю, на тютюн, — каже Оксана, — там плата добра, зароблю й на топливо, й на святий хліб.
 — Ні, доню, не йди, бо там наймають у строк, — раяла Горпина, — а в строку дівчата до розпусту всякого доходять; не люблю я таких, та й зроду не любила. Подивись на мене: я молодою овдовіла, а ніхто мене не осудить, бо усяких наймів у строк я цуралась. Живу помаленьку, серпом хліб заробляю й мені більше не треба. Я й заміж удруге не пішла; цур йому! І не люблю, як удова, та ще з дітьми, до шлюбу тягнеться. А, борони Боже, прочую що погане про дівку — нехай тоді вона до мене краще й не озивається, бо я й не поздоровкаюсь до неї довіку…. Так-то! Раю й тобі, доню, шкодіючи тебе, так само робити. Може Господь послав тебе на щастя, щоб було кому догледіти мене на старість, очі мені склепити, сорочку на смерть надіти. Зглянувся Милосердний на вдову одиноку та й направив тебе, сироту, у мою хату. Аби тільки ти зохотилася, а я не прожену тебе й довіку не розлучуся з тобою… Заробимо вдвох на сніп хлібця, а коли не хочеш, то я сама жатиму, а ти ходитимеш на баштан; там заробіток теж непоганий і, головна річ, не в строк….
Тяжко було Оксані слухати тітчині слова, бо в них уже чувся докір; але ж признатися, розказати щиру правду не ставало духу. Вона низько похилила голову й замовкла.
 — Як, дочко, надумала? — трохи згодом запитала Горпина: - — може моя порада тобі не до вподоби? Я раджу тобі, як краще, а проте — як собі хочеш: твоя воля.
 — Я буду ходити на поденщину! — ледве чутно й не дивлячись на тітку, відповіла Оксана.
 
IV
Другого дня раненько подалась Оксана на баштан. Почалося рівне життя від неділі до неділі. Робота сапою на баштані для всіх жінок важка, а для Оксани вона була вдвоє важча. Глибоке, дерзке коріння пирію глибоко та міцно вростає в землю, і треба доброї сили, щоб висапувати його геть чисто. Ледачіші дівчата тільки вершки зрубували, Оксана ж ні в чому не любила неправди й сапувала як слід, чисто. Їй поклали за це кращу плату і прохали приходити щодня. Натружена, зморена верталася вона щовечора додому, а світом, не вважаючи на попухлі ноги та біль в животі, знову йшла на роботу.
 
Тітка Горпина полюбила щиру небогу від усього серця й дякувала Богові за таку несподіванку та запомогу. Завелось у хаті деяке хазяйствечко; у неділю повелись пиріжки, балабушки; спромоглися посправляти на зиму чоботи; одно слово — Горпина зажила добре. Цілісіньке літо й осінь приносила Оксана грошенята. Ще мала надію й на молотильнях чимало заробити, та… не так склалося, як гадалося! Заслабла Оксана перед пущенням, та так заслабла, що трохи Богові й душу не віддала. Покликала Горпина усіх знахарок, прохала та благала їх, щоб пособили небозі. Огледіли вони дівку і зразу дізналися, яке лихо їй трапилося; але ж ні одна баба не наважилася сказати Горпині правду, пораяли тільки усі гуртом добре доглядати Оксану та не допускати до важкої роботи. Допитувалась-допитувалась стара, яке горенько, та так і не дізналася. Марина сказала, що дівка від уроків занедужала, а Лепестина — від пропасниці, каже, а Санька звернула все лихо на печінки.
Заходилась Горпина парити та купати дівку у ріжних купелях і троих випользувала; однак про поденщину нічого було й згадувати. Тим часом зароблені гроші проїли. Наступили морози люті, подорожчав хліб, а до того ще ні топлива, ні харчів — нічого не було припасено, і голод та холод не підкрадалися до Горпининої хати, а просто йшли. Аж ось на масниці й зовсім біда грянула: Оксана привела сина. До останнього часу крилася дівка від тітки, а недобра слава хоч і далеко розкотилася по селу, та не вернулась до дверей Горпининої хати. Не думала, не сподівалася стара дожити до такого сорому, і лихо спіткало її цілком несподівано. Першого часу проклинала вона Оксану й її сина. Прокляла і батька, й матір Оксанину, прирікала собі з хати вигнати небогу. Коли ж почали баби надівати Оксані очіпок на голову, розплітати та ховати її довгу косу, не скріпила тоді Горпина свого доброго серця: затужила вона, як мати рідна по своїй дитині, і прилюдно простила свою небогу, наречену дочку. Оксана, навдивовижу всім сусідам, ні разу не заплакала, ні одна сльоза не покотилася на її щоку. Мовчки лежала вона, мовчки підвелась, щоб надіти очіпок, і мовчки слухала усі тітчині прокльони й докори.
V
 
Горпина швидко забула про Оксанин гріх і полюбила внука, як свого рідного. По цілих ночах припадала вона до його, колисала й мовби сама поздоровішала й повеселішала. Усе одійшло, усе здавалося непотрібним, оприч маленького Трохимця. Чи здоровий він, чи не наврочив хто, чи не остудився — тільки це й клопотало обох жінок. Горпина вже лічила нишком, скільки років треба їй прожити, щоб діждати Трохимцьового весілля; а Оксана, неначе та добра чарівниця, що в казках, наділяла сина й таланом, і розумом, і здоров’ям, і щастям добрим. Радість та втіху приніс хлопець з собою в убогу хатину. Наче той янгол з’явився він з миртовой гілочкою на землю, що помирити матір з недолею, скрасити їй нещасливе життя, щоб показать двом натрудженим, безталанним жінкам, що й на цьому світі поміж горем та лихом трапляються щасливі, радісні хвилини, коли серце має кого кохати…
 
Виростили б жінки Трохимця без горя, без клопоту, коли б тільки було чим його годувати; а то хліба й топлива було обмаль і доводилось частенько недоїдати. Від самої картоплі та ячмінних паляниць у матері стало не доставати покорму; а від холоду Трохимця не покидала хикавка. Сумували жінки, клопоталися, як його у світі божому зиму перебути; та нічого не придумали, а дитинка з дня на день усе марніла, жовкла й робилася такою, ніби з воску зліплена. Скрізь по стінах старенької хати повиступав сніг, у діжі замерзало тісто, а в скрині не зосталося вже й зайвої ганчірки, щоб віднести та продати. Де можна було на відробіток взяти, де можна було випрохати, скрізь набрались, напозичались жінки, не звертаючи уваги ні на людські пересуди, ні на сором випрошування. Наступила й така година, що люде почали відмагатись, а по деяких хатах і зовсім перестали давати в позичку. Небагацько зоставалось вже й до весни дотягти, та як його й тиждень перебути без їжі? Зажурилися жінки навсправжки. Горпина сама на себе жалкувала, що не вміла придбати за ціле літо хліба; а Оксана лаяла себе за те, що мало заробила, і не знаходила ні одної хвилини спокою від думок, що дитина з голоду плаче.
Надійшов нарешті й такий день, що довелося замісити останню коробку борошна, останній віхоть соломи в піч укинути. Мовчки викачала Оксана хліб, посадовила його в піч та й сіла, похилившись біля столу. Горпина колисала на печі хлопця та нишком втирала сльози.
 — Мамо! — звернулася Оксана до тітки Горпини: — ви спите?
 — Ні, не сплю… чого тобі, доню?
 — Чи знаєте, що я надумалася зробити, щоб Трохимець не змерз?
 — Ні, не знаю… кажи — що?
 — Поставимо діжу на піч, покладемо туди Трохимця та й накриємо зверху рядном; у одному тільки краєчку відкриємо для духу.
Горпина радо згодилась на таку добру вигадку, і жінки в одну мить налагодили малому хлопцеві теплу хатку. Не встигли вони позлазити з печі, як хтось постукав у мерзле вікно. Горпина хутенько побігла назустріч несподіваному якомусь гостю, а Оксана заходилась прибирати з столу.
 — Добридень! — промовив гість, увійшовши в хату й позирнувши на молодицю додав: — Чи це ти будеш Оксана?
 — Я! — відповіла Оксана і, сама не знає — чого, затремтіла всім тілом.
Гість був чоловік невисокий на зріст, ще молодий, але дуже гладкий. Була на йому міщанська одіж, а поверх усього одягнений був великий кобеняк з кобкою, і це робило його ще гладшим. Невеличкі сірі очі його неприязно озирнули хату і знову зупинилися на молодиці.
Мовчазні жінки з жахом дивилися на чудного гостя.
 — Так це ти молодиця Оксана? —  ще раз запитав гість.
 — Я! —  знову відповіла молодиця.
 — А де ж дитина твоя? Покажи її? — загадував гість.
 — До нашої дитини вам, добродію, нема ніякого діла. Яку послав Господь, нехай така й росте собі з Богом! — промовила Горпина.
 — Як то діла немає?.. Я приїхав наймати Оксану за мамку, так от мені й є діло до вашої дитини. Покажи її та й скажи, скільки місяців. Моєму синові тільки дев’ять день.
 — Оксана не найметься! Шукайте собі іншу! — бликнувши на гостя очима, завважила Горпина.
 — Оттакої! Та ви ж з голоду попухнете, дурні баби! Хіба я не знаю або й не бачу, як і чим ви живете? Ви ж як старц збираєте по селу шматки хліба. Усе село раде здихатись вас, бо всім уже винні!
 — Так, добродію, так! Але ж і тут діло не ваше: що ми взяли, те й віддамо. За нас ніхто не робитиме й ніхто не віддаватиме. Ми хоч люде й бідні, і гірші за старців, як кажете ви, отже услужувати вам не будемо й дитини своєї не покинемо для вас, наче щеня яке, — нехай мене Бог простить! Ви багаті, то й знайдете за свої гроші, може, й десять мамок; а ми самі будемо годувати свою дитину! — хвилюючись промовила Горпина.
Така упертість в злиденній хаті дуже здивувала гостя. Він, коли не з огидою, так з великою неохотою й так почав наймату оцю погану, ряду молодицю, а вона ще й приндиться!..
 — Чи ти ж знаєш, стара, хто я такий — хто саме наймає твою небогу? Ти, може, гадаєш собі, що в мене грошей нема, що годувати нічим буде? То ж знай собі, що я Ілля Йосипович, той самий Ілля Йосипович, що прасолує по всіх ярмарках… чула про мене?
 — Та нам однаково, хто ви та як прозиваєтесь. А коли наймаєте, то звичайно повинні й годувати, і гроші платити, бо даром ніхто не піде! Та тільки нам, удруге кажу, ні грошей ваших, ані харчів не треба! — відрізала Горпина міщанинові.
Ілля Йосипович побачив, що бас його, як кажуть, увірвався, а того зразу пом’якшав і наче аж зменшився.
 — Недобре ти, стара, робиш, їй же Богу! — почав міщанин мягким уже голосом. — Нема тобі ніякої рації не пускати Оксани. Хіба ж я не бачу, яка тепер з твоєї небоги мамка? А підгодуй трохи матір, то й для дитинки було б добре. У мене ж, дякувати Богові, всього стане. Їж м’ясо, їж булки, бублики, молоко пий, — і всього скільки схочеш, скільки забажаєш. Або хоч щодо тепла — хіба ж можна дитині у такому холоді жити? Бачте, як пара з рота йде! А нагодуй добре дитину та положи її у теплій хаті, щоб воно побрикало ніжками, награлось уволю, так от вам і здоров’я, і зріст буде!.. Я маю на думці зразу чотири карбованці призначити вашій небозі… Накупите соломи, хліба, а решта на молоко буде, — от і побачите, що виграєте, а не програєте! Чотири карбованці на місяць — се гроші; а погодує до року, то маєте сорок і вісім карбованців самими грішми, не згадуючи вже про інше… Звісно, не захоче годувати до року — хай скаже тоді зарані, й я другу розшукаю.
 — Ні, добродію! Як уже нам не доводиться, а нехай собі Оксана біля рідної дитини зостається. Борони Боже, трапиться що з дитиною без неї, так нарікатиме тоді ввесь вік на мене. Ні, ніколи не згожуся я на таке діло. Як таки маленького такого та кидати без неньки? Крий Боже… і зроду я не попущу сього! — заклопоталася Горпина, ніби у неї силоміць віднімав хто Оксану.
 — Я ж і зодягатиму її, і на корсетку подарую… Та майте ж нарешті й ви християнську душу, пожалійте й мою дитину! — прохав Ілля Йосипович. — Вашому хлопцеві чотири тижні минуло, а моєму тільки дев’ять день. Та й те візьми собі, стара, на увагу, що як не схоже молодиця, зараз же другу знайду. Мені хоча с один місяць погодувала вона.
 — І не просіть, бо молодиці не відпущу. Хіба ж таки за чотири карбованці покине хто свою рідну дитину? Се ж і по злотому на день не виходить… Як би то хоч корівка своя, а так… Де там мені, старій, бігати щодня по селу та добувати молока, покинувши саму-самісіньку дитину в хаті!.. Борони Боже, скотиться як-небудь та скалічиться… Ні, і думати про це нічого!
 — Та я, стара, сам договорюсь про молоко на цілий місяць, і про солому навіть попіклуюся! — вмовляв прасол.
 — Ні, ніколи цього не буде, щоб я Оксану та в мамки!.. Ні, ні, добродію, й не клопочіться! Ось уже недалеко весна; перебудемо, переб’ємося якось, а там — Бог поможе! — стояла на своєму стара Горпина.
Ілля Йосипович звернувся до Оксани:
 — Чому ж ти, молодице, нічого не кажеш?
Оксана почервоніла. Вона не знала, що їй відповісти. Під час розмови переживала вона боротьбу розуму з матернім почуттям. Бажала вона усім серцем теплої хати одинцю своєму й їй ввижалося вже навіть, як задовольнений синок її розкидається на білих пелюшках, сміється, гугукає на всю хату, перебирає рученятами, дригає ніжками та що божого дня усе підростає та все набирається тільця. Так міркувала, так уявляла собі; а серце ти часом мліло від одного помислу про те, що вона мусить кинути хоча б і на один тільки місяць. “На усьому божому світі ти тільки й потрібна оцій крихітці, — говорило їй серце, — тільки для його одного ти найдорожша й наймиліша; і то б то покинеш ти його за якісь осоружні гроші й будеш за їх годувати чужу дитину!.. Та хіба ж місяць забариться перебігти? — перечив розум, — чотири тижні пролинуть так, що й не счуєшся; а дитині тим часов коров’ячого молока буде вволю… отопиш хату”....
 — Ну, що ж, Оксано, про що думаєш? — запитував прасол. — Кажи вже ділом, чи сяк, чи так, щоб знати, бо час уже й мені поспішатись додому.
 — Нанятись, може, тітусю, на один місяць? — несміливо звернулась Оксана до тітки. — Вони ж і гроші зразу дають, і за молоко договоряться, — значить, і борошна й соломки зразу купити можна.
Горпина мовчала; вона теж роздумувала. Шкода було їй, щоб зостався малий без матері; але ж як його було не брати й готових грошей, коли вже в хаті не було ні крихти хліба?.. Може, це сам Господь послав до їх Іллю Йосиповича, щоб визволити їх укупі з тим же таки Трохимцем від холодної та голодної смерті.
 — Як знаєш! Ти мати, твоя дитина… тільки сама я з Трохимцем не вправлюсь: нехай хазяїн хоч четвертака прибавить, щоб за його можна було, коли треба, хоч дівчину яку в хаті покинути.
Ілля Йосипович прибавив четвертака, не торгуючись, і незабаром Оксана, погодувавши востаннє свого любого сина та поливши його своїми материними гарячими сльозами, пішла на заробітки.
 
VI
 
Іноді місяць здається чоловікові за один день, іноді ж один день тягнеться так, неначе немає йому ні кінця, ні краю. От з отаких-то довгих днів складався місяць і Оксани, тим паче, що за невроду її незлюбили у міщанина всі, а найбільше зненавидів її сам хазяїн. Мав він на думці разом наняти дитині мамку, а собі хазяйку; а тим часом натрапив на таку, що не вважаючи на рябу пику, не йшла ні на які подарунки, ні на які обіцянки. Клопотався з нею Ілля Йосипович, клопотався та розшукував собі іншу, підхожу молодицю. Треба було тільки підождати трохи, поки Оксана відслужить забрані вперед гроші.
Останній день Оксаниної служби прийшовся саме на святки. Понаїздили до хазяїна гості, приїхали й куми і понавозили усяких гостинців ляльці та мамці. Радіє Оксана золотому очіпку та парчевому попереднику, радіє, та не дуже; а задивляється вона найбільше на прехороше вбрання хазяїнової дитини й думками своїми мимоволі лине до тітчиної хати, де в товстій сорочці, на драному ряденці лежить її Трохимець.
 — Що, якби одягнути його в оцю шапочку та в оцю білу сорочечку! — міркувала собі Оксана. — Воно у мене чорнявеньке, і ця біла сорочечка, Господи, як би пристала йому!.. Не знали куми, що подарувати мені!.. Якби подарували мені замість очіпка таку саму шапочку та сорочечку, як у Миколки, — Господи, яка б я рада була! Хіба мене закрасить що? А дитині — як же ото воно гарно, як одягнути її отак чепурненько! Ось уже незабаром: додому поїду, а гостинчика синові й шага немає! — І сумно робилося Оксані, дивлячись на великі достатки хазяїна і згадуючи разом з тим своє злиденне вбожество у тітчиній старій, холодній хаті.
Надвечір приїхала нова мамка. Оксані звеліли збиратись у дорогу. Міцно поцілувала вона свого годованця Миколу, з усіма попрощалася, подякувала за хліб-сіль, та й стала складати своє добро. Як раз на виду, на краєчку колиски, висіла та сама шапочка й сорочечка, на котру заздрила Оксана. Сама не счулася вона, як простягла руку, взяла, що їй подобалось, що спокушало, та й запхнула в свій пакунок чуже добро.
Запрягли коні, Оксана попрощалася ще раз і поїхала додому.
Вперше наважилася Оксана на таке недобре діло — крадіжку, і хустка, де лежала шапочка та сорочечка, немовби пекла її руки.
Та хіба їм потрібна така дрібниця? Хіба не спроможуться вдруге купити? — розважала себе молодиця. — Якби я вкрала — хай Бог милує, — або що: а то взяла на гостинець. Я б їм і заплатила чи відробила, якби звеліли...
Одначе серце усе тремтіло і Оксана раз у раз озиралась, неначе сподіваючись здогону. Та воно, мабуть, і не дурно: не далі, як через півгодини, хазяїнова кума підняла на всю хату гвалт; вона спостерегла, що пропав її подарунок.
Перевернули все, перешукали всі закутки в горницях, та не знайшли. Зоставалося догнати мамку та потрусити її; так і зробили.
Коли наймит наздогнав Оксану й запитав її, вона не одмагалася й не таїлася, а розв’язала хустку, вернула крадене й хотіла їхати далі.
 — Ні, злодюго, я так не можу зробити; сама їдь до хазяїна та й віддай йому! — колюче усміхаючись, докірливо. Промовив наймит.
 — Я ж вам, дядечку, віддаю без клопоту; я ж не таюся; я тільки думала, що воно дурниця, не потрібне… Трохимцеві хотіла… — просилась Оксана.
 — То вже діло не моє! Мені звелено, щоб я наздогнав і вернув назад; а там собі балакай з хазяїном, як знаєш! Повертай, Петре, додому! — гукнув він до візника.
Петро повернув коней, і Оксана мусила їхати назад — на відповідь, на сміх та на глум усіх гостей та наймитів.
Приїхали у двір. Молодиця не счулася, як пхнув її хтось у саму найбільшу горницю, і вона опинилася посеред п’яних гостей. Раптом обсипали її усі допитами та докорами; але Оксана неспроможна була спочатку промовити ні єдиного слова і стояла, мовчки похнюпивши голову.
 — Ач, злодюга! — гукав хазяїн: — я тебе заради свят у самісіньку тюрму закину, в острог, собаку!
 — Волоцюго ти непотрібна, соромилась би!.. — докоряла хазяїнова сестра.
 — Хіба я крала! — несміливо озвалася Оксана: — я взяла Трохимцеві…
 — Так ти не крала? Чи бач!.. Витрусили крадіжку, а вона, бач, ще й невинна! — викрикувала кума прасола.
 — Я так собі…. Я тільки взяла з колиски, а красти я не крала… їй же Богові, не крала! Гостинчика хотіла…
 — Вона ще божиться, що не крала! Та тобі й острогу мало! У Сибір тебе запакувати треба! Утопити! Повісити! — лютував хазяїн.
 — Та годі… Покиньте… Нехай вона сказиться! — ворочав п’яним язиком якийсь крамар.
 — Як то покинути? Подарунок цілого рубля коштує! Попускати таким, то тоцді самому по шмаття йти? Чи як? — цокотала кума.
 — А на мою думку, її помилувати слід! — замовив слово учитель. — Хіба ж по ній не видно, що вона не злодійка? Самі подумайте: на віщо позаздрила вона? Не стягла вона ні срібної ложки, ні іншого чогось цінного та коштовного, а взяла, каже, на гостинець дитині… Прямо взяла, а не вкрала. Треба оглянутись на неї; вона ж дитині вашій цілий місяць за матір була.
 — Так хіба вона у мене дурно служила? Я ж і платив, і зодягав, і годував її! — перечив хазяїн.
 — Та я розумію, що дурно вона не служила, — озвався учитель знову, — та тільки ж чи можна було оплатити якимись там чотирма-п’ятьма карбованцями ті муки, які приняла вона, не одну ніч недосипаючи біля малої дитини? А скільки думок усяких пережила вона за цей місяць, не відаючи, що діється з її власною дитиною?
 — Соромтесь, пане вчителю! — вмішалася міщанинова сестра. — Чи вам же таки за злодіїв руку тягнути? Ви б же повинні навчати людей, а не направляти їх супроти закону!..
 — Так я ж і не направляю нікого і за злодіїв руку не тягну; а кажу тільки, що ця жінка не злодійка, що вона, як багацько й інших темних людей, і не розуміє інколи, що вона робить недобре діло.
 — Хе, хе, хе! — захихікав хазяїн. — Та в звас, добродію, гарний би адвокат вийшов; добре вмієте заступатись за молодиць; але ж злодіїв я ще ніколи не милував, тож і на сей раз не помилую! Хоче гостинці своїм дітям дарувати, так нехай заробляє гроші та купує; а мені нема діла до того, що у неї не постача грошей; не ділитися ж мені з нею своїм маєтком?
 — Та що тут довго балакати! — вкинув слівце батюшка: — і по божеському, й по царському закону злодіям потакати та жалувати їх не слід! Ти християнка? — звернувся він до Оксани.
 — Християнка, — прошепотила Оксана.
 — Знаєш або чула таку заповідь: не укради?
 — Чула.
 — То ж то й є! Чути чула, а красти крадеш! По-моєму, народ наш і розпусний, і ледачий; а тому й жалувати його нічого. Украла — відбудь своє по закону! Так би я зробив, Ілля Йосипович!
 — За ганчірки, що коштують карбованця, ви хочете посадити її до острогу? — докірливо промовив учитель. — Хочете впхнути її в школу розпусти, щоб увійшла туди нерозумною дитиною, а повернулася назад справжньою злодійкою?... Бога бійтесь!
На вчителя напали всі, найбільше ж Ілля Йосипович. Він ніяк не відступав і не хотів відступити від своєї думки засадити Оксану в острог.
Незабаром покликали пристава, понятих, випитали, що було треба, позаписували все й Оксану арештували.
Минуло три місяці. З великого червоного будинку, де була судейська камера, вивів десяцький злодійку Оксану. На зустріч їй, хутко поспішаючи, йшла тітка Горпина з дитиною на руках.
Тітка пильно придивлялася в Оксанині очі, щоб угадати без слів, до чого присудив суддя її небогу; але на блідому Оксаниному обличчі не видно було ні сліз, ні радощів — нічого.
 — Як діло, Оксаночко?.. Чого ж ти мовчиш? — кинулася до неї тітка.
 — Засудили в острог! — відповів замість Оксани десяцький і додав: — Хутчій, молодице, хутчій, бо мені ще треба й другу відводити.
Горпина затремтіла й похолонула вся. Остання надія на Бога та на людську правду й та покинула стару. Вона забула, що стоїть посеред миру, що з усіх боків дивляться на неї люде, й заголосила, заплакала та й кинулась десяцькому в ноги.
 — Будьте ласкаві, будьте милосердні! — благала Горпина, умиваючись сльозами. — Вона невинна, вона не крала!.. Скажіть суддям, нехай її хоч до присяги допустять… і на євангелії, й на сповіді вона це скаже!
 — Встань, бабо, бо однаково я нічого зробити не можу. А ти, Оксано, чи як там тебе звуть, не гайся; ходім, бо я не маю часу! — байдужно промовив десяцький.
Оксана мовчки простягла руки, взяла дитину і стала йти з десяцьким.
 — Оксано, Трохимчику! Боже ж мій милосердний!.. Куди ж ви, мої діточки, йдете? — кричала та голосила Горпина, ледве поспішаючись за десяцьким та своєю небогою.
Оксана мовчки озиралася до тітки і трохи припиняла ходу, щоб не відставала тітка. Вони потроху наближалися до того страшного будинку, звідкіля Оксана мусить вийти навіки знеславленою прізвищем: “злодійка”.
Дійшли до високої білої стіни; залізні ворота відчинилися. Оксана міцно поцілувала Горпину і, не промовивши ні єдиного слова, переступила з дитиною поріг в’язниці.
Ворота зачинилися; цокнули замки раз, удруге, й Оксана зникла у білих стінах, несучи в острог своє добре ймення на глум та на поталу.
 — Прощай, прощай, Оксаночко! Прощай, Трохимчику, моє дитяточко! — гукала напівголосно Горпина, припадаючи до залізних воріт, з-за котрих чутно було лайку та плач Оксаниних товаришок-злодійок.