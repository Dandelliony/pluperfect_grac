Маленький фельєтон. Новий гріх.
Не без того, щоб і я коли не согрішив — усі ми грішні. А все ж я намагаюся жити, як закон велить, як наш отець Даміян навчає, як у катехизісі написано.
У середу і в п'ятницу піснікаємо, а теща й понеділкує. Що—року говіємо, на часточку даємо що-неділі.
У неділю до служби не пью, не їм, не курю й не нюхаю, і дітям нічого не даю.
Малих дітей моя жінка одлучала на піст, щоб гріха й скорому не було. Ні жінка, ні теща не їдять новини аж до Спаса.
Я добув ціркуляри Побідоносцєва і витвердив їх, щоб часом не спіткнутися в моральности і благочестії.
На ввесь піст одлучаємо курей од півнів, щоб не було гріха й соблазну.
Отак ми жили й пильнували, щоб утікти от гріха; так і дітей навчали. Та й не встереглися... Хлопець у мене є десятилітній, Петрусь.
Нічого собі хлопець, хвалити Бога, — слухняний, учителів і начальство щиро поважає.
На першім тижні посту зробив від з паперу змію та й давай її запускати на леваді.
Літає змія високо, вилискує проти сонця. І на думку мені не прийшло, що це ж гріх! Сьогодня прочитав у газеті, що один архирей заборонив літати на аероплані на першім тижні посту.
Прочитав і збентежився! Це ж я допустився гріха, дозволивши своєму Петрусеві запускати змію.
Бо що таке змія, як не маленький аероплан чи моноплан!! Гріха на всю губу.
І все моє благочестиве семейство плаче. Теща гризе мені голову та до о. Даміана бігає.
Жінка впадає в гистерику. Петрусь плаче: цому ви, тату, не сказали мені, цо се гліх? І хто ото вигадав — літати? Создав Бог чоловіка без крил, то й нехай по землі повзає, а до неба йому зась! Певно, це вигадали якісь масони, на погибель людську.
Треба вже раз на-віки зробити тому кінець: заборонити зовсім літання.
На що воно нам здалося? Тільки гріх один... Ну, нехай уже там, як начальство велить, — літають воєнні, генерал Кованько або Татаринов.
Може це й потрібне,— на погибель усякого ворога і супостата. А всім прочим, иншим—на що воно? І я тепер Петруся навчаю: не гріши, не крадь і не літай.
Це тобі заповіт мій.