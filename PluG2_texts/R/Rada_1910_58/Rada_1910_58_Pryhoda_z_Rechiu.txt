Пригода з „Рѣчью".
ПЕТЕРБУРГ, 11. Вчора в редакцію „Рѣчи" прийшли Арцибашев і Краніхфельд, уповноважені фактичним редактором „Соврем. Міра" Н. Іорданським, і заявили Гесенові, що „Рѣчь" повинна дати спростовання на фельєтон Чуковського, в якому він писав, що місячник „Современный Міръ" підвів своїх читачів, недавши їм обіцяного матеріялу, між иншим творів Леонида Андреєва і Юшкевича. Таке обвинуваченя редакція „Совр. Міра" вважає наклепом. Гесен одмовився писати спростовання і, посилаючись на літературні традіції, пропонував третейський суд. Тоді Іорданський написав Гесенові листа, в якому між иншим пише, що ставлючись неприхильно до поєдинків, мусить все таки покінчити цю справу тільки таким чином, бо „Рѣчь" певно не схоче послухатись постанови третейського суду.