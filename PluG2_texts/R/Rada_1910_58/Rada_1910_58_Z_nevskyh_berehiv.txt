З невських берегів.
Вибори Гучкова.
Думське безголов'я скінчилось раніш, ніж можна було сподіватись. Загальне число голосів, поданих за Гучкова, вже відоме. Але не це цікаво в думських виборах. Цікаві ті партійні настрої, з якими думські організації брали участь в останніх виборах. А настрої ці дуже погані. І перш за все серед октябристів. Багато депутатів з центру непевні в тому, що Гучков може щось зробить. Багато з них думає, що Гучков останній козирь думського центра, козирь, котрий так або иначе тілько наближає неминучий кінець „игры". Те число голосів, яке одержав Гучков, складає як раз половину всього числа Думи. Коли рахувать не по голосах, а по настрію, з яким ті голоси давались, то мусимо признать, що більшости думських сімпатій Гучков не придбав собі, тої більшости, котра одна надає авторітет голові думських зборів. Частину голосів, як напр. поляків і мусульман, було притягнуто трохи не „за вуха". Друга частина — як напр. помірковані прогресісти і праві націоналісти — подавали свої голоси з скрежетом зубовним. І не попроси октябристи наперед тих і других як слід, не пообіцяй їм деяких уступочок, Гучкову б не сидіть на кріслі думського голови. Ми не кажемо вже нічого про опозіцію, частина котрої демонстративно зріклася голосування, а друга частина голосувала проти Гучкова. Найцікавіще в останніх виборах — це відношення до них думської правої, тої правої, од котрої залежить порядок засідань і, коли хочте, навіть життя третьої Думи. Вони — праві зубри — висловлюють в Думі не лиш свої бажання і мрії, але і заповідні думки фактично-правящої тепер старої бюрократії. Іх відношення до нових виборів — це відношення і тої закулісної публіки до нового голови і третьої Думи. — Поздоровляємо з вибором першого голови — не дворянина!... гукнув князеві Волконському Марков 2-й, коли вибори скінчились і стало відомо число голосів, поданих за Гучкова. Цей вигук в устах Маркова—демагога був надзвичайно рискований для нього і його партії, більш рискований, ніж всі його лайки з думської трібуни, за котрі його можна б було випровадить на скілька засіданнів. В цій коротенькій необережній фразі вилилась вся великопанська кріпацька псіхологія побірників союзу істино-русских людей, їх відношення до тих „трьох милійонів" союзницького народу, про котрий так люблять завсігди балакать думські союзники в своїх промовах. Чорна і біла кість! Чорна і біла шкура! Пани і холопи — ілоти! Ось той погляд, з котрого будуть дивитись на Гучкова там за стінами Думи. Думський центр цього не зауважив. Муромцев був представником старої дворянської ліберальної фронти. Головін був найкращим представником старої служилої арістократії. Хомяков!.. У Хомякова крім білої кости, барського ймення, арістократичної школи, бюрократичної кар'єри — були широкі звязки з старою кровною придворною арістократіею. Все це було для них п'єдесталом в очах позадумських сфер. І за ці плюси їм готові були вибачить і ліберальні „мечтанія". А що ж Гучков має за собою? Чорна кість. Брудне минуле московського лабазника. Темні „похожденія Рокамболя" в Манчжурії, і не так ще в Манчжурії, як десь там в Африці. Ні імени, ні роду, ні племени та ще й на додачу „политиканъ" — чистої марки, лідер партії головним чином тих же лабазників, що тепер втратили всякий преферанс в очах сильної арістократії. Десять-двадцять мінусів і ні одного проти них плюса! Хто ж його слухать захоче? Марков? Або Пурішкевич? А далі і „подавно!"... Ось що прогавили октябристи, спасаючи свою Думу. І не даром Гучков явився зовсім не в офіціяльнім убранні на свої вибори і ухилився од офіціяльної промови і подяки. Хитрий, діпломатичний лідер октябристів зразу оцінив нову свою позицію. І перше, ніж виступить з програмною промовою, перше ніж піти в воду, пішов спитать броду!.. Через 1—2 або може й три дні, він понюхає і побачить, чи варто вживать слово „ конституція“ в програмній промові, чи ні, чи варто кланятись на всі три боки, як це робили Муромцев, Головін і Хомяков, чи краще в один тільки — трохи правіше од думського центра; і т. д. Всі ці питання зараз надзвичайно важні і тяжкі не лиш для новообраного голови, а як вияснюється, то ще і для кабінета міністрів разом з Думою. Думський крізіс похитнув не тільки Таврійський палац, але і деякі міністерські крісла. Принаймні не далі, як в неділю увечері в думських кругах ходили чутки, та й не лиш в одних думських, але й в адміністративних, що компанію Хомякову хоче підтримать і де-хто з особ, що держать портфелі. В якому зв'язку власне стоїть цей останній крізіс з думським — поки що невідомо. Ясно тільки одно, що позадумські маніпуляції, котрі скінчилися виходом в одставку Хомякова, мали на увазі не лиш Думу і її голову. Вони сягали і в міністерські сфери.