„По степах та хуторах".
Більшість оповідань в збірникові „По степах та хуторах" справляє на читача одне суцільне вражіння і це дає змогу говорити про автора їх, як про якусь певну індивідуальність.
Оповідання ці, як це видно з передмови С. Волоха, писані в ріжні часи на протязі більш 25 років, друкувалися в ріжних українських і російських виданнях, а р. 1899 вийшли окремою збіркою в Москві п. з. „По степамъ та хуторамъ". Оповідання Д. Марковича мають повне признання в українській критиці, цьому авторові своєчасно присвячувано досить критичних статей або уваг: „Кіевск.
Стар." 1902, ІІІ та 1899 VII, гарна передмова С. Волоха, що так відповідає збірникові оповідань і инше; тут таки згадаємо і реферат д. Комарова в одеській „Просвіті". Творчість Д. Марковича така ясна, прозора, такий має яскраво зазначений людяний характер, що всі критичні уваги сходяться на признанню за автором видатного літературного талану, своєрідного письменницького обличчя і певного значіння в рідній літературі.
Пишучи ці рядки, ми маємо на меті ще раз згадати про книжку оповідань д. Марковича — вона варта розповсюдження, користна для села, бо проста зрозуміла мова, спосіб оповідання і цікаві сюжети, а головне ідейність оповідань відносять творчість нашого автора до того роду діяльности, яка робить безпосередній користний вплив на душу людини.
В своїй передмові д-ій С. Волох підкреслив головні риси творчости Д. Марковича, зазначив правдивість оповідань, а головною темою їх поклав „лихі економичні і моральні умови сучасного життя нашого народу". Що треба особливо визначити в оповіданнях Д. Марковича — це одну, пануючу в більшости його оповідань, ідею: добрий первісток, закладений в душу людини, неодмінно, в найлихіших навіть становищах, бере перевагу над злою волею, природна мораль, що викохується у людей степів та хуторів, дужча над усе, людяне поривання буває, повинно бути, навіть у злодіїв, з погляду пануючої моралі культурного громадянства.
Цікаво написане, з цього погляду, оповідання „Іван з Буджака". Вільний, чесний чабан, що з малого дитинства перебував все в степу, не заглядаючи майже ніколи межи люде, не може ніяк зрозуміти прикащика, котрий замісць ЗО дав йому 23 коп.; відданий безпосередному обуренню, поставлений просто перед якусь сховану думку, крутійство, хоч і дуже дрібне, рішає питання однаково просто — зарізав прикащика.
Він того цілком не знає, що звичайно за 7 коп. люде тільки кривляться, за коповика сваряться, за більшу суму бьються, а за великі гроші вбивають; він бачить тільки неправду і не міряє її відносно, — середини немає, компроміси не знані... — і втинає зло по своєму.
В тюрмі, почувши стогони жінки, що народила дитину, несе до неї свій черес з скількома копійками в ньому.
Чи ж справді він запоміг бідній жінці? — навряд тими грошима дрібними приніс він багато їй полекшення в тяжкій дорозі.
Але він дав усе, що мав, він віддався людяному пориванню, а користь від такого вчинка найбільша йому самому.
І злочин Івана, і добродійство мають одну причину — його власна, природна мораль примусила його без вагання зробити те чи инше.
Стара Ковалиха („Два платочки") приймає якогось непевного подорожнього до хати, та ще й дає йому гроші на горілку, бо той аж слабує за нею.
Вона власне нічого доброго не робить на перший погляд, потурає піякові, але: „Слабий він — може й полегчає" — каже баба, маючи на думці помогти людині зараз, в цей мент, без усяких моралістичних міркувань, що може инші хліба не мають, що зле горілку пити.
А той потім вкрав у баби два платочки, що на смерть готувала. Злодія піймали, але десь у дорозі й загубили, якось прогавили, бо найбільше певно казенного пакета пильнували.
А злодій тимчасом повернув знов до баби Ковалихи, побув у неї тижнів зо три та й вмер.
У старої Ковалихи не було жадних вагань, — що він її обікрав, що він злодій, що його шукає власть судова, але нею керувало бажання запомогти людині, чим може, нею володів „Бог у серці чоловіка". Суворий Вовк („На Вовчому хуторі"), що не мав звички випускати злодія з рук живого, піддається голосу того Бога в серці, коли мала дитина нагадала йому, що в злодія діти маленькі і жорстокі принціпи життя — війни одійшли геть, коли збудилося гуманне поривання.
Наслідки цього, як і в попередньому оповіданні, тільки добрі: конокрад кидає злодійство і оселяється на Вовчому хуторі.
Кохання до сем'ї приводить біглого каторжника у рідну хату, де його змучена жінка стрічає докорами за зруйноване життя, але залога хапає Омелька, а на другий день, коли його везуть у місто, Омелькова жінка догонить воза і цілує руку того, що приніс стільки горя їй та дітям, але за хвилю побачення заплатив своєю волею. („Омелько Каторжний"). Ту ж таки ідею знати і в инших оповіданнях: „Невдалиця", „Він присягав", „У найми". Ці оповіданая, перейняті лагідним почуттям любови до людськости, присвячені гуманній стороні людської вдачі, написані просто й зрозуміло, і матимуть легкий доступ до серця простого читача, не кажучи вже про інтелігентного, для якого окрім того цікава картина життя по хуторах, цікаві спостереження автора.
Такі автори, як Д. Маркович, цікаві й корисні отією своєю вірністю: одній якійсь ідеї; звичайно такий автор полишає по собі помітний слід в загальнім літературнім напрямку, течії якого він не виходить, насупроти не йде, а тимчаом лишається помітним.
Таким авторам критика радить робти далі, вести свою лінію і радить щиро, і поради ті мать слушність і рацію.
І в порадах тих і в самих критичнх статях чується спокій, вдоволення, що автор такий цільний, що пише він саме те, що потрібно, а характер творчости його такий, що мав за собою традицію, що звязаний з попереднім, що сам увійде в історію літератури, як історію ідей.
Перечитавши збірник „По степах та хуторах", дочитавши останні слова комедії „Не зрозуміли"... „високо піднявши голову, сміло дивиться уперед", читач вважав-би останнє оповідання „Фінал" тільки за літературний твір, за особливий спосіб протесту проти сучасного розгордіяшу, насильства й темноти.
Але ж автор прямо наводить де-які літературні ймення, посилається на живих осіб... значить „Фінал" треба розуміти як дійсне зречення автора писати через те, що люде людей душать, а через це серце автора „розірване на шматки, душа його вигоріла од безмірного жалю". Це — причина, серйозна причина, що автор не може пера до рук узяти.
Проте в данім разі, як раз з автором погодитись не можна, бо не така його творчість, щоб урватися від того, що у багатьох людей Бога у серці немає, що люде більш як коли людей душать.
Адже сам Д. Маркович дає досить яскраві картини, як у степах та хуторах душать людей, душать особливо економичні умовини життя („У найми", „Бразиліяне", „Шматок") — а здавалось би, степ великий, людей мало, кожному воля та рай.
Коли б автор про себе міг сказати: „Про зелені садки, про пахучі квітки Ми бувало під кобзу співаєм"... А тепер мовчимо... бо люде людей душать, — легко було б зрозуміти хуртовину в ніжній душі романтика, співця садків та квітів, але й тоді дуже рідко поет зрікається поезії; цьому найкращий приклад — еволюція в поезіях О. Олеся.
А в творах Д. Марковича, в душі автора оповідань „По степах та хуторах“ того горя, сліз, картин насильства є досить, як є й було його в життю, отже невже кількість крови тільки й є причиною того, що автор зрікається себе.
Коли-ж таки зростає темна сила життя, коли крони за багато, ми бачимо, як поет, творець — збірає всю міць свого духа, напружує свої сили до високого ступіня, — і тоді осуд його робиться протестом, докори переходять в гнівний крик.
Знов пригадується О. Олесь, але й сам „Фінал" Д. Марковича — найкращий тому приклад.
Автор каже: „не можу писати"... і пише ніщо инше, як літературний твір, дужий протест проти насильства, який полишає глибоке вражіння, більше й глибше від того, що його роблять попередні твори.
І забуваються нарешті власні почуття автора, а у всій силі панує в душі ота паралель між забитими звірятами та скатованими людьми; і так майстерно проведено її, що будить це оповідання, вірш у прозі, далеко не апатію й пасивність.
Що ж до форми оповідання „Фінал", то не така вона проста й сіренька, як зазначив д. С. Волох, але творить художню цілість із змістом.
І око художника набуло тої проникливости, що з'являється під час високого духовного підйому: оті всі подробиці, деталі оповідання „Фінал" свідчать про більшу потенцію автора, показують в ньому більшого артиста, ніж можна було вивести з попередніх оповідань.
Таким побитом, доводиться приймати зречення автора як наслідок дочасного одчаю, бо в оповіданню „Фінал" суть всі докази проти самого автора, бо оповідання „Фінал" може бути більшим стімулом до продовжування письменницької діяльности, ніж який инший перший — ліпший твір Д. Марковича.