Невже яєшня допомогла?
В Пищівській Райземсудкомісії давно помічаються зловживання з боку голови тов. Хоменка. Коли якому селянинові треба одержати копію вироку для оскарження, то голова дурить його до тієї пори, поки не кінчиться наданий термін, особливо коли він сам у цій справі зацікавлений. Трапляються й кращі випадки. Нещодавно селянин с. Повчин, Василь Тарнавський судився зі своїм братом Олександром. Вирок вийшов на користь Василя, але коли той побажав взяти виконавчого листа, — виявилось як раз навпаки. Всі свідки, що були на суді й чули оголошений головою суду вирок, здивовані таким шахрайством. Невже це все перекрутила ота яєшня, що нею Олександер частував Хоменка? За такі вчинки й до Бупр'у легко потрапити. Градосіїв.

