На сучасні теми.

	На сторінках нашої газети вже не раз підносили питання про те, що російська публіцистика, та й взагалі література, легковажить нас, наш рух, і устами Струве говорить частенько такі речі, що якось не личать щиро поступовій людині...
	„Не звертають уваги, замовчують“...—цей крик серця чуть по всіх передових форпостах нашого письменства.
	На мою думку, це неправильний вираз. Неможна сказати категорично, що вони не звертають уваги, особливо тепер, коли трохи не в кожному числі газети манячить звістка про „українофілів“. Вони звертають увагу, але роблять це з таким виглядом, що мимоволі здіймаються в чесної людини почуття гніву та обурення. За нечисленними, щасливими винятками великороси описують нас з чималою „легкомысленностью.
	І це не голословна фраза.
	Пригадайте відому полеміку С. Єфремова з „Кіевскими Вѣстями“, що відбулась на сторінках „Ради“, коли не помиляюсь, в 1909 році: там зібрано силу фактів. Перечитайте, нарешті, статтю Струве в І книзі „Русской Мысли“, це буде вам найкращий доказ.
	Надзвичайний ділєтантизм і короткозорість дозволяє більшости з них бачити тут тільки країну, де „валятся сами въ ротъ галушки“ і де надзвичайно чарівні „молодушки“.
	Коли хочете, я наведу невеличку ілюстрацію з недавнього минулого.
	Відомо, що серед певної частини російської журналістики панує думка за Скабічевським, що вся українська література скупчується в особі Шевченка, а новіші наші літератори—так „что-то“, не варте благородної уваги. Через те рідко коли побачиш якийсь переклад з української мови в російському журналі та ще з зазначенням, що це з „украинскаго“.
Недавно, переглядаючи старі журнали, надибав я „Науку и Жизнь“, що видавалась, коли не помиляюсь, в 1905—6 році.
	І уявіть мою радість, коли я побачив там переклади Дм. Донцова з Кобилянської, Франка, Коцюбинського...
	Але не це принадило мене: побачив я там „Очерки современной малорусской литературы“ В. Фусса. Здивувався я і... зрадів!
	Але вже через 10 хвилин з мого ентузіазму а ні краплиночки не зосталось, бо цей „Очерк“ вражає читача такою силою ділєтантизму, легкодухости і літератуної сміливости, що читач українець тільки руками може розвести,
	Досить сказати, що, згадуючи про українську поезію, автор вказав тілько на трьох поетів: Грабовського, Чернявського і Кримського... Ніби ці другорядні її представники вичерпують своїми творами ввесь зміст нашої поезії...
	Франко, Самійленко, Леся Українка—це „пустякъ вниманія“ для автора, він про них, може, і не чув, хоча й сідає писати про „сучасну літературу“.
	Згадуючи про белєтрістику, автор більше рядків присвятив Дм. Марковичу, ніж усім иншим. П. Мирний і Нечуй-Левицький — цілковита terra incognita для автора.
	А тоді вже писав свої перші граціозні оповідання Винниченко і лунала слава Франка...
	Для автора-ділетанта і цього досить: „для хохловъ и такой богъ брядѣ“. Як на курйоз, вкажу, що між видатними представниками сучасного нашого письменства автор згадує д. Мордовцева за його повість „Палій, воскреситель Правобережной Украины“.
	Я навмисне навів цей, може трохи нудний приклад на те, щоб показати, наскільки люде, що сідають щось писати про нас, не рахуються ні з літературною етікою, ні з вимогами правди і справедливости.
	Так ніби ми якісь парії—безбатченки, про яких цілком безпешно можна казати, що „Палій, воскреситель Правобережной Украины“—шедевр української літературної продукції.
	І кажуть, бо не одержують „зася“.