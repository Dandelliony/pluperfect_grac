ДОПИСИ

(Од власн. кореспондентів).

	М. ГЕРМАНІВКА, київського повіту. Місцеве життя. 15 декабря 1910 р. в нашому містечку місцева інтелігенція вкупі з селянами одкрила потребительську крамницю. Всіх членів тепер 78, більшість селян. Записуються в члени і з других сел, але переважно—священики, вчителі та служащі по економіях. Членський пай 5 карб. і 1 карбов. вступних. Заснована крамниця на рочдельських принціпах, це-б-то: 1) крам купується за готові гроші, а не береться в борг (хоч на перших порах був невеличкий борг київському союзу потребителів); 2) прибутки нащитуються на забраний крам всім покупцям, для чого видаються марки тим, хто купує крам; щоб потім можна було провірити, на скільки карбованців забрано; 3) нікому не дають краму в борг (крім „двадцятників“ і завідомо чесних і акуратних людей.
	За недовгий час ця крамниця зробила людям багато користи тим, що в нашому містечку приватні крамарі понизили ціни на крам і стали вірніше важити. Перш, бувало, ні до чого й доступитись не можна було, все так дорого. „Все одно купите—казали крамарі,—бо більш ніде“. А тепер зовсім не те: до них мало хто й заходить. Не раз почуєш з уст простого селянина таку розумну мову: „Тепер приватні крамарі спустили ціни, та все таки ми до них не підем,—бо як загине наша „зборна“, то вони піднимуть ціни більш, ніж були, щоб нагнати те, що тепер спускають“.
	І наші крамарі почали були конкурувати з потребилкою. Тих людей, що купують в потребильці крам, вигонять з своїх крамниць і посилають в „дурацкую лавку“. Пишуть образливі листи головним діячам крамниці; підговорюють п'яничок роспускать негарні чутки про неї і таке инше. Шкодять вони і тим, що через них (приватних крамарів) потребилка не може поцінно купувати цукор в місцевих заводах. Недалечко од Германівки—в с. Григорівці (7 верст) є цукроварня Зайцева (єврея). В цій цукроварні євреї крамарі купують цукор зовсім поцінно і продають 5 фунтів за 68 коп. (грудковий); а коли потребилка хотіла там же купити, то такі ціни загнули, що й за 80 коп. 5 фунтів грудкового цукру не вигодно продавати, і через те цукор в потребилку привозиться з Київа і продають по 72 коп. п'ятифунтову пачку. Та як не шкодять вони „словом і ділом“—все нічого їм не поможеться: люде переконані, що „зборна крамниця їхня“. Селяне з чужих сел приїзжають купувати крам і роспитуються, як би їм одкрити таку крамницю, або хоч одділ германівської. Треба тільки, щоб завідуючий—прикащик пильно придивлявся до справ крамниці і підчитував книжки про потребительну справу.
	Крім потребительської крамниці в нашому містечку єсть ще „ссудо-сберегательное“ товариство, та воно ледве животіє.
	–
ШАРІВСЬКИЙ ВИНОКУРНИЙ ЗАВОД (на Харьківщині). Вистава. Давно вже наша молодь збіралась упорядкувати виставу, але ні разу це їй не вдавалось, бо управитель не давав згоди на таку розвагу. Аж ось у 1910 році, коли він виїхав кудись у друге місце, а його допомагача скинуто з посади,— наша молодь заворушилась. Спершу почали готувати комедію Старицького „За двома зайцями“, але за браком часу, залишили її на другий раз і почали готувати „Як ковбаса та чарка“, того-ж таки автора та дівертісмент. І от 4 января у бондарці одбулась ця невеличка вистава та дівертісмент. В дівертісменті тричі виступав відомий по всій Україні кобзарь І. Л. Кучугура-Кучеренко, який проспівав думу на смерть Т. Шевченка, думу про Саву Чалого, та пісню „Ой не шуми, луже“. Крім цього були деклямації „Отаманова смерь“ Б. Грінченка, та „Ой чого ти почорніло, зеленеє поле“ Т. Шевченка—прочитав д-й Олешко, „Горлиця й горобець“, та „Треба всюди приятеля мати“—прочитав д-ій Бене; далі „Розрита могила“, „До Основ'яненка“ Т. Шевченка, та Олеся „О правда, мій народ смішний без краю“ прочитав д. В. Ємець; крім того під його ж орудою хор проспівав такі пісні: „Ой із-за гори“, „Дощик...“, та „Лугом їду“.
	Слухачі, якими переважно були польові та заводські робітники, дуже були задоволені і щиро вітали всіх виконавців. Щира дяка новому управителю, який крім того, що дав згоду на виставу, ще й допоміг грішми.