По вищих школах. 
З петербурзького університету.
Досі серед нашого студентства, що приїздить в Петербург з України, було дві ясно визначених категорії людей — українці й „малороси", а тепер з'явилася нова, ще третя група — свідомих москвофілів. 
Це, однако, виродки, не нашої України, а австрійської, той її мотлох, що тримає за вітром свого носа й біжить туди, де пахне казенними бутербродами та грішми. З цього боку було б великою помилкою й навіть гріхом рівняти цих людців до наших "землячків малоросів", серед яких бувають люде ідейні й безумовно порядні в своїх поглядах загальногромадських. Москвофіли ж запродали свій народ остаточно й ради лакомства нещасного прибули сюди в осередок чорних маврів, де панує атмосфера, за яку в їх питомій Австрії ніхто б ніколи й не помислив. 
Тягнуть до Петербургу москвофільську молодь російські націоналісти. Доля зробила так, що цей рік спіймалася на гачок Бобринського ціла партія цих „русских" з Галичини, й вони в числі 14 душ прибули в петербурзький університет; але даремне й мабуть здивовано вони шукають тут істинно-русскої компанії. Між студентами москвофіли не знайдуть „русского духу", хіба що в гурті „академистів" — аристократів, які на їх москвофільські хлопські обличчя мабуть і не дивляться. 
Так сидять собі тут на казенних хлібах птенці Дудикевича, поки що дивуються своєму становищу, та марять про свою карьеру.
Та тільки не завше та карьєра буває блискуча й на де-кількох прикладах в Петербурзі ми бачили, як та карьєра кінчається. 
Усякі там російські націоналісти підступають до москвофілів не з зовсім чесними замірами. Дбаючи про те, щоб як-небудь заманити їх до Росії за набіранням „русского духу", патріоти наші через якийсь час кидають тут своїх питомців без нічого, а ті, не маючи з чим виїхати до Австрії, лишаються вже тут на завжди. Такі люде або довго бідують, або кінчають божевіллям, на горе своїм бідним батькам і родичам. 
Зараз, ніби перед очима, стоїть мені публична заля в петербурзькім університеті весною торік; за червоним столом засідає комісія державних іспитів. В цей момент входить перед стіл старий згорблений дід — гуцул з Замостя й з жалем, з заплаканими очима говорить: „віддайте мені мого сина. Нащо від мене його взяли й занапастили?" Це батько приїхав за своїм збожеволілим від горя, кинутим лихими людьми на шляху, сином-студентом, якого ще змалку виховували галицькі руські по своїх бурсах поки не привезли до Петербургу - начиняти його „рускостю“. Тут йому казали православіє приймати, а після, коли він почав їм перечити, позбавили стипендії й переслідували його. На тому він бідолаха, й помішався, що його переслідують. Старий батько гірко плакав. Він, щирий, але темний селянин українець, дався обдурити й згубив собі сина. 
Справді, незносиме положення такого юнака. Кинутий ні з чим, він, що скомпромітував себе дружбою з чорною сотнею, пропав для студентського товариства й не заслужив ласки професорів, що мусіли терпіти указки усяких протекторів цих „русских“, що йдуть сюди не для науки, й, врешті, не для підготовки до обрусительної діяльности в Галичині, куди вони вже ніколи не вернуться, а для того, щоб доступитися теплого місця й досягнути „благоденственного й мирного житія, здравія и во всемъ благого поспъшенія". Ш.

Громада петербурзького гірничого інституту. 
Громада злегалізована тільки торік. Цього року виявила вона жваву діяльність. 27 октября відбулися загальні збори, на яких перевибрано раду, обговорено питання про ширення українських газет. Загальні збори рішили виставити при виборах до загально-студентської бібліотечної комісії свій окремий список кандидатів, і вивісити передвиборчу відозву; проти українського списка був тільки один загальний список, тому не диво, що українці на виборах перепали і дістались тільки на місця кандідатів; але через те, що на протязі року де-кілька членів зрікаються, то українці згодом увійдуть і в саму комісію. Цей виступ українців звернув на їх загальну увагу студентства. 
31 октября відбувся реферат на тему „Важливість національного питання" і 7 ноября на тему "Українське відродження в Галичині". 
Незабаром має бути прочитаний реферат про Мазепу і „економичні основи національного руху".