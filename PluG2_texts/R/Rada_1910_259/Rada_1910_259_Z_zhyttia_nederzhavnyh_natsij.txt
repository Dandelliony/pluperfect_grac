З життя недержавних націй.
Білоруси. Як читаємо в числі 46 газети „Наша ніва", — справа національного відродження білорусів не стоїть на місці. Крок за кроком білоруський рух огортає усе нові й нові круги громадянства. Число працьовників на рідній ниві, число свідомих білорусів росте й росте. 
Найкраще показує розвиток національної та громадської свідомости білорусів, єдина, поки що, білоруська  газета „Наша Ніва". Гляньмо на її кореспонденції: число їх багато збільшилося за цей рік. З самих глухих кутків Білорусії, де ніхто досі не тільки писати до газети, але й читати друковане слово не мав охоти, тепер пливуть у „Нашу Ніву" сотні кореспонденцій, написаних замозоляною рукою селянина, бо він уже зрозумів, що це газета його та для його. 
Ширше та швидше, ніж за тих років, ідуть у народ і білоруські книжки, і з цього видно, як зростає потреба їх. 
Правда, що недавно ще книжок білоруських було мало, так що вони мало кого могли задовольнити. Цейже рік приніс білорусам немалий врожай на книжки. 
Так, вийшли у світ дві гарні книжки Янка Купали —„Одвічна пісня" та „Huslar", Якуба Коласа—„Пісні жалоби", Альберта Павловича—„Сніпок" і старого поета, небіжчика Вінцука Марцінкевича (в літі минуло 25 років з дня його смерти) — Scerouskije Dazynki та „Kupatta". З числа збірників поетичних творів бачимо, що молода білоруська поезія іде як і ті роки, попереду всього; бачимо це і з нових імен поетів на сторінках „Нашої Ніви". 
Дочекалися білоруси цього року і давно жданої та пожаданої „короткої історії білорусів" Власта; це великий вклад в народню білоруську літературу. Частіш починають виходити й практичні книжки, зпоміж яких одзначимо брошюру „Як робити добрі рамові уліки". З перекладів з чужої мови вийшов „Архіп і Лявонька" Максима Горького. З явилися нові збірники білоруських народніх пісень—Гриневича, Романова, Роговського (останнього ще друкується) і театральні п‘еси—орігінальні „Модний шляхтич" К. Каганця та перекладні —„Зімовий вечір" Е. Ожешко, „Пошилися в дурні" Кропівніцького, „Сватання" А. Чехова, „Михалко" та „По ревизії" Кропивницького (дві останні друкуються). 
Треба сказати, що збірники пісень і театральні п‘еси зробилися для білорусів конче потрібними, бо у 1910 році народився білоруський театр та народні хори. 
Найважніщим прибутком цього року треба признати нарождення народнього театру на білоруській мові. 
У Вільні, Гродні, Полоцьку, Десні, і Петербурзі виступають гуртки артистів-любителів, і з театральної сцени пливе живе білоруське слово, розбужуючи приспані серця білорусів та показуючи всім, що „живе Білорусь!" При театрах позакладалися хори, що співають народніх пісень, дивуючи людей красою білоруської музики.