Промова Лучицького.
Депутат од Київа обороняє українську мову:
Мова, якою мають учити в школі, то найважніше питання школи. Комісія стоїть за російську мову у всіх школах найбільше посилаючись на її красу. Але краса то є така річ, про яку кожний може думати по своєму і еп. Євлогій, розмовляючи зо мною, нашу українську мову взивав прекрасною, чарівною, співучою; коли ж приходиться вибірати мову, щоб нею учити по школах, тоді треба порадитися тілько з педагогією. Та теорія, що встановляє для всіх шкіл одну мову то стара теорія; вона нагадує теорію про одну для всіх релігію, що панувала в 16 столітті. Але історія показала, що обидві ці теорії мають гіркі наслідки. Педагогія велить нам переходити од легкого до труднішого, од відомого до невідомого. Значить, ясно, що учити в школах треба починати
знайомою рідною мовою. Таке правило повинно бути одно для всіх національностів, —і не було ніякої причини викидати із списку національних мов, за які вони стояли, мову українську. Про те, чи є українська мова „языкъ" чи „нарєчіе" оратор не хоче змагатися. Для прикладу тільки оратор зазначав, що українського хлопчика не можна „наглядно“ навчити російській азбуці, бо по українському всякі речі звуться не так, як по російському. По російському „топоръ" по українському — „сокира"; по рос. —„деньги", по укр. —„гроші". Коли стануть українських дітей учити російською мовою, то цим тілько забарять розвиток його розуму, та доб'ються того, що по наших школах не можна буде навчитися російської мови. Українська мова і українська література є, і це визнала Академія Наук. Українці мають право на школу з рідною мовою. В кінці оратор підтримує поправку трудовиків. 
Сагателян, посилаючись на історію, доводить, що гвалтом неможна об'єднати національности. Карлсбері доводить, що проект ні добрих наслідків державі, ні освіти народові не має дати. Гарусевич („коло") заявляє, що статті проекту наважені на те, щоб змосковити польську молодь. Оратор протестує проти цього і нагадує, що навіть в тяжкі для поляків часи, після повстання 1863 р., уряд не зачепив польської мови по шкалах і сам Катков склонився перед святощами польської школи.
