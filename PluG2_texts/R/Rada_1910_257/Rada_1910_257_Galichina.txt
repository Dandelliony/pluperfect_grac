Галичина.
Українських сеймових послів пошанувала львівська громада спільною вечерею, що відбулась в залі „Народньої Гостиниці” при участи пів сотні осіб зо всіх тутешніх громадських гуртків, не зважаючи на партійну ріжницю. Низку промов почав пос. д-р Л. Цегельський, підкреслюючи історичне значіння різкого виступу наших послів в останній сеймовій сесії. Після забірали голос д-р К. Левицький, В. Нагірний, д-р Ів. Макух, М. Содомора, д-р Л. Кульчицький, д-р Євг. Озаркевич, П. Думка, Ів. Сандуляк, М. Стефанівський, д-р В. Охримович, д-р Петрушевич, Л. Шехович, А. Оприск. В промовах зазначено не тільки заслуги послів-обструкціоністів, але й визначувано шляхи будучоїполітики та напрямок організаційної роботи. Посли не забули і про неприсутного через недугу б. голови укр. клубу д-ра Є. Олесницького. Промови переплітано співами національних гимнів. Вечірка скінчилась після півночі. Була вона доказом близьких, сердешних стосунків між львівською громадою та послами, які перебули такі важкі часи. 
        Літературні конкурси товариства „Просвіта". Звертаємо увагу на оголошені конкурси головним виділом товариства „Просвіта". Визначено дві премії з фонду Михайлового на драму або повість з історичної бувальщини України; варто — пише „Діло”, щоб наші письменники взялись за перо та надіслали гарні твори, бо досі дано премію тільки в р. 1905 за твір п. з. „Ярошенко" О. Маковея, а надіслані на конкурс в 1907 р. твори не преміровано і цим конкурс поновлено — Премії з фондуІ. Череватенка призначені за праці, що популяризували б здобутки світової науки. Досі з того фонду не преміровано нічого, бо на конкурс, оголошений в 1907 р., вплинула всього одна праця з російської України, „Про електричність“, яка після суду журі (д-р І. Пулюй, П. Огоновський, д-р В. Левицький, М. Мороз і д-р Євген Озаркевич), не дістала премії. Дивно, що в нас так мало робиться для популяризації науки і з премій не користуються.
