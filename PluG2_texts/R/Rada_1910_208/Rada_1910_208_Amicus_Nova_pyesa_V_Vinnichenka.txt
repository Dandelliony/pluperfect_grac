Нова пьєса В. Винниченка.

Наш відомий письменник Волод. Винниченко написав нову комедію на 4 дії „Співоче товариство", з життя української інтелігенції. Коротко сюжет такий: до великого міста на Україні приїздить наївний, але багатенький поміщичок разом з своєю дочкою- поеткою. Він охоплений щиро патріотичним запалом і рішив віддати всі свої гроші на якусь користну громадську справу, а разом з тим і видать заміж дочку за чесного, свідомого українця. Тут його з усіх боків оточують „землячки" , при чому два гуртки змагаються поміж собою, стараючись кожний перетягнути його до себе; являються й кандидати на „руку і серце" заможної панни. Один з керманичів подає проект заснувати по всій Україні „співочі товариства", щоб з поміччю такої „національної святощі" , як пісня спріяти українській культурі і т. п.; наївний поміщик згожується віддати на це свої гроші і от робляться „тайні" засідання і навіть роспочинаеться в цім напрямі „нелегальна" робота. Випадкові обставини і спостережливість доньки, що не дається на гачок одного з „кандидатів" на її руку, переконують поміщика в тім, що він має діло з пустими, брехливими, не високої  моральаости людьми; він спроневірюється в них і рішає покинути їх і вернутись додому. Поруч з цим розвивається романична інтрига між сином „відомої" патріотки („Добросердешної") і жінкою керманича-патріота з одного боку, а з другого — справжня любов між дочкою наївного поміщика і простим робітником-українцем, що й кінчиться їх цівільним шлюбом. Талановитий автор з надзвичайним юмором, підчас сарказмом, малює серію художніх типів і характерів — тут маємо: „щирих, поміркованих, добросердешних, тихеньких, дурненьких і репаних" ... — всім досталось. Пьеса в цім сезоні має йти в трупці Садовського, як що дозволить цензура, а надіятись на дозвіл є певні підстави. Amicus.