Редакторський день.

Редактор газети „Вставай, ледачий“ прийшов сьогодні до редакції, задравши голову: на виду йому леліла всіма барвами веселка, а в душі, як на провесні, піли соловії Та й було чого: за останні три дні тіраж газети неймовірно піднявся найкраща ознака, що газета поліпшала—й за такий довгий час не було жодного штрафу.
 Не встиг він ще перечитати листа, писаного чудовою віршованою лайкою й проковтнути цілком не гармоніруючі з настроєм, епітети до власної особи, як двері широко відчинилися, й на порозі з'явилася чарівна жіноча постать у перехваченій вище колін сукні. Привабно витріщивши свої дивні зеленкуваті, коліру закоханої жаби очиці, вона замахала лілеями-ручками й мелодійним, як згук залізячки об цеглу, голосом промовила: До вас можна?.. 
Не дожидаючи відповіді, вона з великим зусиллям просунула в двері криси свого незрівняної краси капелюха й раптом заверещала, ніби хто в вічі їй сказав, що колір її сукні їй не до лиця: Ви редактор? ви?.. Ну, то дякую, вельми дякую!.. Але я цього так не залишу, ви не думайте... Це ж подлість, по найменшій мірі, це шахрайство, і порядні редактори так не роблять. Я поняла віри вашій газеті, вважаючи її за путню, вважаючи напрямок її поступовим... Але ж це... це чорносотенство, так не роблять навіть касіри союз а русского народа.
 Рожевий настрій п. редактора зробився маленьким-маленьким і зеленою мушкою вилетів у кватирку. Пані перевела дух, а редактор скористувався моментом і вставив: Вибачайте... але я вас не розумію. 
Панію наче муха якась укусила: вона зграбно підскочила й ще зграбніше замахала перед носа у редактора своїми чудовими лілеями, як вітряк крилами. 
 - Ви не розумієте? ви не розумієте? Ще б пак. Мало вас штрафують, от що, а то ви гаразд зрозуміли б...
- Та ви не хвилюйтесь, - злякано підвівсь редактор, — присядьте, прошу,й роскажіть, як слід. 
 - А я ж як росказую, га? визвірилась пані, і на лицях їй виступили інтересні зеленкуваті плями. — Та ви мені очей не замазуйте, ви мені заплатіть збитки!.. 
Які? Нічого не збагну! - знизав плечима редактор і забився в куток.
- Які? То-то, ви не знаєте, а я через вас мушу з торбами йти! Отже слухайте: тижнів зо два тому одна моя знайома пані прислала мені свою кофточку (я в неї прохала для фасону), загорнену в вашу газету. Я газет взагалі не люблю, й не читаю, й не передплачую, а то надала мені лиха година прочитати в тій обгортці оповістку Й виписати по ній з Варшави годинника дамського за 1 карб. 95 коп. У вашій газеті стоїть: золотий. А ви бачили те золото, га? бачили, я вас питаю?
- Яке ж маю я, редактор, відношення до варшавських годинників? 
- Як не маєте, а оповіс... 
- За оповістки газета не відповідає, та і взагалі, — насмілився редактор, — прохаю вас дати мені спокій.
- А-а, не відповідаєте? Ну, ні, голубе, я цього не подарую, я судом...
- Можна до вас?— почувся за дверима чийсь бас. 
- Прошу, пані... Мені, властиво ніколи, ви одбіраєте дорогий час... 
- Гаразд, я піду- Але не я буду, коли не присудять вам шибениці. 
Пані вийшла і впустила в кімнату грубого, червонопикого панка з голеним обличчам. - Ви редактор? - випалив гість, не здоровкаючись. 
- Я. Що маєте сказати?
- А те маю сказати, — почервонів пан од складок на потилиці й до підборіддя, —що ви не редактор, а...
- Вибачайте, хто ви й чого вам треба? 
- Я, сіньйоре, антрепреньор Гар кун-Задунайський, я не хто небудь,

а треба мені, щоб ваша, так звана, газета писала про мої вистави, як слід, бо навіщо ж даю безплатне місце в партері вашому скрипоперові, га? 
- Грайте, як слід, то й писатимемо, як слід. 
Антрепреньор став у позу призирства й сарказму. 
- У-у, який ви розумний: грайте, як слід. А дозвольте вас запитати, з ким би я ото грав, як слід, чи не з вами? 
- Як із ким? З своїми актьорами. 
- З отією шантрапою?! Хе!..
 Постать гостя виказала кінцевий рівень призирства. 
- Ну, то чого ж ви... А йдіть собі, та не заважайте, не одбіра... 
Постать Гаркуна - Задунайського показала рішучість незламну. 
- Дак не писатимете, як слід? 
- Дайте мені спокій!
- Прощайте!
 Гаркун надів панаму фасону надломаного книша й промовив: 
- Ну, дак знайте ж, що тендітним ребрам вашого рецензента прийдеться рахуватись з міцними кулаками моїх маладців... Досить!... 
Він вийшов, а в кімнату вскочила невеличка пані з пісним обличчам. 
- Що ви робите? що ви робите? Ви руйнуєте лад! ви сієте роспусту! ви над проваллям ходите... 
- Прошу, сідайте! В чім, шановна пані, річ?
-  Всі передплатники кажуть, що перестануть зрештою читати вашу газету, бо це ж порнографія, а не газета. 
- Де? в чім та порнографія? 
- Як в чім? У вас що ні звістка, то коли не ченці з черницями гуляють, то черниці з ченцями. А все через те, що наприймали в співробітники отих модерниствів, щоб їм... - Я до вас, пане редакторе, — промовив якийсь панич, просовуючись боком у кімнату. Довгі кучері звисалии йому на лоб, під очима красувалися глибокі тіні. В руках він тримав товстелезний, пальців з чотири завтовшки, зшиток. 
На обличчі в панії вималювався несвіцький жах.
- Декадент...- прошепотіла вона зблідлими вустами й підвелася і похитуючись, по-під стіною просунулася до дверей і ростала в них, як привид.
- Ви знову притирили, його?— почав нервуватись редактор,
- Я-ж виправив його, — насупив брови панич.
- Казав же вам, що в вас нема ані хисту, ні навіть елементарного...
- Досить! — тупнув ногою панич. — Але-ж, на вашу думку як — треба мені їсти, чи ні? —А, Господи! Та зрозумійте-ж, що не можу я містити в газеті всяку бредню тільки через те, що вам треба їсти!... — Що? — випростався панич. — Мій твір ви звете бреднею?
- Слухайте...
- Мовчать! Герострати нікчемні, бездари! Вам заздрісно, і ви ладні задушити все геніальне, свіже, до чого сами не доросли! Ви...
- Гнате!— гукав редактор, вхопившись за голову руками.
- Гнате! покажи, будь ласка, цьому добродієві дорогу на вулицю. 
Але добродій вже прожогом вилетів із кімнати. 
- Боже! за віщо караєш? — промовив редактор, підвівши очі вгору. Він налив води з графина й випив, не передихаючи.
 В цю саме мить в кімнату втисся добродій, не високий, але й не низенький, не можна сказати, щоб у бороді, але й не без бороди, в окулярах, зодягнений в пальто невідомого коліру з смушевим коміром; в руках тримав солом'яний з вузенькими крисами бриль. Обличча мав ні тобі як у старого ченця, ні тобі як у бабусі;
червоний картоплею ніс надавав йому страшенно глибокодумний вигляд, але в дрібненьких, як ягідки, очах блискали искорки сміху. 
- Здрастуйте, хи-хи-хи!... Це газетна редакція? 
- Ну? — визвірився на нього редактор. 
- Я просто з села... Аблакат... 
- А мені що до того? 
- Е, не говоріть. Наші селяне читають вашу газету, а глас народа, кажуть... - Читають?— пом'якшав редактор. — Сідайте, будь ласка. 
- Можна, можна, — милостиво згодився добродій. — Читають, читають, тільки мабуть скоро кинуть. 
- Чом? Мова, знаєте, не українська. Як на мене, то воно понятно, бо я де-чому вчився, а для селян —чистоє наказаніе. І що ви собі думаєте справді? „Політика, економія, література фел‘єтон, телефон, кооперація, провінціонал"... Та ви всю Вкраїну пройдіть, то таких слів не почуєте, потому ни оден дядько, ни одна баба так не розговарюють. Навіщо воно? Хіба в нас своїх слів немає?...
-  Які-ж, які? Це-ж всесвітні слова, їх вживають... 
- Е, напрасно, напрасно... Потрудиться треба, хи-хи-хи; то можна й придумати щось. Ось я, приміром предложу замінити де-котрі слова: телефон — гавкун, фельєтон — брехун, літе... 
- Слухайте, — йдіть ви собі: мені нема часу. 
Аблакат підвівся. — Що?.. А-а, нема часу. Грошики... хи-хи-хи... лупити за газету є час, а прислужиться бідному мужичкові...
- Гнате!— нервувався редактор.
- Піду, піду, не гоніть. Тільки гонорар віддайте.
- За що? 
- За допис. Написав я вам з Бабаївки дописа, а той... ваш провінціонал сцябрив його, певне, та в „Капусту" свою з „Горохом". Досі й грошики получив, падлюшний. Ввійшов Гнат і попросив добродія зачинити за собою двері. 
- Йду, йду, — кричав добродій. — А тому вашому провінціоналові покажу, як красти чужі сочиненія!.. Я йому спишу спину, сучому синові!.. Шахраї, шалапути!.. 
Редактор затулив пальцями вуха й, заплющивши очі, нахилився над столом. 
- Трррах-дзень!!!.. 
Над головою пана редактора пролетіло пів-цеглини й ударилось у двері. 
Він кулею вискочив у сіни й наткнувся на городовика. 
- Повістка од судебного слідователя. Роспишіться.
 Редактор взяв розносну книжку, одхилив трохи двері в свою кімнату. Було тихо, тільки вітер свистів у розбиту шибку. Тоді він підійшов до стола, люто нашкрябав у книгу своє призвісько, зачинив за городовиком двері й читав: "Прошу явиться ко мнє вь  10 утра для дачи показаній по дєлу о напечатаніи вь газеті „Вставай, ледачий" свєдєній, явно"... 
Непритомний впав редактор на стільця; трохи очунявши, одсунув шухляду й узяв у руки револьвера, прощаючись думкою з родиною; потім притулив рулю до виска, але... раптом пригадав, що до чергового нумера газети подано ще не ввесь матеріял... Кинувши револьвера в шухляду, редактор почав передивлятись рукописи. 
- До вас можна? — гукнув хтось, стукаючи в двері. 
Редактор схопився, як опечений, повернув ключ у дверях і сів знову за роботу. Провінціал.