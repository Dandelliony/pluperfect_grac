Меньшіков.

Співробітник „Рус. Сл.“ балакав з Леонідом Меньшіковим і позув од його оповідання про його життя і про те, через що Меньшіков пішов служити в охранку. Фактична частина життя здебільшого знайома вже нашим читачам. Подамо тільки нове. Після арешту через Зубатова, передо мною, — каже Меньшіков, — стало питання: „Як могло статися, що хлопчик Зубатов обдурив і погубив досвідчених і старих людей?“ Тоді я зрозумів, шо причина цього в сістемі боротьби з революціонерами. Тоді я і наважився пожертвувати своєю честью і добитися знайомства зо всією сістемою боротьби з революціонерами. Це було трудно. Щоб вивчити всю сістему, треба було багато часу. За 15 літ своєї служби я менше довідався, ніж за останні 5. Раз я спробував попередить революціонерів, але невдалося і я замовк. Увесь час я придивлявся до внутрішньої агентури, до секретних справ. Я мушу сказати, що особисто не запросив ні одного провокатора, не робив допитів. Тільки в дуже важних справах приводилося і це робити.

Так було, коли явилася Путята з доносом. Але зараз же я її передав начальникові. І все таки приходилося робити шкоду революціонерам, за що я ще перепрошую тих особ, хто потерпів через мене. Довірря я втратив після відомого листа до соціалістів-революціонерів про Азефа. Нічого нового після того я не міг добути і в 1906 році вийшов в одставку. Тоді я взявся за впорядковування того матеріалу, який я зібрав. Багато часу пішло на списування копій з інтересних документів. Це робив я на той випадок, як би попалися вони при перевозці через кордон. За мною слідкували і це затримувало роботу. Сподівався трусу. Але після того, як скінчилася справа Лопухина, я впевнився, що мене не зачеплять і за два місяці кінчив роботу. В маї 1909 року виїхав я за-кордон. Спершу жив на півдні Франції в глухому містечку. Бачився я тілько з деякими представниками партій. Швидко знайомства поширились і я зрозумів, що далі про мене довідаються всі. А тут мене випередила телеграма в газеті „Matin“. Я наважився виступити одверто. Тепер питання в тому, щоб найкраще використать матеріал. Справа не ждала і через Бурцева я повідомив про цілу низку провокаторів. Усіх провокаторів мало не 350 душ. З них соц. демократам я виказав душ 100, соц. революціонерам —25, польським організаціям — біля 75, кавказьким —46, Окрім того, без вказівки на партійну належність 68 призвіщ, які надруковано в „Рев. Мысли“ і 25 усяких провокаторів я подав тим, кому це потрібно знати. В першу голову я випущу „Доклади Гартинга, Ратаєва и Рачковскаго“. Ця книжка вже готова до друку. Далі видам велику працю про провокаторів і провокації —„Черную книгу русскаго освободигельнаго движенія". Туди ввійдуть докладні записки провокаторів, їх листи, росписки то що. Це буде потрібно під час суду над провокаторами. Сюди ввійде до 3000 призвіщ провокаторів. 99 відсотків провокаторів появилося за останнє 25 ліття. Багато померло їх, багато покинуло справу і взялося за иншу роботу. Тут єсть наймення людей всіх професій і станів. Третій випуск буде: „Газета Департамента Полиціи“. Тут буде багатий історичний матеріал за 1903—1905 роки, за період найжвавішого революційного руху. Після цього дам свої спогади. Там буде багато цікавого з того, що я бачив. Далі випущу „Хронику освободительнаго движенія". Я зібрав бібліотеку, якої ніхто в Росії не міг мати. Окрім того через пресу я хочу ознайомити за-кордонну публіку з найцікавішими споминами того, що я пережив. Хочу ще об'явить документи, які допоможуть європейському читачеві скласти справжнє розуміння російської дійсности. До цього я берусь зараз же. На запитання співробітника, чи не боїться М., що у нього можуть вкрасти документи, М. одповів, що вони заховані в певному місці і до того у нього єсть копії з них.