Клерикальна панама в Австрії.
Недавно в Клагенфурті, головнім місті Каринтії, арештовано прелата Кайзера й видано наказ арештувати прелата Вейса, який невідомо куди виїхав.
Обидва прелати займали видатні посади в Каринтії, й арешт їх викликав сенсацію.
Незабаром виявилось, що обидва вони були головними участниками місцевої панами, яка зруйнувала тисячи селянських семей.
Селянські позичкові товариства в Каринтії належать до центральної каси сельсько-господарських товариств, якою порядкують виключно клерикали.
Директором цеї центральної каси був колишній депутат сейму, прелат Вейс.
Останній, ламаючи статут каси, видав прелатові Кайзеру 1.900.000 корон під заставу землі, вже заставленої під 400.000 корон, причім уся земля варта була менше 1 милійона.
Вейс, безконтрольно порядкуючи фондами каси, затратив силу грошей ще й на инші клерикальні підприємства й вигадки.
Що до Кайзера, то він, одержавши від свого приятеля мало не 2 милійони корон, пустився в спекуляції.
Він почав торгувати лісом, поставив гостиницю, бровар то-що. Те, що Кайзер теряв на однім підприємстві, він покривав прибутками з другого.
В його підприємствах брала участь група спекулянтів, а також... архиєпіскоп Кан.
Кінець-кінцем прелат зовсім заплутався й збанкротував. Нікому він грошей не віддав, так що й бідолашні селянські каси потеряли кілька милійонів корон.
Тепер серед селянської людности Каринтії помічається дуже велике обурення проти „святих отців". Християнські соціалісти стараються як-небудь затерти клерикальну панаму, але ліберальна й соціалістична преса вже довідалась про цей скандал і широко розписує його.
Треба сподіватись, що клерикалам доведеться дорого заплатити за цю панаму на близьких виборах.
