Маленький фельєтон.
„Капуста з Горохом". Виходить що-тижня. № 2.
Київ, 28 серпня. Перш за все поздоровляємо сами себе з тижневим ювілеєм істнування. За цілий тиждень „Капусту з Горохом“ не було навіть оштраховано. Це найповніша ознака того, що газета стоїть на певнім шляху, що одразу, як кажуть, взяла правдивий тон і, хоч субсідії допоки не одержує, проте не гірш за инші підносить свій прапор. Вітаємо сами себе й переходимо до чергових справ. Цими днями видано ціркуляра, котрим заборонено товариства й спілки „избирателей и обывателей". А ми як раз збірались тільки про це писати. Давно час! Не скажу вже про „избирателей": ці вважають навіть своїм обов'язком стромляти носа в політику; а то й „обиватель" кирпу гне. Страшенно єхидні людці: так і гонобить, так і шукає оказії, щоб підвезти візка начальству. Чи на іменинах, чи на хрестинах, чи за „лото* збіжаться, — дивись — вже й зняли розмову про політику: там Іліодор з Распутіним їм на-заваді, там о. Восторгов їм не догодив, там інтенданти, там путейці — скрізь їм діло, ніби вони Вільгельми якісь, а начальству турбація, а то й цілковита пертурбація. Ні тепер —  зась, сидіть і не рипайтесь. Ми міцно переконані, що для того, щоб „увенчать зданіе“, треба вже разом заборонити й іменини, й хрестини й усякі „ини”. По Росії. З N — ську пишуть: п. губернатор видав обов'язкову постанову — поки холера вщухне, щоб не збірались у церкві без нагальної потреби: от як хрестини, наприклад, то —  инша річ. З Петербургу повідомляють, що сенатор Гарів одкрив нарешті інтендантського мікроба і навіть вигадав на його загибель сироватку — „анті- хабарин” або „707”. Російське жіноцтво, обурене останніми ціркулярами й проектами Шварца, виписує з Англії скількох суфражисток для навчання, як реагувати на заходи міністра. По Україні. Київські злодюжки, осоромлені нашою звісткою в № 1-м, що за ввесь день, мовляв, нікого не вбито, за цей тиждень надолужили втрачене. У Пущій-Водиці санітари поховались од холери, лишивши людність на призволяще. Тепер навіть мухи мруть, як люде. В Харьківській хліборобській школі зроблено трус: знайдено истика, два пужална й заніз од ярма. Нікого не арештовано. З Волині: на Берестецький пам'ятник зібрано 200 карб., боргу є 1000, а треба на будування тільки 30.000. В Одесі нарешті довідались, що пацюки живуть у підземеллях по-під городом. Генерал Толмачов робить потрібні заходи, щоб завалити ввесь город на пацючі голови й тим одразу впоратись із чумою.У Миколаїві вбито вже одинадцятеро пацюків. Сподіваються, що чума зникне тепер. За кордоном. З Токіо телеграфують: м. в. справ видав відозву, що корейської мови „не было, нетъ и не можетъ быть". З Лондона: постановлено ще два роки не гризтись з японцями. За тиждень не вбилось жодного авіатора. Троїста спілка роспадаеться, бо Італія почала залицятись до Франції. З Берлина: 60 салдатів потруїлися ковбасами. Є чутка, що тепер виписуватимуть ковбаси з Київа, з „колбаснаго заведенія Савіна" на Думськ. пл., бо після них люде не завше мруть, як повідомляють київські газети. Література, наука, умілість і техніка. Письменник І. Декаденченко написав пієсу „Холодний жар“. Цей твір купило російське в-во „Хамелеон”. 1-го вересня поет Опанас Столяренко святкує свій 10-літній ювілей, В цей день вийде повне зібрання його творів під назвиськом: „Менти скавучання". Театр і музика. В № 1-му нашої газети ми повідомляли, що артисти українських театрів за лаштунками почали розмовляти українською мовою. Звістка ця неправдива, бо наш репортьор, К. Дойда, як не брехне, то й не дихне. Репортьорові зменшено гонорар. Дописи (од власних кореспондентів). Хутір Безлюдний. Наш хутір величенький таки. Є й люде, хоч і зветься Безлюдним; є й жінки й діти навіть. Коні на нашім хуторі їдять сіно й мішку, а п'ють воду. На тім тижні померла стара Гапка Петриха, Семен Безверхий їздив у город. Як що буде ще що цікавого, напишу. Листування редакції. Передплатниці X. Редакція наша хоч і обстоює за емансіпацію жінок, проте дорученнів ніяких на себе не бере, тому за прошивками й рюшем зверніться просто в магазин. Поетові Надхненному. „Ой, гоп, ти-ни-ни!“ нецензурне, не піде. Цікавому. Про процентну норму для українців можна довідатись у А. Савенка, Редактор-видавець Провінціал.
