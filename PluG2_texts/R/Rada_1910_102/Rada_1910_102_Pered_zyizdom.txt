Перед з'іздом.
Наближається час слав'янського з'їзду, призначеного на сьогорішнє літо в столиці Болгарії, Софії. Вже почалися де-які попередні наради, що до самого з'їзду і тих справ, які на йому мають бути обмірковані. І от цікаво порівняти сьогорішній настрій серед новослав'янських сфер з тим, що було ще недавно.
Два роки тому, коли неослав'янство з'явилось на кону з великим галасом та надіями, саме тільки українське громадянство одностайно поставилось до його негативно. В російському поступовому громадянстві тільки окремі особи стали на таку ж позицію, — переважно соціялістичних кругах; більшість же не тільки з надіями стріла новослав'янський рух, але навіть активно до його пристала. Думка була, що таким способом можна буде поправити і наші внутрішні міжнаціональні відносини, і престиж Росії за кордоном, між слав'янськими народами. Даремне українська преса і такі поодинокі російські органи, як „Русское Богатство", застерігали проти новослав'янської "свистопляски", даремне роскривали вони реакційні по суті заходи панів новослав'ян, що важили тільки на державне становище народів — нічого не пособляло. Гешефтмахери з російського і польського боку пактували між собою і вже ділили українців на шматки, закрутивши в цю негарну гру і тих людей, що стоять проти надсильства, але не гаразд розуміють справу слав'янського єднання. Неослав'янам здавалось, що вони починають нову еру в слав'янському житті, і вони і в думках не покладали, що бучні бенькети в Петербурзі та Празі були власне похоронним співом над їхніми щирими чи нещирими надіями. 
Минуло не сповна два роки, — всього тільки два роки, — а вже історична Немезида люто помстилась на новослав'янстві, розвіявши цілком його палкі мрії. Теперішні розмови перед з'їздом бренять так мінорно, що як не можна краще показують ціну неослав'янським заходам. Російська дійсність показала, що навіть рівноправність для поляків — порожня мрія, і от тепер поляки вимагають тільки одного — простору для культурної роботи. Звичайно, що таке домагання в той час, як позакривано польські „Oswiat"и, як культурні товариства польські зникають за те, що осмілюються польської мови вживати — таке домагання має занадто серйозний, але разом цілком безнадійний характер. І що можуть обіцяти, що можуть забезпечити полякам російські новослав'яне? Певна річ, — нічогісенько, бо й сами вони не знають, що можна і чого не можна, чи й сами вони існуватимуть завтра і чи можлива культурна робота на російському ґрунті. За таких обставин ніякого порозуміння бути не може між тутешніми слав'янами, а це неминуче одбиватиметься на слав'янах закордонних. 
Новослав'янство видимо вмірає на наших очах, — умірає, навіть не викликаючи жалю до себе нігде, бо на гнилих підвалинах заснувало воно своє істнування. Замість справжньої слав'янської єдности й рівности воно сіяло розбрат і панування дужчих, а це гріх непрощенний.