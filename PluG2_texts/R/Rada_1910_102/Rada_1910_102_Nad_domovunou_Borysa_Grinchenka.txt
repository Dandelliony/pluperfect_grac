Над домовиною Бориса Грінченка.
З Харькова прийшла телеграма: 
„Харьківські українці технологи сумують по завчасній втраті невтомного діяча на рідній народній ниві Бориса Грінченка і спочувають його дружині в тяжкім горі".
Ще телеграми з Харькова:
„Гурток українців служби зборів південної залізниці висловлює глибокий жаль з приводу смерти славного письменника і громадського діяча Бориса Грінченка і висловлює дружині покійного своє спочуття".
Українська артистка Софія Тобілевич (дружина К.-Карого) телеграфує М.М. Грінченковій:
„Всім серцем спочуваю Вашому тяжкому горю".
З Вознесенського рудника телеграфують:
„Пекучий жаль і сльози над свіжою могилою великого учителя єднаємо з вашими". Чепіга і Черкасенко.
„Приєднуюсь до загального смутку України, що загубила найкращого з своїх синів, великого працьовника на ниві народній". Сергій Палій.
З Дорпату пишуть: 
„З великим жалем свідома частина українського народу і ми, Товариство студентів українців у Дорпаті, зустріли звістку про те, що Бориса Грінченка вже нема між нами на полі культурно-національної роботи.
Високошановній М. М. Грінченковій і всій родині покійного висловлюєм глибоке і щире спочуття. Голова Товариства В. Чеховський, секратарь Дм. Заушкевич.
Українці з Мурованих Курилівців пишуть: 
„Просимо і наш голос приєднати до того загального смутку, що опанував українським громадянством через втрату Бориса Грінченка".

3 приводу смерти Б. Грінченка львівська газета „Свобода" пише:
„Заслуги Бориса Грінченка для України незвичайно великі. Він був одним з тих, що перші несли на своїх плечах всю працю відродження українського народа в Росії. І та важка праця завела його передчасно ще в силі віку, в 48 р. життя в могилу. І важкий болючий сум обгорнув цілу широку Україну. Львівська „Просвіта" вивісила з-за того чорну жалібну хоругов й видала посмертні оповістки. На домовину покійного зложено вінець з написом: Незабутньому борцеві за визвіл України. —
Від львівських українських товариств".
Земля нехай буде пером Многозаслуженому покійникові, котрого пам'ять в українськім народі не згине ніколи, якого ім'я історія відродження українського народу запише між найліпших синів України!"
В газеті „Кубанскій Курьеръ" пишуть: 
„Всякому, хто хоч трохи знайомий з українським життям за останні 25 літ, ім'я Грінченка говорить дуже багато... Перед нами великий художник, талановитий критик і публицист, учений язиковід і популярний громадський діяч...
Вся його величезна робота йшла на благо рідної України і українського люду, він хутчій бажав бачити свій люд духовно-сильним і могутнім. Вся його праця і бажання підігрівались безмірною любов'ю до рідного краю, на служення котрому він оддав усе своє життя“.

На вшанування пам'яти Бориса Грінченка склали: Петербурзьке Добродійне Т-во 25 карб., видавництво Череповського - 10 карб., барон Штейнгель — 5 карб., Полторацький — З карб., А. Вязлов — 3 карб., К. Мальованський — 3 карб., Осіюк — l карб., Л. і В. Скрипники — 10 карб., Григорович-Барський — 3 карб. Разом 63 карб., а всього 273 карб.
