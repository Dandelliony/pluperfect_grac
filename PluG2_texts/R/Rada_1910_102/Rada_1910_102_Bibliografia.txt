Бібліографія.
Нові видання „Українського Учителя“. 
Недавно симпатичне по своєму напрямку видавництво „Український Учитель" випустило в світ серію дешевих книжечок, яка складається з таких десятьох номерів: № 22 „Телесик", народня казка. Зредактував Б. Грінченко; № 23 Г. Андерсен. „Погане каченя", казка. Переклала М. Загірня; №24 Бр. Грімми. „Хатка в лісі", казка. Переклав Гр.Шерстюк; № 25 В. Лебедова. „Урятувала", оповідання; № 26 А. Доде. „Дядькова коза", оповідання. Переклала з французької мови С. Русова; № 27 С. Черкасенко. „Яма", оповідання; № 28 Л. Глібов „Байкарський дарунок", збірка байок; № 29 Юр. Сірий. „Дивні ростини"; № ЗО Гр. Шерстюк. „Про зозулю"; № 31 Юр. Сірий. „Світова подорож краплини води". 
Всі ці книжечки мають на меті того невеличкого грамотія, того, мовляв, „единаго отъ малыхъ сихъ", за спокусу якого євангеліє обіцяє відому тяжку кару. Через це редактор дитячих книжечок ніколи не повинен забувати свою з громадського погляду відповідальну і велику ролю. Діти-читач надзвичайно чутливий; вони не придбали ще тої поганої звички дорослих — „почитывать" і зараз же забувати. З сторінок книжки багато доброго і лихого може перейти в дитячий світогляд і, не зустрічаючи в нерозвиненій свідомості малих людей критичного відношення до себе, укладається там здебільшого відповідно до одного тільки критерія: задоволення і невдоволення, який не завше відповідає критерію доброго і лихого, правди і кривди. От через що редакторові дитячих ваданнів конче потрібен не аби-який педагогичний такт і докладне знання та розуміння дитячої псіхології, щоб на родючому ґрунті душі малої людини не посіяти кукілю і не написати на цій справжній tabula rasa чогось такого, що мало б з громадського погляду зовсім небажані наслідки, готуючи тих „покручів гіллям вниз", що так обурювали Івана Барильченка з „Суєти" Карпенка-Карого. 
„Український Учитель", на нашу думку, гаразд виконав своє завдання, давши в своїй серії дитячих книжечок цікавий і гарний матеріял в зрозумілій формі для читання дітям, і через це, ми певні, громадянство українське не „жерновом осельським" привітає і подякує його за цей дарунок. На №№ 22, 23, 24 і 28 ми не будемо зупинятися довго: все це речі добре і з хорошого боку відомі, а ймення авторів, перекладчиків та редакторів мають бути їм найкращою рекомендацією. Гарне вражіння роблять також казка А. Доде „Дядькова коза" і оповідання С. Черкасенка „Яма". Оповідання ж д-ки В. Лебедової „Урятувала", на нашу думку, не варто було б видавати. Написано його блідо, схематично і одбиває во но в собі художню правду в такій мірі, як і ті смішні задачі по недоладних підручниках, що вражають дітей своїми чудернацькими відповідями (напр., на полі пасеться 118 3/4 вівці і т. ин.) одбивають в собі життєву правду. В оповіданні д-ки Лебедової маємо такі ж самі дробі, такі ж самі недоладности з художнього погляду. 
Останні три брошюрки (№№ 29, ЗО і 31) складають з себе науковий відділ дитячої серії „Українського Учителя". Звичайна річ, що і наука цих книжечок цілком „дитяча"; формою своєю вона нагадує казку, а змістом наближається до рівня розуміння малого читача, зупиняючись здебільшого на конкретних подіях і не завдаючи йому муки абстракціями. Кращими книжечками ми вважаємо: Юр. Сірого „Світова подорож краплини води" і Гр. Шерстюка „Про зозулю". Третя з цих книжечок — Юр. Сірий „Дивні ростини" — зовсім слабенька, про кокосові пальми, кофейне дерево, шоколадне дерево та чайне дерево небагацько відомостей дасть вона дітям, а такі, напр., сентенції, як кофе — "напиток дуже смачний і поживний" (ст. 12), „хто не пожалує грошенят, то може і в нас купити собі таку „шоколадку, бо розвозять ту ласощ по всіх усюдах" (ст. 12—13) і др. також не багато цікавости надають цій брошюрці д. Юр. Сірого. 
Книжечки дешеві: коштують 1—4 коп. Лишається побажати тільки, щоб вони потрапили до рук тому читачеві, для якого і призначені. 
П. Є. Тр-о. 
Леонид Пахаревськнй. Буденні оповідання. 
К. 1910 р., 118 стор., ціна 40 коп. 
Кращого заголовку до збірки оповіданнів молодого письменника і не можна бажати. Майже всі оповідання присвячено все одній темі, скрізь трактується одне і те саме питання, і при тому так ясно виступає основний мотив, що з по-за образів середньої художньої вартости й сили виступає суцільна, стала й певна творчість письменника; певно закреслюється й вимальовується все ясніше те, що зветься „обличчям письменника". Увага автора не стрибає від одної події до другої з біжучої хвилі, не спокушається привабливими сюжетами, випадками, але з них вибірає тільки ті, що дали б змогу знов і знову підкрепити ту саму думку або поширити й поглибшити її. Такий напрямок творчости користний, бо звичайна, от собі, проста істина (в даннім разі: вплив буденщини на душу людську), занедбана таки через свою буденність, набуває слушности й пекучости та будить душу до активного відношення до неї. А такі автори, як Л. Пахаревський, хоч і не блискучі художники, увіходять в історію літератури, як в історію ідей. 
Л. Пахаревський майже не відступає від своєї теми ні в одному з оповідань, а коли трапляються в збірці такі річи як „Батько", то в них лехко побачити лиш другу частину основної ідеї „Буденних оповідань", власне її антітезу, позітивний вихід з проклятої, страшної, сірої дійсности - признання необхідности боротьби з темними силами життя та віра в світлу будучину, що має вирости на ґрунті свідомої боротьби й праці. Цей вихід з обіймів темних сил життя, світла сторона в думках і діях героїв Л. Пахаревського виходить у автора якось блідніш. Менше хисту й чуття виявляє він, коли переходить від чорних фарб до світлих, і більше вражає образ впливу буденщини на людину, ніж вказівки автора на вихід з неї. 
Яку користну, добру працю не веде людина, а довгий ряд однакових днів таки сушить душу і родиться зневірря в ідейній роботі, в людях і в собі. Навіть така морально дужа людина як Олеся („Довгий ряд днів"), що „пішла сюди, в школу, забула, поховала тут під низеньким сволоком власне щастя, молодість, усе, усе"... — не може витримати одноманітности щоденної праці; хочеться їй побачити широкі простори, зазнати того життя, що йде прискореним темпом, „втекти, втекти далеко-далеко, на край світу полинуть, перебуть щось нове, гарне, грішне, веселе, яскраве! До-схочу напитись нового життя, втомитись ним і... потім знову повернутись сюди, в школу"... Але це ж мрія про щастя, так вона мрією й зостанеться, а „життя наше сіреньке" приковує все до одного місця. І таким людям, як Олеся, дійсність усміхається иноді, розкриваючи з дрібних фактах відрадні з'явища життя, обіцянки на кращу будучину. В стомленій душі розжеврюється віра і дає спокій, упевненість, — тоді довгий ряд холодних днів не таким страшним уже здається. 
Під вплив буденщини людина попадає зовсім для себе непомітно і почуває це тільки тоді, коли немає надії на вороття—доводиться втішатись так, як Олеся, або Софія Петровна („Тихеньке життя"), котра вважає догляд за дітьми своїм вищим щастям і обов'язком. І вона не жалкувала, бо не зауважила, не помітила тієї великої втрати. А чоловік її потрібував запалу юнацького, огню для своєї душі, для енергії в літературній праці; спокій жінчин, її упевненість матері, що всю себе віддала вихованню дітей, не задовольняють його, бо „Часами — каже він, — мене рішучо тягне до себе те яскраве, чудове, живе життя, коли людина забуває себе, власні муки, болячки та радощі і йде... під прапором загального щастя" (ст. 32). Так і не повернув він її ніколи „на старий лад" юнацьких років, бо виховання дітей тривало аж до самої старости. Проте він до кінця своїх днів зберіг юнацький запал і черпав його з портрету своєї дружини тих часів, коли вона ще не загасила палких поривань. 
Маленький актьор Вася певен, що йому треба тільки раз насмілитись, щоб довести всім, що з нього добрий артиста... Що власне треба зробити, Вася собі докладно не уявляв, але знав, що насмілитись треба, зробити рішучий виступ, перед товаришами, щоб його визнали за людину, щоб до нього вернулася вся поезія життя, яка у нього живе тільки уривками гарних віршів та шматочками чужих думок, вичитаних колись із книжок. Горільчаний заряд, потрібний Васі для рішучого вчинку, викликає тільки сльози у цього „сина землі, загубленого у сірому тумані буденщини". Так Вася змагається проти буденщини легеньким, приємним чадом горілки. („Син землі"). 
Ось вам „день з життя кислої людини" („Ліжко під дверима" ст. 89): „Умивання. Чай „Висоцького". Жалісне — „який ти блідий Ромчику" від тьоті і солідне резоньорське: „Треба, голубе, поправлятися, риб'ячий жир пити" — від дяді. Рука тьотіна. Губи дядіни. Старий облізлий піднятий комір пальта... Вулиця просто. Вулиця ліворуч і знов просто. Служба, рахівниця, дим од цигарок"... Роман Петрович добре розуміє, що так лехко душу загубити, коли не гріти її, не думати „ні про що таке... високе; він таки додумався, що треба перестати буть „Ромчиком" і вибратися з цієї пастки, з цього ліжка під дверима на вільну кватирю"... чи зважиться ж він це зробити? 
В кожнім майже з оповідань Л. Пахаревського ви знайдете варіанти
на ту саму тему — буденщина страшна, вона затягає людину в багно сірого животіння без барв, без поривання; з нею треба боротися всіма засобами. Дарма, що думка ця відгонить шаблоном, але „шаблони" не всі тому погані, що невірні або фальшиві, а тому, що буденщина їх затерла і велика заслуга того письменника, що зможе показати справжній блиск тих звичайних істин.
 Ан. Васильченко.