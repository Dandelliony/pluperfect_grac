Еліза Ожешко.
Телеграф приніс звістку, що вчора вранці вмерла в Гродні відома польська народня письменниця Еліза Ожешко.
Покійна родилася 1842 року в с. Мильковщині, гродненської губ. 10 років оддали її в пансіон при одному женському манастирі в Варшаві.
В цьому пансіоні учениці здобували тільки поверхову освіту. Вийшовши з пансіона, О. вийшла заміж за поміщика Петра Ожешко, і життя молодих мало відріжнялося од життя инших панських семей: воно проходило в забавках і веселощах.
Але в 60-х роках в душі О. стався перелом, що мав звязок з громадським рухом тих часів.
Покійна облишила веселе життя, почала силу читати, виписуючи книги, і врешті розійшлася з чоловіком.
Почувши в собі письменницький хист, О. взялася за літературну працю. З її творів першим побачило світ 1866 р. невеличке оповідання „Obrazek z lat glodowych", де молода письменниця зразу стала на боці темних, вбогих, обездолених хлопів.
В дальніших своїх творах О також виводила типи темного селянина, особливо селянина білоруського, душу якого і бит вона з любовію вивчила.
Цей напрямок творчости зближує покійну письменницю з російськими народниками.
Вона написала більше 60 романів і повістей, більшість з яких перекладено на французьку, венгерську, чешську, російську, єврейську і українську мови.
Останній твір покійної - Gloria wictis.