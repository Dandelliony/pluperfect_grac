ДОПИСИ.
(Од власних кореспондентів). 
ЛИПОВЕЦЬКИЙ ПОВІТ (на Київщині). Селянське життя. Коли до життя селян 2-го мирового участку липовецького повіту підійти з статистичною міркою, ми добудемо багацько дуже сумних цифр. Справа з освітою народньою стоїть так: в участку на 113139 душ людности, єсть тілько 6 міністерських і 68 церковно-парафіяльних шкіл, себ то одна школа на 1529 душ. Не краще справа стоїть і з дрібним кредітом. На обширі 71 сельської громади одчинено 6 сельських банків, волосна позичково-ощадна касса і 1 кредітне товариство. При восьми волостях засновано маленькі бібліотечки; —у всіх бібліотечках є 5126 примірників всяких виданнів, вибраних начальством по своїй уподобі. Лишається нагадать ще про місцеве волосне та сельське начальство. Що воно не бездогане про це свідчить те, що впродовж минулого року мировий посередник покарав 51 чоловіка з цього начальства „въ порядкЬ надзора” і 35 душ — зважаючи на скарги приватних особ.

с. СЕРБИ, могилівського повіту (на Поділлі). Сельське господарське товариство. Серед инших кооперативних товариств, що істнують в нашому селі, дуже гарно веде свою справу наш сельсько-господарський гурток. Істнує цей гурток рік. За цей час він спромігся купити собі ринглі (кольчатий каток); ним користуються члени гуртка, та одержав од департаменту хліборобства віялку. З просвітньої роботи треба зазначити три лекції, впорядковані гуртком. Одна по кооперації, яку читав Волошиновський, по хліборобству, читав повітовий агроном д. Яресько, та по садівництву, читав губерський агроном Моргенстерн. На лекціях було більш 200 душ селян. 

Крім цього, на останньому засіданні гурток провів цікаві постанови. Так, постановили, щоб селяне, члени гуртка, зробили пар не пізніше половини мая місяця і скородили ріллю так, щоб вона годяща була для рядового посіву. Сіяти озимину повинні не пізніше 25 августа. Тим членам, що виконають цю постанову, гурток дає право засіяти озимину гуртковим сіваком дурно. Щоб приохотити виконувати цю постанову, деякі заможні члени гуртка згодилися дати членам, що виконають подану постанову, добірного насіння в обмін на їхнє звичайне. Щоб наслідки раннього пару та сівби довести на-віч всім, гурток обов'язав членів дати відомости писареві гуртка, якого числа хто виорав на пар, засіяв і скільки чого вродило на їх нивах. З цих повідомленнів складено буде список, щоб видно було, який пар і яка сівба дали найкращий врожай. На цьому засіданні остаточно вирішено, що в нашому селі в-осени буде хліборобська виставка; впоряжає її гурток. На виставку цю губеренське земство дає 200 карб., а подільське хліборобське товариство срібну медаль, дві бронзових, похвальні листи та 50 карб, нагороди. Про виставку буде оповіщено по всіх селах на 50 верстов навкруги сербів, вчителів, священиків та сельських старостів, а також кооперативні товариства.
