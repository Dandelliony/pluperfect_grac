З газет та журналів.
В день нарождення нашого Коб заря „Діло" (ч. 53) пише: „Нині українська громада в столиці Галицької Руси поклониться Кобзареві України, зливаючи свої почування з почуваннями цілої української землі, на якій власне розпочався період святкування Шевченкових роковин. Коли ми в цім періоді святкування Шевченкових роковин звернемося нашими духовними очима до минувшости, то теперішність радістю мусить наповнити наше серце, радістю і надією на ліпшу будучність. Бо ми побачимо, як культ Шевченка, обмежений зразу на відірвані гуртки молодих ентузиястів, починає що-раз більше рости і рости, аж в кінці безчисленними ріками зливається в одно велике море української національної свідомости. І тепер Шевченкові роковини, це наше загально-національне свято, яке єднає всіх членів нашого народу в одну національну семью. Як далеко й широко розкинулася наша українська земля, з усіх усюдів доходять до нас звістки про святкування Шевченкових роковин. Не тільки в нас у Галичині, де наше національне життя осягнуло вже вищий ступінь розвитку, але й там, за Збручем, де до недавня само наше слово було державним злочином, а змагання до вищих форм національного життя являється злочином і досі, і там скрізь лунає відгук Шевченкових обходів, як живий доказ, що „не вмірає душа наша, не вмірає воля“,що ніяка сила не „скує душі живої ні слова живого“. А й на чужині, Шевченкове свято являється для синів України тим моментом, який їм найсильніше, найживіше пригадує рідну землю з її терпіннями і радощами, з її задачами і змаганнями, і переносить їх духа „на тихі води, на ясні зорі“. 
Бо культ Шевченка, це не культ особи, але культ ідей, які творять основу нашої національної та суспільної свідомости і служать нашому народові провідною зорею в усіх його змаганнях. І тому міра культу Шевченка являється мірою нашої національної і суспільної свідомости. Що раз загальніший культ Шевченка, це зверхній об'яв що-раз загальнішої, що-раз ширшої і що раз глибшої, національної і суспільної свідомости нашого народу, наших народніх мас, тої скали, на якій будується українська будучність. В культі великих людей є певні хронольогічні границі, які для живучих поколінь мають особливе значіння, До тих границь доходить власне культ Шевченка. Через рік обходитимемо 50-літні роковини смерти Шевченка, пів століття впливу Шевченкових ідей на нашу суспільність; через 4 роки припадають 100 літні роковини уродження Шевченка, хвиля, коли в серці України, в Київі, має стати памятник того, хто був живим серцем України.
 Цеї хвилі всі ми дожидаємо як великого свята. Бо памятник, який тоді стане в Київі для Кобзаря України, буде не тільки актом публиччої пошани цілої України для свого Великого сина, але також зверхнім свідоцтвом того нерукотворного памятника, здвигненого в серцях 30-миліонового українського народу. І тому повинні ми всіми силами додбати, щоб те свідоцтво нашого культу Шевченка, свідоцтво нашої національної і суспільної свідомости, випало справді так величаво, як личить великому, 30 мілійоновому народові, Це-ж накладає на нас певні як моральні, так і матеріяльні обов’язки. Моральні—нести світло Шевченкових ідей все далі й далі, щоб воно своїм сяєвом обняло всю Україну, кожну одиницю української національної сем'ї; матеріяльні — старатися, щоб з жертв, складаних на будову пам'ятника, склалася сума, яка дала б змогу „виставити пам'ятник, гідний імени Шевченка“.

Граф В. Бобринський, забувши відому правду, що можна мати дуже сильний голос та рівночасно бути дуже слабим на пері, пустився на публіцистику в такім світовім органі, як „Прикарпатская Русь“ тай заляпаним в чорнілі свого негодовання пером дорікає чехам за те, що вони не злаяли „як слід“ намістника д-ра Бобжинського, коли той заявив, що про російську націю в Галичині нічого не знав. Досталось зате Бобринському по лапах від чешських „Narodni’x List’iв“ . Навівши зразки статі Бобринського, чешська газета пише: „Гр. Бобринський каже, що чешська преса не осудила так гостро промови намістника Галичини д-ра Бобжинського, котрий відмовив російській мові рівноправність в Галичині з мовою малоруською, як осудила вона невідповідну увагу російського міністра справедливости Щегловітова, котрий сказав, що не допустить до засмічення російських судів польськими урядниками. Нам здається, що заяв обох високопоставлених урядників не можна покласти побіч себе. В однім випадку була то очевидна образа всього народу, в другім тільки офіціяльна заява про те, який тепер погляд віденських кругів на справу російської мови“. Очевидно Прикарпатської Руси ця відповідь не вдоволила: орган Бобринського таки стоїть на тім, що менша образа говорити про „засмічення“ російських судів поляками, ніж не признати істнування в Галичині російського народу, котрого навіть під мікроскопом у Галичині відкрити не можна. Для нас та справа — ясна. Але для „славянського братерства“  вона все таки дуже характеристична.

В газеті гадяцького земства в день роковин смерти Т. Г. Шевченка (№ 25) уміщено на першому місці біографію поета, написану п. Є. Онацьким. Біографію видруковано кулішівкою.
