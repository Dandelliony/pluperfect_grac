За кордоном
Похорон М. Конопницької.
     ЛЬВІВ. Позавчора поховано в Львові М. Конопницьку. На похорон зійшлося сила людей. Прибув галицький намістник, польські і українські депутати парламента і сейма, професори і багато депутацій. Віце-презідент Львова сказав промову, в якій, оцінюючи заслуги покійної, сказав між иншим, що смерть її засмутила не тільки поляків, а й братній український народ. Після цього труну поставили на катафалк, запряжений трьома парами коней. Спереду їхали верхові герольди з чорними корогвами і факелами. З обох боків улиць, якими йшла процесія, стояв лавами натовп. Скрізь по дорозі горіли лихтарі, завішені чорним флером. Спереду процесії йшли музики і де-кілька сот соколів. На Личаківському цвинтарі, де ховали покійну, сказав над труною промову відомий польський поет Ян Каспарович. Учні української гімназії співали „Святий Боже!” Говорив депутат сейма селянин Бойко; од імени краківських жінок говорила п. Волинська, од імени Львівських — Нейман. Далі говорили: представник од польської соціалістичної партії, од студентської читальні і ин. На труну було положено вінки од городів Вільно, Кракова і Львіва, од сейма, краківського університета і од инших інституцій, „Діло” „не злим, тихим словом“ спом'януло покійну. „Вона не була нам чужою — пише „Діло“,— а рідною через свій демократизм і любов до людськости. Багато її творів перекладено на українську мову, і українці читають їх, як і українські. Українське громадянство з вдячністю буде згадувати ім'я поетеси, і щиро бажає над роскритою могилою, щоб гуманні ідеї письменниці ширились серед народу, добрим генієм якого вона була”.

Залізнича забастовка.
ПАРИЖ. Залізничі служащі всих доріг постановили роспочати забастовку.
Події в Португалії.
МОСКВА. „Русс. Сл.” телеграфують з Лісабона, що населення дуже вороже ставиться до священиків і монахів. На їх нападають на улицях. Де-кількох вбито. Іезуїти завдають багато клопоту тимчасовому урядові. Вони позапірались в манастирях з роялистами-гвардейцями і не здаються республіканському військові, кидаючи на його бомби та обливаючи гарячою смолою. Військо довго боролось, поки взяло манастирі „Мерсес” а та „Лерас”. В монастирях єсть підземні ходи, якими монахи втікають. Арештовано біля 400 черниць; 100 іезуїтів вислано за кордон. Уряд постановив вислати з Португалії всіх іезуїтів, конфіскувавши їх майно. У всих городах іезуїтські монастирі оступило військо. Коли військо підійшло до жіночого монастиря „Трінітас”, сестри зустріли його пострілами.

