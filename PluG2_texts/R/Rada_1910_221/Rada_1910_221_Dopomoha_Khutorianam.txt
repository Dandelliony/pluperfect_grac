Допомога хуторянам.
     Незабаром минає 4 роки з того часу, як на Україні почали здійснювати закон 9 ноября. Як відомо, одним з головних пунктів того закону є „розпорошення селянської маси” й перетворення селянства з єдиного цілого в поодиноких „фермерів”. Тут не місце зупинятись над тим, чи корисна така політика, чи ні, але зате було б дуже цікаво поглянути на ті наслідки, яких поки що досягнуто в цім напрямі. 
     Дуже яскраво висвітлилось це питання на однім з перших засідань київської губернської агрономичної паради останньої сесії. Міністерство хліборобства призначило на агрономичну допомогу селянам Київщини 156 тис. карб., і от треба було вирішити, чи витратити ці гроші на всіх без винятку селян, чи на самих тільки хуторян. Нарада висловилась за те, щоб ці 156 тисяч карб. було витрачено на самих хуторян, при чім виявилось, що становище цих останніх дуже тяжке. Так, губернський агроном В. М. Сазонов у своїм докладі висловився так про хуторян: „Хуторяне потрібують для себе більше уваги й спочуття. Вибиті з рідної колії, одірвані од звичайних обставин, затративши останні копійки й заплутавшись у боргах, аби внести чергові оплатки селянському банкові, хуторяне помалу йдуть до економичпої руїни. Були вже випадки, коли хуторяне продавали свої участки, розуміється, уникаючи робити формальні умови. У таращанськім і звенигородськім повітах утворились навіть організації, що скуповують одруби. Становище більшости хуторян і відрубників таке тяжке, що коли їм не дадуть вчасно енергійної допомоги, то частина їх остаточно загине й їх земля піде „з молотка” за борги банкові”.
     Правда, проти картини, намальованої д. Сазоновим, повстали де-які участники наради. Управитель канцелярії генерал-губернатора сказав, наприклад, що він сам об'їздив хутори й переконався, що становище новопоселенців далеко не таке тяжке. Одначе,ніхто навіть з цих ораторів не наважився сказати, що становище хуторян гарне: суперечка була тільки про те, наскільки воно тяжке. І можна приняти, як цілком правдиве резюме, слова представника головного управління хліборобства д. Яковлева, що „становище хуторян настільки серйозне, настільки тяжке, що необхідно негайно прийти до них на поміч”.
     Ми так докладно зупинились на результатах київської агрономичної наради, бо це, наскільки нам відомо, перше офіціяльне признання, що в справі з хуторами далеко не все „обстоїть благополучно”. Що ж до питання про хутори взагалі, то з багатьох инших джерел ми давно знаємо, що це справа мертворожденна. Не можна штучно, одним помахом бюрократичної указки, зруйнувати громадський і економичний уклад, що утворювався віками й напевне відповідав місцевим обставинам і потребам. 
     Є тут, одначе, один пункт, якого ніяк не можна обминути. Вже скілька років у хутори, наче в ту бездонну бочку, вкидаються мало не всі урядові й земські асігновки на агрономичні поліпшення. Ми, розуміється цілком входимо в становище хуторян і розуміємо, що допомога їм необхідна. Але разом з тим ми ніяк не можемо забути, що хуторяне становлять незначну меншість нашої селянської людности, тоді як величезна більшість селянства вперто й досі лишається при старих формах землеволодіння. Гроші ж на всякі урядові й земські видатки, в тім числі й на агрономичні, збіраються зо всеї людности. Як же це так виходить, що гроші, зібрані зо всіх і для всіх, витрачаються тільки на малу купку нещасних, у нещасті яких ніхто з громади ще й не винуватий? 
     Нам здається, що це питання годилося б розвязати яким-небудь справедливішим способом, ніж це робилось досі й робиться тепер. Накидати ж на плечі всього народу матеріяльну відповідальність за чужі помилки—це вже якось ніби й не виходить. Тим-то ми вважаємо помилковою й постанову київської наради, щоб оддати всі 156 тисяч хуторянам. Ці гроші по справедливости належать тим селянам, що зостались вірними громаді, й їм треба було й віддати їх.
     П.А.

