За кордоном
     Небезпека в Еспанії.
     Зважаючи на події в Португалії, військо всіх мадридських полків держать на поготові в казармах. Поліція і жандарми стережуть всі громадські будинки. Коли тільки надійшли були до Мадриду звістки про перемогу революціонерів в Лісабоні, зараз же всі вікна та балкони було ілюминовано. В останній час між еспанськими та португальськими республіканцями були міцні звязки. Одначе уряд певен, що зважаючи на непорозуміння між самими революціонерами, нічого страшного не станеться; трохи инше дивиться на це республіканська преса. „Le Pax” пише, що Еспанія і Португалія ішли завше поруч. Революція португальська безумовно матиме вплив і на Еспанію.
     
Палац нещастя
     Палац, в якому жив і з якого втік король Мануель, має назву „Palacio des Necessidades”, що визначає „палац нещастя”. Його збудував Жуан V в 18 вікові на тім місці, де була церква Божої Матері. Палац цей дуже багато нещастя приніс португальським королям. 
     В 1853 році в ньому померла королева Марія II да-Гларіа; в 1859—королева Стефанія; в 1861 році король Педро V і інфанти Фердинанд і Жуан. В 1861 році муніціпалітет Лісабону пішов з депутацією до молодого короля Людовика І з проханням покинути нещасний палац. Король згодився і вночі проти Різдва переїхав до другого палацу. Король Карлос І, якого два роки тому вбили, знов почав жити в „палаці нещастя”. Його син, ставши королем, теж не виїздив з цього палацу, поки не діждався революції, і його безумовно жде в історії ім'я „Мануеля Нещасливого”.
     
Роковини анексії Боснії та Герцеговини.
     25 сентября, в роковини приєднання до Австро-Угорщини Боснії та Герцеговини, більша частина сербських газет вийшла з жалобною пасмою і надрукувала статті проти Австро-Угорщини, що захопила сербські землі. Університетська молодь оповістила про свій замір зібратись в цей день на мітінг протесту проти анексії. Поліція заборонила мітінг, але студенти зібрались коло пам'ятника князя Михайла, де казали палкі патріотичні промови. Народ гукав їм „жівіо”. Поліція тут нікого на розганяла.
