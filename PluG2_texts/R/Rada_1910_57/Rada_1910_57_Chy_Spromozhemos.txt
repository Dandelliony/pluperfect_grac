Чи спроможемось?
В 20-х числах апріля місяця в Москві відбудеться перший всеросійський з'їзд діячів, що дбають про навчання дорослих, діячів, які працюють по так званих „недільних’* школах. Що цей з'їзд сам по собі, по своїх завданнях, має велике громадянське значіння, ми не казатимемо. Нас цікавить, як поставиться і чи поставиться як-небудь до нього наше українське громадянство. Нам здається, що для нас українців, для нашого громадянства, з'їзд цей міг би мати сугубо велике значіння. Тут, перед цими діячами по навчанню дорослих, перед щирими прихильниками народньої освіти можна освітить те сумне становище, в якому находиться наш темний народ, позбавлений і в недільних школах своєї рідної мови. Тут можна навести приклади з минулого, коли істнували у нас недільні школи на рідній мові,

можна зробити порівняння статистичні, історичні і т. и. і т. и. Правда, це не переконає сфери, не змінить політики, не відмінить циркуляри про инородців-українців, але все таки ознайомить отих діячів з нашими домаганнями, дасть їм змогу судить чи правду ми кажемо, внесе в їх розуміння ту свідомість що до українства, якої так бракує освіченим навіть і щирим росіянам. Та це не все. Бюро з'їзду розіслало анкетні запитання всім діячам по навчанню дорослих та учням недільних шкіл. Нам здається, що на великому просторі України найдуться такі діячі, найдуться сотні і тисячі тих учнів. Чом би їм не скористуватися цими запитаннями, чому б у вражіннях своїх, відчитах та відповідних пунктах про поліпшення шкільного діла, цим українцям не покласти домагання навчання українською мовою. Голос, поданий в анкетному запитанні — це голос до історії, вигук самого життя,
який ніколи не вмре. Його підрахують, запишуть, занотують де треба і вічно стоятиме він чорний на білом —і свідчитиме про життя, про пильнування великих інтересів рідного народу і своїх власних, тими, хто їх, ті голоси, подав. І тут, на з'їзді, і завше вони стоятимуть на сторожі інтересів українського народу та колотимуть в вічі всіх прихильників темноти та ворогів українства. І от тепер перед нами стоїть велике питанн —чи спроможеться українське громадянство послати на з'їзд своїх кращих в цій справі людей, чи спроможуться діячі по навчанню дорослих, на Україні сущі, подати відповідні заяви, чи спроможуться учні недільних шкіл написати і послати відповідні відповіді на ті анкетні запитання? Чи одержали вони ті запитання, чи дійшли вони до них? Чи може і нагода сказать світові про себе пропаде марно, і цей раз проспить українське громадянство, покаже свою недбайливість, своє занадто велике захоплення буденним життям і невміння сміло і жваво реагувать на всі прояви рухливого, невмирущого життя? А час не жде. Не лишилося всього навіть півтора місяця. І коли наше громадянство справді схоче довести, що воно живе, що звичайно про нього забувають росіяне, а не воно само про себе забуває, то воно враз же візьметься до діла, складе відповідні доклади, пошле людей, випише ті анкетні запитання, як що не одержав хто, і подасть відповідні одповіді*). Все це ще можна зробити, треба тільки енергії та праці. З ними ми певно спроможемось!