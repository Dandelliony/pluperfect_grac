
Маленький фєльєтон. 
Сторінка з історії.

Було колись, —по всій державі гомоніли про землю і про волю, і гомін той летів од краю до краю. З великими надіями збіралися у Петербурзі, у засіданному місці, депутати першої Думи. І надії ті розвіялися, мов туман. І знов по всій державі гомоніли, і гнівом запалили депутатів другої Думи. І того не стало. Усе нікчемне і марне, —і надії, і гнів. Тихо збіралися діти 3 іюня, депутати третьої Думи. Вони похвалялися: ось ми досягнемо великої користи для держави, — без гвалту і крику; ми тихо й мирно працюватимем, у згоді з начальством, нічого не руйнуючи, ні з ким не воюючи. І почалася праця, — мирна, довга, — така довга, що не видно не тільки кінця їй, а й початку! Минала одна сесія, — вони втішали: почекайте, ми ще не впорядкувалися. Минала друга і третя і дальші сесії — народ уже почав забувати про їх і про їхню працю. У газетах містилися де-далі все куціші звістки про Думу, та й тих звісток уже ніхто не читав. По цілій державі не чутно вже було ніякого гомону. Редакторі не знали, чим наповняти газети, —щоб і штрафів не платити, і місце в газеті не порожне було. І почали друкувати довжелезні звістки про Тарновську; друкували думки про неї лікарів, адвокатів, псіхо графологів, хіромантів іт. д. Сидять депутати третьої Думи у засіданному місці і страшенно скучають. Вони може вже померли б від нудьги або поснули летаргичним сном, як би не було між ними веселих товаришів. Три роки сиділи вони, та й ще зоставалося їм сидіти два роки. Веселі, жваві товариші розважали їх. Росказували веселі анекдоти, пускали крилаті слова, кричали, свистіли. Иноді так дуже свистіли, що вся сонна країна прокидалася, дивуючись: що це так здорово свистить? І бавилися тим, що виганяли кого-небудь із засіданного місця. Перше виганяли найбільшого свистуна. Потім це надокучило, — почали виганяти наших, щоб не перебивали свистуна та не втручалися в те, що він свистить і лається. Які ще забавки вони вигадають, побачимо. Грицько К.
