Альфред де Мюсе.
(з нагоди 100-ліття з дня народження). 
Род. 1810, вм. 1857 р. 
Альфред де Мюсе... Якими блискучими чарами віяло колись на мододих парижан від імени цього „поета молодости і кохання"! Чистокровний француз, родом з Парижа, елегантний денді, вродливий і дотепний, палкий і рухливий,— він був куміром парижських красунь і бажаним гостем у кращих салонах. Його знаменитий роман з Жорж-Занд—роман двох щасливих вибранців Гелікона—зацікавив у свій час цілу Францію. На літературне поле Мюссе виступив десь близько року 1830, появившись в першім „Літературнім Гуртку”, куди ввів його шурин, Віктора Гюго, і зробив це так легко і вільно, неначе прийшов до себе додому, —там він танцює і вперше читає свої поезії. Зразу ж молодий поет завойовує сімпатії до свого таланту, що де-далі росте, приєднуючи прихильність і заздрість товаришів. Ясність, легкість дотепу, блиск і вся краса чистої французької мови з'єдналась і злились в його поезії в суцільний і звабливо-гарний акорд. Відомий критик Сент-Бев каже, що говорити про школу чи художні засоби А. де- Мюссе не можна, в нього їх нема, тут треба звернуть особливу увагу на його властивий стиль, на гнучкість і легкість його рухливого віршу, на його образи правдиві і несподівані, на гармонію так само, як на ріжнородність його влучних метрів віршу, що завжди відповідають змісту. Метр і музикальність віршів Мюссе справді надзвичайно гарні. Початковий вірш його „Майової ночі”: „Patrons, nous sommes seuls, l’univers est à nous“... (Ходім, ми самі, нам належить весь світ...) став стереотипом для ріжних поетів і поетиків, що перевіршовували його кожний по своєму. Це був правдивий лірик pax excellence і поет з ласки неба. Брат його оповідає, що коли на поета находили творчі хвилини, він зачиняв вікна, запалював свічки, ставив на стіл і камін квітки і ввесь віддавався чарам натхнення. От як сам поет висловлює своє поетичне credo. 
( J’aime surtout les vers, cette langue immortelle...) 
Люблю поезію—її безсмертну мову. 
Кажу це нишком я, —хай буде гріх це мій, 
Так палко я за те люблю її розмову, 
Що дурні не могли ціни покласти їй, 
Що з неба послано до нас її, чудову, 
Що світ вчуває їй, не мовлячи на ній. 
Доба Мюссе— це була доба розцвіту романтизму у Франції, і звичайно він мусів віддатись впливам цієї школи, але разом з тим його самостійна оригінальна постать стоїть окремо від инших його товаришів. Він нікого не копіює, він сам уже і стає metr‘ом, учителем і утворює свою школу і своїх прихильників і учеників, що оточують його пошаною і преклоненням. Всю його лірику що до характеру можна поділяти на три частини: примхи, запали і страждання. Молодий поет, ще не маючи перед собою певного шляху, грає недбало роскішними рифмами на ріжні теми (Балада до місяця, Венеція, Старий манастирь, Андалузянка, Дон-Паяц, Порція, Марш бажання, Чаша і губи, Намуна і инші); далі наступав і поважніший період — період глибших запалів і почувань (особливо — Рола, Надія на Бога і шедевр поезії—Ночи, Їх чотирі), коди поет від розбурханих поривів кохання переходить до крику роспуки, а далі знаходить втіху в щирій розмові з Музою; третій період — вибухи гострих почувань, за ними погасання і іронія (Станси до п-ні Малібрая, Загублений вечір, Після одного читання і инші). Йому докоряли за його поверховий скептицізм, за брак політичних переконань —це робили люде, що не здатні були відчути ані чарівних роскошів його поезії, ані глибини переживань, вложених туди; він занадто був поетом, щоб бути політиком. 
Альфред де Мюссе був і визначним драматичним письменником, хоч писав зовсім не для театру, бо не вмів і не хотів обмежувати свою творчу фантазію сценичними умовностями. Окремо від усіх його инших п'єс стоїть п'єса „Лорензачіо", соціальна драма ширшого маштабу, що на думку знавців, дорівнює кращим п‘есам Шекспіра. Взагалі ж його п‘еси— це салонні комедії поверхового жанру, де роскішною, поетичною мовою говориться переважно про кохання; в них, як гра проміння, переливаються і чергуються фантазія з дійсністю, вигадка з правдою, веселість з легким сумом, що ніби виправдується словами самого поета: „веселість часом сумна, а меланхолія має на устах усмішку". Ці його п'єси Рене Думік рівняє до знаменитих у свій час картин Вато. До цього жанру належать: Венеційська ніч, Примха, Треба, щоб двері були відчинені або зачинені. Луізон, Кармозіна, Бетіна, Фантазіо, Не треба нічим клястись, Прялка Барберіни, Підсвічник, примхи Маріанни, 3 коханням не жартують—це все невеличкі шедеври, особливо три останні. 
На українську мову з А. де-Мюссе, на жаль, і досі нічого не перекладено. 
Микола Вороний.
