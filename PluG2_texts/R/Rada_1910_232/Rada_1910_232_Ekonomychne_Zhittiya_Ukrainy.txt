Економичне життя України. 
Горе с.-г. робітникам.
В оглядах життя фабричних і взагалі промислових робітників на Україні нам часто, занадто часто доводиться писати про численні нещасливі пригоди робітникам. 
Ще цими днями ми зробили підрахунок цим нещастям за останні два місяці і вияснилось, що за цей час було убито або тяжко покалічено більше 40 робітників. 
Але промислові робітники мають закон 2 іюня 1903 р., який забезпечує їм хоч маленьку пенсію в випадку каліцтва чи смерти й взагалі накладає на промисловців де-яку відповідальність за нещастя, що трапилось з робітниками в їх підприємствах. 
Далеко тяжче становище с.-г. робітників. 
Нещасливі пригоди трапляються й з ними, й трапляються також досить часто. 
Так, за сьогорішній осінній сезон надійшли звістки про нещасливі події в маєтках графині Мусіної-Пушкіної, й княгині Мещерської в пирятинськім повіті, а також у маєтку Тильмана, в Верхнедніпровськім повіті, й в де-кількох инших місцях. 
У маєтку Мусіної-Пушкіної розірвався локомобіль при молотильці, причім убито 4 і поранено 10 душ. 
Нещастя сталося через те, що машиниста десь не було, й за машиною доглядав мало-тямущий кочегар. 
У маєтку Мещерської також розірвався локомобіль при молотильці, причім убито 3, тяжко поранено 6 і легко поранено дуже багатьох робітників. 
Тут нещастя також сталось з вини адміністрації; котел має право працювати при 60 фунтах, а тут він працював при 95—120 фунтах, себ-то силу нагнітання незаконно збільшено в 1 1/2 — 2 рази, від чого й сталось нещастя. 
Нарешті, в маєтку Тильмана також розірвався старий котел у паровику від молотилки, причім убито одного й тяжко покалічено 5 робітників. 
Нема вже що й казати про нещастя, що трапляються з робітниками „через власну необережність“. 
Зачепиться дівчина хусткою за вал, за пас, затягне машина хлопцеву руку з батіжком — це все таке лихо, від якого також можна було б вберегти робітників, як би сельські господарі законом були примушені відповідати за нещастя з їх робітниками. 
Але такі лихі пригоди можна поки-шо подарувати господарям: сказано —„власна необережність“. 
Чого вже ніяк не можна подарувати, це випадків, подібних до описаних вище. 
Тут ніяка „обережність“ з боку робітників не могла врятувати їх од смерти й каліцтва —тут маємо всі елементи злочинної недбалости з боку господарів. 
І закон повинен був би заступитись за нещасних жертв цеї недбалости, хоча б у такій самій мірі, в якій він заступається за промислових робітників.