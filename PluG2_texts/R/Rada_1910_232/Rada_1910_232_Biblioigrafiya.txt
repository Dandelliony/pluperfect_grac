Бібліографія.
Дві програми до збірання обмін української мови. 
К. Михальчук і Тимченко. 
Програма до збірання діалектичних одмін української мови. 
Видання Українського Наукового Товариства в Київі. 1910. 
К. Михальчукъ и А. Крымскій.
Программа для собиранія особенностей малорусскихъ говоровъ. 
Отдельный оттискъ изъ Сборника Отделенія русскаго языка и словесности Императорской Академіи Наукъ, т. LXXXVII. 1910.
Часто в наші часи, коли посилаються докори українству або, краще, українофильству другої половини минулого віку, натискують на його замилування в філології і, в обсягу філології визнають старшому поколінню де-які серйозні заслуги. 
І справді, зроблено чимало, але цілком задовольнити та праця могла або може тільки українофилів. 
Наші культурні домагання накладають тепер на кожне громадське або наукове підприємство характер далеко глибший і серйозніший; в наші часи вже не можна 40 літ укладати словника, перепускати його через руки 40 любителів мови і аж нарешті звалити на руки одній людині для величезних доповнень та редакторської праці; ми вже потрібуемо знаннів, опертих на науковому грунті, і всякий ділетантизм відкидаємо, бажаючи собі і наступним поколінням осягнути і будувати українську культуру. 
Як і в инших галузях українського життя і науки іде нова будівнича робота, так і в українській філології бачимо нові сили і нові заходи давати матеріал справжньої наукової й життьової вартости. 
Українське громадянство тим часом має слушну змогу докласти і свої до праці руки, коли його для такого діла покличуть. 
В даннім разі, програми до збірання одмін нашої мови просто говорять до громадського почуття кожного з нас: хто живе в відповідних умовинах, той повинен дати те, що в нього під руками перебуває, повинен подати діалектичні матеріали Українському Науковому товариству або Академії Наук. 
Для цього не треба лінгвістичної підготовки, ні особливої роботи під час збірання — лишень дати відповіді на питання (і то далеко не всі) програми. 
До того-ж треба зауважити, що ми маємо ще дуже мало діалектологичних матеріалів, що історія української мови потрібує ще великих дослідів, що істнуючі праці, а особливо словники тільки почасти задовольняють потребам знання й вивчення мови. 
Відомо, що Українське Наукове товариство в Київі розпочинає величезної ваги справу — укладання тлумачного словника (толковий словник) української мови, де мають увійти найкращі скарби нашої мови, і буде пристосовано словника вже не для українців російської мови і культури, а українців як українців: слова не перекладатимуться на чужу мову, що дає тільки приблизне уявлення про значіння слова, але пояснятимуться по українському та ілюструватимуться реченнями, в яких значіння слова власне тільки й буває реальним. 
Отже українська інтелігенція повинна проявити себе цілком активно, ставши до помочі науковим інституціям. 
Мають книжки свою долю, як там кажуть, а історія народження цих програм теж має свій інтерес. 
Тринадцять років тому, російська Академія наук запропонувала нашому лінгвістові К. П. Михальчукові скласти програму до збірання одмін української мови; за два роки програма була готова, мавши в собі 1) передмову, де містилися загальні відомост про межі української мови і говірок та поради що до використування програми при записах і способи означення звуків, 2) відділ фонетичний: звуки голосові та шелестові і 3) акцентологічний відділ — запитання про наголоси. 
Академія Наук передала ту програму на перегляд та закінчення професорові А. Кримському мабуть з тої причини, що К. П. Михальчук — учений не патентований, але давно вже вийшли програми великоруська (уклав А. Шахматов) та білоруська (укл. Е. Карський), а доля української лишалась, як про це каже передмова до програми Наукового т-ва, „невідомою і непевною“. 
І от Українське Наукове т-во в Київі в додатку до своїх „Записок“ з 1909 року починає друкувати свою програму, а весною 1910 р. випускає вже її цілу в новій редакції (а власне докінчену) того-ж К. Михальчука при участи Є. К. Тимченка. 
Д-ій Тимченко зредактував її по українському, а також уложив „цілу решту програми“, то-б то склав особливо для нас і для будучого толкового словника важні відділи формування слів, деклінації („склоненіе"), кон'югації („спряженіе"), складні (синтакси), словника. 
Програма має 202 сторінки великого формату, щільного друку і коштує всього 1 карб. 
Через скілька місяців вийшла і академична програма К. Михальчука і А. Кримського, але їй бракує тої повноти, що має прогр. Укр. Наук. т-ва, бо знаходимо все той же розмір першої редакції — передмова, фонетика і наголос. 
На програмі не зазначено, чи перша це частина чи це вже все — треба думати, що академія наук на цьому обмежиться, бо це ж незвичайна річ, щоб діалектичні програми виходили частинами, а окрім того, в науці тепер панує той погляд, що тільки фонетичні особливости дають право проводити ті чи инші діалектологічні розмежовання і надають тій чи иншій мові власний її характер; таким побитом, для російської наукової інституції словарні, синтаксичні та морфологичні матеріали не мають того великого значіння, що для нас. 
Нема що й казати, що українська лексіка та складня дала б багато цікавого в справі вивчення мови російської, але після праць українця О. О. Потебні, глибокого дослідника складні, щось не помічається особливого інтересу російських учених до питань синтаксичних. 
З академичної програми добре видко, в якій мірі К. П. Михальчук являється солідним лінгвістом і знавцем української мови, бо як порівняти з відповідними відділами української програми, то відмін знайдеться дуже мало і праця редактора очевидно мало що змінила з первісного рукопису. 
Програма видана академією дуже добре, навіть через кожну картку закладено чисту картку для відповідів на питання. 
Не треба було забувати про те, що величезний відсоток збірачів по програмі належатиме українцям, людям, що охітніше, ніж хто инший візьметься за цю працю, та ще й таким, що вже мають певний інтерес до українства та знайомі з українським друкованим словом, — отже з цього погляду правопис академичної програми укладено не раціонально. 
В передмові дається повна воля збірачеві щодо вибору літер для тих чи инших звуків з двох або й трьох; так, наприклад, передмова радить для того „і“, що мягчить попередню шелестівку (суголосну) такі букви: і, ї та ьі. 
Далеко краще було б докладніше вияснити ріжницю в вимові слів типу діл (долу) та діло та спинитися на якомусь певнішому знакові, щоб не збивати записувача. 
Не слід також посилатися на великоруську вимову тих чи инших звуків, бо часто й густо про те „велико русское произношеніе“ на Вкраїні панують фантастичні поняття. 
Так програма українське „г“ прирівнює до звука, „который слишенъ иногда у великороссовъ въ некоторыхь церковнославянскихъ словахъ“ , а також у поляків (halas) — це дуже неясно, тим більше, що і У поляків це „г“ (=h) вживається в позичених словах, а українських слів подано на „г“ всього двоє. 
Правопис прикладів в програмі, як на українське око, вражає своїм „ы“ та „э“, напр.: „Дай хлїба пэрэбэндї, купыв пояса Хрыстї, нэ пэрэч його волі“. 
Іще можна б навести дрібні вади програми, котрі стосуються скоріш питання практичного вжитку, ніж наукової критики. 
Згадаймо іще, що академія наук робить заходи, аби розіслати свою програму через учебне начальство народнім учителям на Вкраїні — отже такий захід зробить своє користне вражіння на громадянство, мовляв лєгалізуючи інтерес учительства хоч до української мови. 
Але як найширшого розповсюження потрібує програма Українського Наукового т-ва (К. Михальчука і Є. Тимченка), бо вона має такі важні відділи, як синтакса та словник, і численні відповіді на програму поможуть не тільки рішити де-які питання української діалектології, але й дадуть великі скарби мови народньої. 
Не буде ніякого перебільшення, коли скажемо, що для нашої інтелігенції складня української мови ще й досі зостається майже невідомою; і коли учені найбільше цікавляться фонетикою (наукою про звуки мови), то ми, що говоримо, думаємо й пишемо українською мовою, повинні дбати, щоб відкрити й пізнати те багате джерело рідного генія народнього. 
З'явища складні й словника, в основі яких часто лежать процеси поетичної творчости, не можуть бути вичерпані нашими письменниками цілком, тільки частина їх увійшла в дотеперішні словники, а мова народня не єсть щось вже готове, відлите в певні форми, але вічна зміна, повсякчасна еволюція, „енергія, а не факт“ і за її рухом треба слідити, щоб бувши представниками народа, не відстати від його прогресу в творенню найпершого культурного знаряддя — мови. 
Ан. Василько. 
Юр. Будяк. Буруни. Київ. 1910 р. 75 коп. 
Юр. Будяк належить до поетів молодої генерації, але, як по змісту своїх поезій, так і по формі їх займає по-між них своє окреме місце. 
Трублю у грубий ріг. 
Я сам його ножем зробив, 
Ніхто співать мене не вчив, — 
говорить поет в однім із своїх віршів признаннів. 
„Я — син степів“, — каже він в другім місці, й цими словами з'ясовує нам і зміст, і форму своїх поезій. 
Незграбна ця форма, й часто-густо шкодить їй перевага над нею змісту; незграбна вона, як пелехаті, важкі осінні хмари над степом; тяжкі, гнітючі, часто примитивні мотиви Будякової поезії, прості, але повні сили, як і той народ, сум і горе котрого виспівує поет; тому багато щирости в признанні, що „грубий ріг“ поезії Будяка зроблено ним самим , і не тонким, удосконаленим різаком, а іменно незграбним колодієм. 
І поет почуває, що з таким первісним знаряддям йому не приєднатись до сучасних українських поетів, тому скрізь лишається сам собою; нігде не стає на котурни, не пнеться стрибнути вище себе, не вдає з себе якусь демоничну „натуру“. 
Будякова „пісня крилата“ не є піснею для пісні, бунтом для бунту; він не ставить собі таких, остільки-ж розумних, як і страшних завданнів; та й зовсім инакше мислить про призначення поета. 
Він каже, що про власні муки 
...сором вить, 
Бо горе те, що сушить кров сьогодня,— 
Один туман, 
Навколо-ж мук така страшна безодня, 
Як океан- 
І кобза його грає, плаче, гремить переважно про страшні картини та „іділії“ селянського життя, про кривди „старшого“ брата над меншим, гремить і кличе до змагання за вселюдське щастя. 
Поет виконує заповіт своєї суворої долі, що його 
Сповивала ганчірками, 
Годувала шкоринками, 
Щоб, як виб'юся на волю, 
Не забув селянську долю. 
Він не забув. 
Тоді коли один з новітніх поетів чудовими дзеньками - бреньками намагається, аж крехтить, зігнати всіх инших з Парнасу, щоб самому примоститись на самому шпильочку та вчинити там поетичний „дебош“ „уміраючій“ (?!) красі; тоді, коли другий нудно стогне над власною самотністю, — Будяк підносить войовничий поклик (До Кобзи, У путь далеку, В житті і у морі, Свято смерти, Поклик весни, Виклик, Пісня про поступ, Псальма, 3 пісень осінніх і инш.). 
Не нудним виттям та скіглинням висловлює своє незадоволення й обурення бридотою й жорстокістю життя, свій гнів, — але віршом, повним колючого, перейнятого „горечью и злостью“ сарказму, що важким ударом падає на серце байдужих, „косних“. 
І хочеться цілком виписати його прекрасну „Іділію“, де 
Ліси, степи, 
Гаї, річки — 
Краса в природі! 
Ставки, садки, 
В садах хатки — 
Ну, рай—та годі! 
де „селяне-бджоли меди кладуть і босі й голі“ — 
І буде хліб. 
Чи буде сіль — 
Пробачте, люде: 
Од сліз, потів — 
Аби ти їв — 
Солоний буде. 
Обуренням і сарказмом пашить од таких віршів: Веселий марш, Етюди, Пісня колискова, Вічня іділія, До старших братів, Город і т. д. 
Будяк віддалік стоїть од сучасних поетів-індівідуалистів. 
Соціальність його поезії помітно навіть і в узько-суб'єктивних мотивах (Любов моя, Дарма, Дні туги, Три фази, Дівчині, Мої ліки й инш.). 
Те, що поезія Будякова повна змісту й кобза його видзвонює мотиви громадянські par excellence; те, що поет чулим серцем усюди ловить ритми життя переживає, перетворює, концентрує їх у своїй художній лабораторії й, співаючи, бажає й нас заразити власним захопленням, — це наближає його й поріднює з кращими поетами минулого, що мали певний громадянський ідеал й, сподіваємося, недалекого прийдешнього, коли нарешті замовкнуть нудні співці дрібних особистих переживаннів, незрозумілої навіть їм самим якоїсь нової краси, співці наших ганебних часів, хоробливої творчости, химерних бажаннів. 
Те, що де котрі з поезій Будяка надхнуго иншими поетами (Над морем, Свята смерти, Хвилі часу, Сонце, Хуртовина), анітрохи не позбавляє його орігінальности, не псує його власної фізіономії. 
В особі Будяка маємо поета безперечно талановитого. 
Ми вже зазначили, що віршам його бракує легкости, зграбности, тонкости, що вони важкі. 
До хиб форми мусимо додати й вульгарність де-котрих виразів: вона доходить часом до рискованого і до смішного („раби рабів дома ті дмуть“ , „смердюча порохня“, „усе, як слина, щезне“, „ударом поклав-би вола“ й инш.); шкодить чистоті вірша і вживання русизмів — дома, пирожне, мчаться (замісць мчать), наряди й т. и. ця хвороба, не чужа й иншим молодим поетам); прикро вражає зайва претензійність— вживання, очевидно, як данина моді, заголовних літер там, де треба звичайних, і навпаки. 
Сама назва „ Буруни“ надто претензійна, замах на орігінальність тоді, коли нічого орігінального в цім нема, а до того — один з російських письменників (Бедоровь) уже вжив такої назви для своїх творів. 
Повторюємо, що це — зайве, бо нема чого шукати орігінальности тому, в кого вона за плечима. 
Книжку видано чистенько, й робить вона приємне вражіння, як змістом, так і зверхнім виглядом. 
С. Н —ськай.