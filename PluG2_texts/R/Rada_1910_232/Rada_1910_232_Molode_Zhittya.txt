Молоде життя
IV. 
І так, чи на певному шляху стоїть наша молодь, в науковій українській праці, чи гарних, користних засобів вживає вона для своєї праці і чи використовує все те, що можна використать?
Що більше, пильніще приглядаєшся до життя молоді, то більше впевняєшся, що, ні, — шлях той не певний, засоби невдалі, не повні, а все життя якесь куце, однобоке.
Це сумно, але це так. 
Перш за все вражає відсутність певного нахилу до праці, провідної ідеї, яка б притягала молодь до поновлення своїх знаннів, давала б впевнення, що ця праця потрібна, необхідна, що без неї не можна обійтися, що не знати культури свого народу соромно і стидно, як стидно синові не знати, хто його мати та батько.
Це сумний наслідок попереднього виховання і дорого він обходиться нашій молоді.
Од того, що в усій молоді не має тої провідної ідеї, що не світить вона кожному провідною зіркою, серед молоді утворився поділ на дві нерівних частини.
Одні-ті, перед якими вже розвиднилося, які почули велику потребу надолужить попереднє, виправить прогалини, — це ті, що мають велику жагу до праці самі працюють і тягнуть за собою других, оддають багато енергії, щоб у тих прозріли очі, щоб і вони взялися до праці.
Це вони пишуть реферати, сидять по бібліотеках, відшукують слухачів для своїх рефератів, намагаються викликать у них цікавість, захоплення.
Але їх мало. 
Незвичайно мало.
За те наших багато. 
Ці грають пасивну ролю. 
Вони, розуміється, пранціпіяльно погоджуються, що знать те чи инше треба було б, навіть цікаво, але самі вони для цього знання пальцем не кивнуть, з місця не посунуться. 
Ці слухають реферати, коли їм напишуть і прочитають. 
Правда, на рефератах вони мовчать, мов води набравши в рота, бо не знайомі з питанням, але все ж таки слухають і часами „одобряють“. 
Коли ж рефератів немає, вони спокійно ждуть їх, (повинен же хтось виготувать їх, не може так бути, — міркують вони) і тілько після довгих пауз дивуються і навіть обурюються: „чого це рефератів немає, життя ж немає ніякого у вас, завмерло все'.
А попробуйте запитать їх, чому вони самі не пишуть рефератів, вони зараз відповідають, що немає часу, та що їх ще не познайомили з усіма питаннями. 
Виходить, що одні з сил вибиваються, щоб закинуть искру Божу в загал, а загал цей байдужо, сонливо кліпає очима і чогось жде. 
І таке вражіння робить наша молодь скрізь, по всіх університетських містах.
Просто якось страшно стає. 
Наче це не живі люде, а трупи якісь, мертвяки. 
І в самих кращих випадках загал тих, що вважають себе українцями, починає вимагати од тих, що ведуть так чи инше перед, рефератів. 
Ті стараються, дають реферати, пишуть їх як небудь, на скору руку і читають.
Загал уважно вислуховує, наче звичайну порцію їжі приймає, тупо, без власної думки, без критики, без живого захоплення. 
Як раз, як москалі словесність од „унтера". 
Такі відносини тягнуться з року в рік і підривають у енергійних віру в свою працю, розхоложують їх і вони теж по одному відходять, взявшись за свою власну працю. 
Таке, кажемо, скрізь становище і над ним треба добре подумати тим, що належать до „загалу“.

Може різко поставлена перед них оця картина хоч злість викличе у них і хоч на зло вони візьмуться до праці, найшовши ліки од своєї немочі, апатії і сну. 
Коли б то! 
І коли б це сталося, нам здається, треба було б покинути те чекання рефератів, які хтось напише, а взятися до перечитування того, що давно вже написано і на полицях по книгарнях жде свого читача.
До цієї пори, наскілько нам відомо, всю увагу звертали, всю енергію витрачали на реферати, Було в тому чи иншому місці скільки рефератів — щитали, що все гаразд, що життя йшло гарно.
Не було — сумували і старалися надолужити. 
Рефератами так захоплювалися, що забували все инше, нехтували. 
В такому загоні були бібліотеки, читання книжок, газет і журналів. 
Ми переконані, що та велика перевага рефератам на шкоду читанню і утворила ту сумну картину, яку ми намалювали вище. 
Відомо, що рефератів тих було дуже мало, 2—3, і часто були вони слабенькі, поверхові, наскоро складені по двох — трьох підручниках. 
Часом бувало так, що референт просто упускав все саме цінне в тому підручникові, яким користувавсь, і виходив поганий переказ гарного твору. 
В таких випадках далеко користніше було б кожному прочитать той підручник, далеко більше лишилось би в голові, краще вияснено було б питання, не говорячи вже про користь од праці думки в самому процесі читання. 
При такому числі й вартости реферати, можна з певністю сказать, не багато вносили в духовну скарбницю загалу молоді і разом з тим, забіраючи силу енергії у тих, хто був живим, не лишали часу для бібліотек і читання. 
Звідци — безупинна, часто зайва метушня працюючих і чекання загалу, та апатія його. 
В такій однобокости нам ввижається помилка. 
Загал, дивлячись на привідців, чекав рефератів, в бібліотеці книжок не брав, не читав їх, газет і журналів не передплачував, бо вважав, що йому все дадуть в м'якенькому, переробленому вигляді. 
Що це так, про те свідчать загальні заяви бібліотекарів, що дуже мало користуються бібліотеками. 
Реферати, як бачимо, не давали, та й не могли дати в одну дві години повного курсу знання. 
Наших знаннів не прибувало. 
Загал лишався без знаннів. 
Це породжувало індівідуалізм, відокремленість одного од одного і, без цементу, спільного знання, члени гуртків десь розпорошувалися, зникали. 
І кожної осени, підлічуючи своїх членів, громади не нащитували великої частини. 
На них, звичайно, махали рукою і задовольнялися новими, які знов через рів десь щезали. 
Вони щезали, бо не знали, що власне роблять там, для чого зібрались, що треба робить до тої пори, поки буде якийсь реферат, а реферата ждать приходилося довго. 
Потроху відсувалися від загального життя і ставали чужими. 
Молоді приходили на їх місце і знов шукали, що робить, і теж через рік відходили. 
Так було. 
Але так не було б, коли б поруч з рефератами всю увагу зверталося на власне поповнення своїх знаннів що до українства кожним рядовим членом. 
Коли б ті, що силу енергії тратять на реферати, стільки ж тратили її на впорядковування бібліотек, на постійне нагадування всім членам про їх залеглости, прохання виповнить їх. 
Коли б на запитання молодого: що мені робить? одповідалося не те, що пиши реферата, а просто: „а що ти знаєш з того що вже написано по українознавству?“ 
І коли він не знає багато дечого, — вказувалось йому, а то й давалося в руки те, чого йому треба. 
Ми певні, що ця праця дала б більше, ніж погоня за рефератами. 
Мало того, коли б ознайомлення з якимось мінімумом знаннів вважалося просто необхідним, це утворило б таку атмосферу, що молоді без нагадування взялися б до цієї роботи, бо инакше їм було б соромно, як соромно молодому юристові не знати політичної економії. 
Дух працьовитости і знання вітав би над молоддю і мідно з'єднував би її. 
Тоді не можливі були б ті випадки виявлення неуцтва, про котрі ми говорили в попередній статті. 
Призирство всеї громади було б для неуків гарним батогом, який би підганяв їх до виповнення своїх знаннів. 
Крім того, знання минулого, знання літератури, культурного життя рідного народу породило б бажання знати, чим живе і як живе той народ тепер, як на ньому відбиваються прояви світового життя, куди він йде і хто веде його. 
Тоді б у кожного члена нашої молоді мусіли б бути на першому плані своя газета, свої журнали, а не на останньому, як тепер вони стоять. 
Тоді не було б тих безглуздих відповідів, що, мовляв, „свою газету читаю тоді, як попадеться під руку“, — ну, а якусь иншу, розуміється, читав щодня і передплачує. 
І от, коли б в такому напрямку попрацювали ті, що тепер працюють над доставкою рефератів, і ті, що чекають на них; коли б якоюсь круговою порукою обовязалися вивчить те, чого ще не знають, читать свої газети, журнали; коли б так попрацювали хоч рік-другий, оддаючи для цієї праці один вільний час, — то, нам здається, рівень науковий нашої молоді незвичайно б піднявся, пропала б апатія і байдужість загалу; він і поділявся б инакше: серед перших, працюючих, була б більша частина і незначна гірстка була б серед байдужих. 
А через скілька років це була б велика група культурних працьовників та діячів рідного краю. 
На цей шлях виповнення своїх знаннів власними силами, власною працею, на шлях приєднання до культурного життя рідного народу, через читання його літератури й преси, треба стати нашій молоді, залишивши „великих слів велику силу“. 
Така наша думка. 
Дуже бажано було б нам почути в цій справі голос самої молоді. 
Walle.