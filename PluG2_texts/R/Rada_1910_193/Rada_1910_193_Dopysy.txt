ДОПИСИ.
(Од власн. кореспондентів).

	С. ТОВМАЧ, Звенигородського повіту (на Київщині). Крамниця. Пошість. Наша потребительська крамниця піднялася на такий вже високий щабель, що де-які її члени збіраються заснувати і позичкове товариство. І коли зайдете до крамниці, то й справді подумаєте, що тут діло йде добре, бо немає тої хвилини, щоб не було покупця. Але розгорніть книжки та загляньте в рахунки, то зразу побачите, що ця крамниця торгує мало не в борг. В борг дає покупцям, в борг і сама бере крам з м. Шполи. Тут є члени крамниці такі, що вже понабірали не тільки на повні свої паї, а навіть і на чотирі паї, — і досі не пооддавали. 
	Приєдналось наше товариство до спілки київських потребителів, а крам беремо у Шполі у крамницях. Кажуть, що, як виписувати крам з Київа, то дорожче обходиться. 
	У Товмачі прямо якась пошість шириться. Кожен день вмірає чоловіка два. Нападе різачка та блювання і чоловік скоро Богові душу віддає. А лікарь від села за 10 верст, та й то один на цілу волость з декількома фершалами.


	С. МОТРУНКИ, житомірського повіту (на Волині). Невідома хворість. Ще з перших чисел місця іюня в нашому селі з'явилася на людях, — спочатку на дітях, а там і на старих, — якась невідома хворість. Починається хворість різачкою і вонітами. Переслабувало на цюю недугу більше ніж сотня чоловік, а померло більше десятка. Тепер вже не дуже слабнуть, хворість починає втихати. Лікарь ніколи сюди і не навідується. Часами буває фершал і то тоді, як вже хто до хворого привезе. Проти цеї слабости ніхто нічого не робив. Втихає сама собою. Село наше дуже темне, про чистоту не дбає, і через це в нас не виводяться: кір, віспа, шкарлятина. То вже аби зіма на дворі стала, то так в селі дітей і качає шкарлятина. Про школу а ні спомину. Діти виростають, як самі собі хотять, без науки і доброго знання. На все село може знайдеться душ десяток грамотних.


	С. ЛУЧИННИК, могилівського повіту (на Поділлі). Занепад. Довгі роки були при нашій школі всілякі майстерні. Була тут і політурня, і токарня і майстерня для виробу черепиці. В великій пригоді ставали вони, як нашим селянам, так і всій окрузі. Робити черепицю почали вперше в нашому повіті і такий на неї настав попит, що здалеку приїздили люде вчитися, як робити її. Багато нових майстерень повстало після нашої. Багато селянських і навіть панських будинків покрито нашою черепицею. В політурні навчалися політурництва і одкривали свої майстерні, заробляючи таким способом шматок хліба. Окрім цього була у нас досить гарна музика, яка заробляє по сусідніх селах, був хор і т. ин. Одно слово, наше село уявляло з себе маленький культурний осередок, з якого культура потрохи йшла і на сусідні села. Все це організував і підтрімував при допомозі земства місцевий священик о. С., людина енергійна і поступова, та вчителі місцевої школи. Але того року о. С. перевівся на другу парафію. Вчителів теж розміщено. І почався з того часу занепад. Майстерня черепиці не працює; станки стоять собі десь , там в шопі; припинили свою роботу і наші майстерні. Пусткою стоять майстерні, де ще того року кипіла жвава робота. Це погано впливає на селян. Де-які з них всю вину складають на нового священика, наче б то в ньому вся сила. Воно з одного боку і так, бо школа церковна і всім заправляє і веде перед в ній священик. Правда, що він ще молодий і міг би підтримувать те, що вже зроблено було. Але не треба селянам забувати, що і їх енергія та бажання могли б багато зробити. Не завше ж надіятися на когось.