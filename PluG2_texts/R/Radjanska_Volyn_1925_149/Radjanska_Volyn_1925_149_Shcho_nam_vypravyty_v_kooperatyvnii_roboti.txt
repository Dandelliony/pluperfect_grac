Що нам виправити в кооперативній роботі?
На базарі в Славуті — духи й пудру посилають. Треба допомогти кооперації боротись зі спекуляцією хлібом. 
Час би вже навчитись торгувати. 
Але ж ні! Довелось мені бути в Славуті на базарі. Батінку! Чого ви там тільки не знайдете — й гаряче, й холодне, й мило, й пудра й духи. Навіть хліб та сало є, але --- про це годі, бо хліб — по двадцять і більше коп. за хунт, а сало — 50 коп. за хунт. 
Дивлюсь таблиця „товари ---”. Підхожу, аж там духи та пудра, пудра та духи. А я житньої муки шукаю. Захожу до робкопу — і там її немає. А рядом, у спекулянта є мука по 4 карб. 80 к. чи п'ять карб. Бери, коли маєш гроші. 
Агов, робкопи, а з ними й инші, „торги”, більше спритности. Навіщо непотрібним крамом завалили свої крамниці, а не приставляєте того, що селянинові потрібно, й що він за великі гроші мусить у спекулянта купувать? Ко—к.
Млина кооперативові.
— Тяжко боротись з непачом! 
— Щоб пак! Захопив ще в 1919 році млина парового. Годі тоді було од нього одібрати — скаржаться селяни м. Аннопіля. 
Тепер же Аннопільське сільськогосподарське товариство — «Ленінське село» надумалось взяти млина до своїх рук. Здається, справа легка. Юридичним орендарем млина з'являється другий громадянин з м. Славути, Орлик. Він уже погодився передати млин сільськогосподарському товариству. Але назустріч непачові Крупникові невідомо чому, пішов де-хто... з району. Млин передається лише одному Крупникові. Селяни ж — тільки руками розводять та дивуються. 
— Й як воно так сталося? 
— Хотіли були кооперативом-громадою млина орендувати, та нічого з непачом не вдіємо. 
Чому це так, райвиконкоме? 
Цікавий. 
Дайте кредиту, щоб спекулянтів приборкати. 
Цікаве явище можна бачити в м. Берездові. Коли на базарі стало менше хліба, приватні крамарі стали затримувати по своїх коморах свої мішки, й держали їх доти, доки ціна на хліб не підскочила набагато. У той же час Берездівське споживче товариство з останніх своїх коштів діставало хліб й продавало біднішому населенню.
Щоб приборкати, як слід спекулянтів та заволодіти ринком, кооперативові потрібен кредит. Тепер же він не може зробити цього, за браком коштів.
