Дика демонстрація в університеті.
В пятницю на тому тиждні в афинському університеті почала читати лекції п. Паначіотату, перша жінка, що стала в Греції професором. Вона оповістила курс епідеміології. Студенти зустріли професорку дуже вороже. Багато кричало: „Ідіть на прачкарню"! „Ідіть до дітей"! Частина студентів заступилась за п. Паначіотату. Почався бій, під час якого кидали одни в одних стільцями. Деякі дами, прийшовши послухати лекцію, зомліли, побачивши таку дику сцену. В решті, скандалістів вдалось вигнати з авдіторії. На лекції були: міністр-презідент і міністр юстіції. Паначіотату дочитала після цього лекцію до кінця спокійно.