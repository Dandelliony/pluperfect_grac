В Державній думі істнує робітнича комісія під приводом відомого „рабочелюбця" барона Тізенгаузена.
Комісія щось робить, щось вносить у Думу, потім бере внесене назад, для дальшого перегляду, а робітничий віз стоїть і нині там, де він стояв до скликання Думи.
Коли ж комісія як-небудь і спроможеться колись внести цілком викінчений робітничий законопроект, то можна бути певним, що від нього зостануться самі тільки „рожки да ножки". Така доля має, між иншим, спіткати й законопроект про забезпечення робітників на випадок хвороби.
Цей проект скільки часу тому вироблено було в канцеляріях міністерства торгу й промисловости, а потім його передано на розгляд робітничої комісії Державної Думи, у міністерській редакції законопроект було укладено досить ліберально.
Тепер Думська комісія вже переглянула міністерський законопроект і виготувала відповідний доклад у цій справі.
Від лібералізму міністерської редакції не лишилось і сліду. Навіть основний прінціп законопроекту — забезпечувати робітників на випадок хвороби є обовязком підприємців—комісія замінила иншим, цілком протилежним: забезпечувати робітників на випадок хвороби є обовязком... самих робітників.
Переходячи до подробиць обкраяного комісією законопроекту, мусимо насамперед зупинитись на тих змінах, які внесла комісія в справу лікарської допомоги робітникам.
Як відомо, міністерський проект обовязував підприємців забезпечувати хворих робітників лікарською допомогою, в натурі чи яким небудь иншим способом.
Комісії це показалось занадто ліберальним—і вона наклала цей обовязок на робітничі лікарські („больничні„) каси.
А кошти цих кас повинні складатись з робітничих внесків, у розмірі 1—2 процентів з усеї суми заробітку, підприємці ж вносять у каси ⅗ з усеї суми їх коштів.
Таким чином, коли робітники якого-небудь підприємства внесуть у свою Лікарську касу 200 карб., то підприємець повинен туди внести 300 карб.
Зразу може показатись, що це дуже вигідно для робітників. Але досить порівняти норми комісії з нормами міністерського проекту, щоб побачити, як мало вигоди обіцяє робітникам нова комбінація.
Міністерський проект обовязував підприємців вносити в лікарські каси ⅔ її коштів, але разом з тим ще гоїти своїх хворих робітників.
А тепер підприємцям накинуто тільки ⅓ коштів, а зате їх увільнено від обовязку гоїти своїх хворих робітників.
Легко побачити, хто виграє й хто програє від цеї зміни. Але комісія цим не обмежилась і позмінювала ще багато инших пунктів у міністерськім законопроекті, й все на гірше для робітників.
Так, у міністерській редакції підприємець мав право брати участь тільки в раді („правлінні") лікарської каси, а на загальних зборах уповноважених каси він мав тільки бути головою.
Комісія ж дає право підприємцеві посилати на загальні збори замісць себе когось иншого, хоча б і не-члена каси.
Опріч того, тепер підприємець чомусь повинен мати на загальних зборах не менше ⅒ всього числа голосів, коли ж йому бракує для того своїх уповноважених, то все ⅒ частина голосів належить йому.
Далі, щоб змінити статут каси раніше було досить ⅔ голосів Її участників, а тепер для цього потрібна ще згода підприємця.
Характерна та обережність, яку проявила комісія для того, щоб порядкування лікарськими касами не попало в руки більш свідомих робітників.
Для того постановлено, насамперед, не допускати до вибору в члени ради й до участи в загальних зборах особ, „приговоренныхъ судомъ къ наказанію, влекущему пораженіе въ правахъ". Опріч того, таке саме обмеження заведено й для тих робітників, яких позивають за державні злочинства й яких оддано під догляд поліції.
При таких обмеженнях першого ліпшого дня можна буде цілком усунути від порядкування справами каси найбільш свідомих робітників: досить буде розпочати проти них справу на підставі 1085 статті Уст.
Уголовн. Судопроізводства. Нарешті, комісія не забула й про права адміністрації, забезпечивши їх таким пунктом: „Губернатору предоставляется въ порядкѣ мѣръ, принимаемьхъ къ огражденію общественнаго спокойствія и безопасности, устранять членовъ правленія отъ должности". Добре ще, що комісія „въ порядкѣ" цих самих „мѣръ“ не дала губернаторам права зовсім закривати лікарські робітничі каси.
Такий подарунок виготувала „робітнича" комісія Державної Думи для російських робітників.