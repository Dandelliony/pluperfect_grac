     Голос украінських артистів.
     Майже що року на сторінках української преси підіймається питання про заснування спілки українських артистів та про заснування каси взаємної допомоги працьовників нашого театру. В цій справі склалась вже ціла література, висловлено багато думок і самими українськими артистами, найближче заїнтересованими рідною їм справою, і українськими драматургами і взагалі людьми, що цікавляться і боліють долею українського театру, що відограв і досі відограє таку велику ролю в розвиткові нашого культурного життя. Але справа й досі ні на крок не посунулась. Ніхто не хоче вжити в цьому напрямкові конкретних заходів, немає енергії, а якась інертність, байдужність до цього пекучого питання заглушила навіть почуття самоохорони. Одні розвязують питання стереотипною фразою: „еге, це добре було-б, як би хто заснував таке товариство, або принаймні касу взаємної допомоги“, другі, ті, що живуть в кращих умовах, як наприклад, артисти труппи М. К. Садовського, що мені нераз доводилось чути, просто заявляють, що не варто навіть і заходів вживати в цій справі, бо з неї все одно нічого не вийде. Чому—не вийде, так і не пояснюють. Правда, де-хто з них казав, що уряд не дозволить одкрити навіть каси взаємної допомоги. Казали, не спробувавши вжити найменших заходів в цьому ділі- Хоча з великою певністю можна сказати, що така спілка, або принаймні каса, як професійна організація, має всі шансн на те, щоб легалізуватись. Чому може істнувати така широка організація, як товариства і каси працьовників російської сцени, а поруч з нею має бути заказано всі шляхи перед бажанням матеріальної самоохорони в працьовників української сцени? Аджеж вони совсім не збіраються проповідувати своєю організацією якихось злочинних „мазепинських" ідей, а тілько хотять більш-менш забезпечити собі право на життя, право на певний шматок хліба, щоб не так, як той покійний Горовий, кінчати з голоду життя самогубством десь на заїзді. Це одна сторона питання.
     З друоґо боку трудно вірити й тому, що уряд забороною такої спілки чи там каси українських артистів хотів примусити їх повернути на „путь истины“, себ-то залишити свою професію українського артиста і йти на службу по всяких канцеляріях, волостях і т. ин. Людину, що почуває на собі якийсь Богом данний їй хист, людину, що змалку звикла до такої праці, трудно вже навернути до канцелярії, сельського господарства, чи инших професій. Крім того, актьорство, щоб там не говорити про завдання мистецтва,— професія. І тому, як всяка професія, здебільшого передається від батьків до дітей з покоління до покоління. Все це досить яскраво свідчить, що українська актьорська спілка буде організацією для людей певного класу, швидче касти; і одне тілько заснування такої спілки само по собі нікого з сторони не привабить і не вільє нових елементів в семью українських артистів і особливо не збільшить цим сил українства. Таким чином, і з цього боку спілка українських артистів не може бути ні для кого страшною.
     І при таких умовах можна сміливо вживати відповідних заходів в справі заснування українсько-актьорської спілки. Приходилось нам ще чути від деяких українських артистів, що заснування спеціальної української спілки — непотрібне, бо українські актьори можуть, як де-хто вже це й робить, записуватись в товариство російських актьорів, де вже справа добре налагоджена, де єсть і гроші, і звязки, і друге, і третє. Звичайно, в кого єсть охота топтатись завше „у параднаго подъѣзда“, то з такими добродіями муки не насієш. І нехай собі живляться й надалі з „господського блюда“. Але єсть сотні людей—артистів, які вважають для себе це і незручним і образливим. Та і самі українські артисти більше ніж хто, знають, що умови праці і служба в українських труппах і в російських дуже різняться між собою. І в російській спільці українські артисти не знайдуть ні щирої оборони, ні розуміння їхніх інтересів.
     Вказують ще „щасливіші“ українські артисти на ріжноманітність складу істнуючих українських трупп. Що, мовляв, там і не-свідомі люде, там і „малороси“, там і українці, там і просто—„шантрапа“. Панове, для того ж і основа снується, щоб „шантрапа“ одвіялась собі а щоб лишились в ділі люде, щоб не було антрепреньорів жуликів, а актьорів мошенників. Щоб про таких добродіїв знали всі і стереглися, щоб актьори, через антрепреньора-шарлатана не лишались без шматка хліба та не вмірали з голоду. Щоб чесний антрепреньор міг заснувати діло з чесними актьорами, щоб вони його серед сезону не кидали на льоду і тим решту труппи не лишали в безвихідному становищі.
     Що ж до того, що в ділі єсть і українці і малороси, то це—діло як кажуть, десяте. У всих вас перше завдання—професіональна чесна організація. Коли діло очиститься від нечесних елементів, тоді й вся справа стане чистішою і погодяться якось і „еллін і іудей“.
     Що ми досі знали про труппу д. Каганця? А отже знайшлось там майже тридцять душ, що щиро в один голос заявили, що при таких умовах тепер трудно, майже неможливо працювати. Як би не було, ми їм не можемо сказати: ви засмічували і репертуаром, і тим, і сим український театр—і тепер мусите умерти для нашого театру, себ то йдіть в писарі, в модістки, куди собі бажаєте. Ні, вони діло робили, накілько їм позволяли умови, там, куди наші кращі труппи не заїзжали і не могли заїзжати: і по Ногайськах, і в Сібіру, і в Середній Азії, по всіх усюдах, по далеких закутках. І за це вони мають право на істнування, на життя. Ім треба допомогти, треба дати те, чого вони бажають тепер.
     Повстає питання, як їм дати це, як заснувати спілку, чи касу. Подавались проекти усякі.
     На мою думку перш усього потрібен зьїзд у Київі представників українських трупп для обміркування справи, для виготовлення статуту і т. инш.
     Членські вкладки і т. инше—діло пізніше. В пригоді тут могло б стати видавництво „Театральна бібліотека“, що має вже зносини і звязки з українськими труппами. Організацію ж зьїзду, а далі і справи повинні взяти на себе артисти труппи д. Садовського, що живуть в центрі справи і мають зручні умови. Цим вони доведуть наскілько близькі їм інтереси українського театру, його добробут. Кінчаючи статтю, мушу сказати, що мій ескізний проект організації діла, висловлений в останніх рядках, не претендує на вичерпуючий план. Бажано дуже було б чути в цій справі конкретний голос артистів і насамперед труппи д. Садовського, де зібрались тепер найбільш інтелігентні сили.
     А. Вечерницький.
