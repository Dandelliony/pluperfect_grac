     Заходи проти хуліганства.
     Остання сесія земських зібраннів чи не найбільшу увагу звернула на так зване хуліганство по селах. Найдужче лунали голоси „диких поміщиків": перелякані справді невтішними звістками з села, побільшенням пьянства та злочинств, вони голосно заговорили про „роспусту“ в народі й виступили з тими самими ліками, на які ніколи не скупились: з різками. Певне як одгук цих голосів зьявилась думка при міністерстві внутрішніх справ заснувати комісію, щоб вона вигадала якісь заходи проти хуліганства по селах.
     Знов комісія, або—краще сказавши—ще одна комісія... Бо були вже всякі комісії, між їми й такі, що вигадували способи й на боротьбу з хуліганством, хочь звали його тоді инакше,—а тим часом крики „диких поміщиків“ лунають, як і перше. Опріче 101 тома класичних „Трудовъ“, ніякого сліду ці всі комісії після себе не кинули. 
     І не кинуть, бо звичайно комісії не з того боку заходять до життя та його зьявищ.
     Насамперед хуліганство—зовсім не нове зьявище: слово нове, але те, що ми під цим словом розуміємо, старе, як світ, і ніколи не переводилось Раз-у-раз були люде, що сміялись над вимогами спільного життя громадського, сміялись часто без глузду, без потреби ламаючи його установи. А надто таких людей намножується в сфері безправности та загальної неповаги до права та до громадського життя І з цього погляду грунт у нас для хуліганства був раз-у-раз дуже вдячний і ще кращий став останніми часами. 1 не по самих селах.
     По городах ще більше. Великі городи дають далеко більші кадри таких неслухняних людей і як пошесть, ширять кругом себе хуліганство й по селах. Легко помітити, що хуліганські вчинки по городах найчастіші, звичайно більш поширені по селах, що стоять поблизу городів, і що далі од городу село, тим у йому живеться спокійніше. 1 це легко зрозуміти: ніщо не підживляє так незадоволення, що служить причиною хуліганських учинків як соціяльна нерівність, а нігде ж вона не буває така велика, як по городах. Великі достатки і страшенне вбожество—поруч живуть тут; повне ледарство і безпросвітня, безупинна робота стріваються раз у-раз; спокуси городського життя ваблять до себе... Рівновагу за заких обставин загубити не важко.
     Отже не саме село постачає хуліганів, і не самою різкою боротися з ним. Хуліганство по селах —це насамперед наслідок реакції, темноти й зневірря в право та справедливість. Коли всяку путящу книжку перехоплюють на дорозі в село, коли забороняють там усяку розумну розвагу, коли звужують усяку працю на користь громадську то инших наслідків і не може бути. А тим паче у нас на Україні, де всі репресії набірають ще й національного кольору, де просвіта затамовується незрозумілою мовою, де темнота через те ще й густіша. Тут протест проти звичайних форм життя мусить бути дужчий і гірших набірати форм. 1 не різкою з ним боротись. Культуру можна насадити тільки культурними способами, а культура ж єдиний лік і на хуліганство Виховайте в людях повагу до чужого права та громадського життя самим ділом, пустіть до них просвіту, дайте їм розумну книжку й розвагу зрозумілою мовою, не заважайте на громаду працювати —і будьте певні, що з хуліганства і сліду не лишиться. А на різках та на комісіях далеко не заїдете.
