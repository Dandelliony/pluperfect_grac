Ще про жулинську драму.
Жулинська драма в російській пресі набуває все більшого розголосу. 
На жаль тільки де-які російські органи поставилися до сумної події в Жулині цілком об'єктивно, сконстатувавши самий факт передчасної смерти школяра Коханчика і правдиво змалювавши з цього приводу польсько-українські відносини в Галичині. Решта ж російських газет поділилася на два табори. 
Чорносотенні російські органи взялися цькувати російських поляків і скликати на них громи, даючи повну волю своєму гидкому шовінізмові. Українського школяра зробили вони „истинно-русскимъ мальчикомъ" і, вимахуючи перед очами темної юрби трупиком нещасної дитини, розбуркують в цій юрбі низькі, звірячі інстінкти. 
В першій линії серед чорносотенних часописів йде, звичайно, „Нов. Время", котре жулинській трагедії щодня присвячує по скілька статей. Воно передруковує звістки з польських, українських і москвофільських галицьких газет, але марна праця була б, коли б звичайний російський читач захотів докопатися по цій газеті правди про польсько-українські відносини в Галичині. Замісць „мазепинців“-українців по „Нов. Врем.* з поляками борються в Галичині „благонравные русскіе" так звані москвофіли, себ-то як раз запеклі вороги українців і приятелі поляків. Польсько українською боротьбою „Н. В.“ скористувалося для того, щоб звести свої рахунки з поляками в Росії. 
Зовсім иншу позицію зайняла друга частина російської преси, переважно дрібніші видання поступового напрямку. 
Не розуміючись добре на польсько-українських відносинах, вони найчастіше по заведеному шаблону стають в опозицію до чорносотенних російських газет і передруковуючи звістки польських органів, не дають собі труда ближче ознайомитися з тим, що пишеться в часописях українських. 
Трапляються, наприклад, такі курйози, що од нас жадають голосу в тій справі, про яку ми вже не раз висловлювалися, або, напр., дивуються, що українці осуджують галицьких поляків, ніби наближаючись таким чином до голосів правої преси. 
Нам, очевидно, доводиться ще раз повторити те, що вже про Жулинську драму писали ми в ч. 243 „Ради" і побажати, щоб російська преса уважніше ставилася взагалі до українського питання. Ми дуже далекі від того людожерного шовінізму, що проповідує „Н. Вр.“, але нехай панове російські публіцісти переглянуть добре галицькі, польські та українські газети саме тепер, коли в Львівському сеймі відбувається героїчна боротьба за народні права горсточки українських послів проти подавляючої польської більшости. Довідавшись про те, як ця польська більшість „хазяює" в Галичині, де які російські публіцісти тоді запевне стануть обережніші в своїх нападах на українців. Ще недавно читали ми, що при обміркуванні в Думі пропозіції збільшити мито на сельсько-господарські машини крайній чорносотенець Марков голосував разом з крайнім лівим Єгоровим (соц.-дем.) Обидва вони виступали проти пропозиції, хоч виходили з мотивів зовсім різних. Отже не диво, коли й „Новое Время" поспішило використати польсько-українську боротьбу в своїх власних цілях. Од „оборонців" таких окрім шкоди ми нічого не бачимо і ладні втекти од них, врізавши поли. Жулинську драму добре освітлюють не тільки офіціяльні данні, а й заяви жулинських громадян, що друкувалися в „Ділі". Огидний факт лишається фактом і пан Грайс, не зважаючи на всю оборону польського уряду, сидить тепер в тюрмі... 
Але не до помсти за пролиту кров кличемо ми, а до мирного полагодження польсько-українських галицьких відносин. Така запекла боротьба, яка провадиться тепер в Галичині між польськими гнобителями і українською людністю, не може тягтися без кінця.

