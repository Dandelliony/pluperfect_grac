Маленький фельєтон. 
Грімаси дійсности.
У помічника військового міністра Подіванова відбулась спільна нарада Думських депутатів з сенаторами Гаріним і Гліщинським, що робили інтендантські ревизії. Сенатори ділились вражіннями, винесеними з ревизій. Великі зловживання,— сказали вони, — трапляються рідко. Поставка, незалежно від хабарів, приймаються загалом досить строго. В інтендантстві встановився звичай брати з поставщиків „даянія” в розмірі 3-х процентів з суми поставки, але ці „даянія”  не викликають особливої поблажливости”.
 Коли цю телеграму прочитав один старий турок, мій близький приятель, він сказав: 
— Нема Бога, крім Аллаха! Коли б я не був турком, та ще старим, я зробився б російським інтендантом. Беруть вояж й хабарі, беруть ще й „даянія” в розмірі 3-х процентів, —а великі зловживання все-таки трапляються рідко. Святі люде!

 Як уперто живуть де-які забобони! Прийнято, напр., думати, що в Росії нема міністерства праці, а на ділі і таке міністерство є. Правда, воно функціонує не по всій Росії, а тільки в Царстві Польськім, але можна сподіватись, що незабаром робітники цілої держави будуть ощасливлені. 
Що ж то за міністерство праці, про істнування якого ніхто нічого не знав? Ввесь секрет у тім, що це міністерство з скромности працює під непомітною назвою „охранного одділу”. Коли не вірите — ось маєте фактичний доказ. Телеграми з Польщі сповіщають: 
„У Лодзі бастують служащі в аптеках. Охранний одділ арештував 60 забастовщиків і пораяв їм дати підписку, що вони стануть до роботи на старих умовах, поки спільна комісія з представників служащих і хазяїв не виробить нових умов. 56 забастовщиків дали підписку, й їх зараз випущено; що ж до решти 4, то вони підписатись не схотіли й поки-що сидять в участку. Разом з тим, охранний одділ покликав хазяїв і звелів їм збільшити плату служащим, на що вони й згодились“. Ну, чим це не міністерство праці? Посередництво між працею і капіталом здійснюється як найкраще, й коли до хазяїв і служащих прикладається неоднаковий метод — перших кличуть, а останніх арештовують, — то цьому виною сами служащі; хай не бастують, а зразу звертаються до посередництва міністерства праці!
Історія повторюється, вона тільки міняє форми. Що колись було трагедією, тепер відроджується в формі фарсу. Хто сказав би, що на берегах „Волги-матушки", в малім місті Царицині відродиться колишній „форт Шаброль"? А проте нам випало щастя бути сучасниками цеї події. 
Ієроманах Іліодор заперся в манастирській церкві, розірвав дипломатичні зносини з календарем, оповістив перед масницею Великдень, звелів проспівати „Христос Воскресе“ й поклявся не виходити з церкви, не їсти й не пити, поки йому на дозволять зостатись у Царицині. „Герої не здаються: вони або вмірають або перемагають!” — поставив він своїм девізом. 
І новітній „форт Шаброль“ стоїть непорушно. Приїздив поліцмейстер, але його мирні переговори з обложеним героєм не далb ніяких наслідків. Тепер у Царицин поїхав єпископ Парфеній, але невідомо, чи й йому пощастить здобути неприступну кріпость. 
Чи можна після того казати, що історія не повторюється! Тільки колишня трагедія тепер відроджується в формі фарсу. Тільки й всього. 
Могар.
