Ювилей без ювилята.
       Шалені, безсоромні наскоки реакційної преси, зразки яких ми в останніх числах подавали, вже позначилися. Остання звістка з Петербургу про конфіскат „Кобзаря” Шевченкового показує, що Меншиков і К°, поки ще там дійде до війни з Австрією, поставили собі далеко скромніші і цілком по своїй силі завдання — викликати нові репресії на українство. Торішнього циркуляру про товариства, жертвою якого зробилась Київська „Просвіта", їм очевидно занадто мало; треба витворити такі обставини, за яких ніякі прояви українського руху зробилися б в Росії неможливими. Не дурно ж „Ні селянинові” навіть кобзарський концерт кісткою в горлянці став; не дурно й „Новое Время” устами свого київського дописувача накликує} заборону навіть на такі чисто наукові і культурні, далекі од усякої політики, інституції, як неістнуючий ще навіть археологичний інститут. Навіть пісня, навіть археологія здається непевною для войовничого патріотизму, і цей приклад занадто виразно показує, куди керують лицарі нашого темного часу.
 	Нема нічого дивного, що цей надзвичайно інтенсивний похід проти українства виявився першим ділом конфіскатою „Кобзаря”. Шевченко, геніяльний поет і заступник українського народу, символ і оправдання національного відродження, викликав і викликає в патріотичному таборі може найбільшу зненависть до себе — тим гіршу, що приховану иноді пошаною на словах. Йому не можуть простити того, що свій геніяльний талант він віддав на службу своєму рідному народові, засудженому на те, щоб навіть ім'я його зникло з круга-світа. З невимовним жалем ми можемо тільки констатувати, що навіть більш, ніж пів-вікова давнина не забезпечує у нас вільного росповсюдження творів письменства, що навіть цензурний дозвіл не гарантує од усяких несподіванок. Справді — той самий „Кобзарь”, що був цілком пропущений ще за старих цензурних порядків, що кілька років вільно обертався на книгарському ринку — раптом стає річчю забороненою. Коли б він своїм змістом справді був такий злочинний, то, певна річ, і не пройшов би він уже третім виданням, — отже якісь сторонні причини, — отой патріотичний галас, що знято останніми часами коло імени Шевченка, — спричинились цьому останньому актові репресивної політики. Чого хотять досягнути цим актом — ми по щирости повинні признатись, що не розуміємо. Щоб Шевченка не знали? не читали?.. Але чи може заборона такої популярної книжки, як „Кобзарь”, спинити її росповсюдження? Твори Шевченка не старіються і тимчасова заборона (а ми глибоко переконані, що вона може бути тільки тимчасовою) нічого не може пошкодити ні імени поета, ні популярності! його творів. Коли од Меншикових та Савенків і гною не лишиться — зненавистний їм „Кобзарь” житиме і робитиме своє велике діло, сіючи ідеї правди, добра і краси.
        Конфіската „Кобзаря” має ще одну симптоматичну сторону. Вона показує, в яких умовинах має святкуватись ювилей Шевченка. Першою ластівкою на ювилей безсмертного Кобзаря стала, як ми бачили, конфіската його творів; першою пошаною йому — спроба одлучити його од тих тисяч людей, яким це ім’я надзвичайно дороге й любе. Ювилей буде без ювилята.. Але такий ювилей напевне говоритиме серцям людей далеко більше, ніж найпишніші свята...
