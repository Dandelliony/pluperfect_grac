Молодоєгипецький конгрес
Конгрес єгипетських націоналистів, що мав зібратись у Парижі, мусів зібратись у Брюселі, бо французький уряд не дав дозволу. Голова Магомет-Ферід-бей у своїй вступній промові подякував Бельгію за її гостинність і потім висловив догану Едуардові Греєві й Рузвельтові за їх промови про необхідність дальшої окупації Єгипту Англією. Оратор вимагав визволення Єгипту від англійського панування й висловив бажання, щоб нейтралітет Єгипту було забезпечено з боку всіх держав. Єгиптяне, на його думку, цілком добре могли б сами порядкувати своїми справами. Серед инших привітань конгресові було також прочитано привітання одного з ватажків індійського національного руху. Телеграма закликає всі поневолені народи виступити проти Англії.