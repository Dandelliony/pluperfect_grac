Маленький фєльєтон. Політика.
Вагон 3-го класу. Кондуктор перевірив уже квитки, й пасажири одразу виявили нахил надати вагонові хатній вигляд: почувся брязкіт чайного посуду, плямкання, сьорбання, запахло оселедцями, солоними огірками, апельсинами. Балачки прибрали загальнаго характеру з відтінком легенького панібратства. Де-хто скинув піджак і розстібнув комірець. Тільки білявий, ввесь у ластовинні, з хорошими блакітними очима, телеграфист, що сів на останній станції, видимо нудився й не знаходив собі місця: він нервово ходив по між лавками, підходив туди, де починалась балачка, з зацікавленням дослухався до неї й уважно щіпав пушок на верхній губі. 
— Це все ваші речі? 
— Мої, то що? Навіщо ж ви їх пороскладали на обох лавах, коли можна на полицю?
— Навіщо? Хе... хіба ви не тямите? Щоб не поналазило зайвої публіки. Бачте, а тепер нас тільки двоє. За раз приберу. Хе-хе-хе! політика!
— Хе-хе-хе!.. Здорово... Я... очевидно, ви... власне кажучи, под політикою розумієте... Це не політика, шановний добродію, а... хм... а відсутність... е.., е... свідомости, так сказать-би...
— А вас, паничу, коли не питають, то й не в'язніть. Молоді ще вчити, хоч і телеграфист.
— Це не важне !.. І при чому тут телегра...
— Одв'язніть, ідіть собі, адже вам не тісно?
— Буржуй.
— Отак краще, нам і без вас добре. Газету хочете?
— Ні, ні, ні... 
— Чого? Сьогоднішня й дуже інтересна. Тепер як раз у політиці... 
— Ні, ні! далі від неї. Другий рік і в руки газета не беру. Далась мені в-знаки та політика, нехай їй грець! 
— Авже-ж, авже-ж... От я мужик, скажемо... 
— Ви це дарма. Я дуже люблю про політику читати. 
— В тюрмі, мабуть, не сиділи за неї? 
— А ви сиділи? 
— Двічі сидів, годі—більш не попадусь. Лютому ворогові закажу. 
— Хе!.. Заяча душонка. 
— Слухайте, паничу, — ви не дуже пирскайте. Всякий „коник" і той цвенькає. 
— Це не важно. Ви... того... ви скажіть —ну, за віщо ви могли сидіти? Ви хто? Псаломщик?.., 
— Слухайте, це-ж нахабство. Яке вам діло до того, хто я? 
— А, це не важно... 
— Що-ж тут дивного, паничу? От я мужик, скажемо, а сидів місяць і три тиждні. 
— За що? 
— Та за політику-ж. 
— Ти? за політику? Хе... Мені здається, що у вас гречкосіїв... е... е... класова самосвідомість... 
— Ви, паничу, не дуже, не задавайтесь на... 
— Це не важно... Ну, за яку, наприклад, політику ти сидів? 
— Жидівські крамниці розбивав. 
— Хе, чорносотенець. 
— Ну-ну, сам ти чорносотенець!.. 
— А ви, добродію, за що? 
— Я, скажемо, жидівських крамниць не розбивав, але політикою дуже цікавився. Такі часи були. Був я вчителем у Зелених Вербках. Гарна школа: десятина землі при ній, садочок, городина, овощ усяка. Жити тільки та Бога хвалити. Ні, надала лиха година в ту політику носа всунути. Дурний був, отак як отсей „коник почав усюди.., 
— Що?.. Яке ви маєте право ображати?.. 
— Слухайте, одійдіть краще од гріха... 
— Ні, ви мені очей не замазуйте. Яке ви маєте право, я вас питаю? Я—телеграфист, пролетарій, можна сказать, але не дозволю... 
— Не чепляйтесь, кажу, як п'яна баба... 
— Добродію, ви не забувайте, що у вагоні є й женщини, й прошу... 
— Мадам, будьте-ж хоч ви розумнішою... 
— Дак я дурна, на вашу думку? Дурна?.. 
— Стривайте... Я не говорю... але ви-ж повинні зрозуміти... Не мужик я, не йолоп... 
— То це, як я мужик, той йолоп? Сами ви йолоп... 
— Панове, ви не той... не зрозуміли... 
— Хе!.. подумаєш! Не зрозуміли... Маркс який. Я хоч і телеграфист... 
— Добре ми зрозуміли. 
— А ще з благородних, а ніякої пристойности й делікатности до дам...
— Панове, дайте-ж людині розказати. 
— Ні, я мабуть не буду. 
— Ото, дурниці. Ви росказуйте мені, а на них не зважайте. 
— Ну, так ото захопився й я тією політикою, бо не можна-ж було. Чуєш усюди — свободи всякі, земля і воля й т. и. А я вже давно на нашого попа зуби гострив: колись його собаки геть-чисто роспанахали спідницю моїй жінці. Зібрав якось гурток селян, тих що на сходках звуть „гавкунами", верховодів, та й кажу їм навтяками, що треба скласти приговора, щоб піп потруїв своїх собак. Вони з дорогою душею, аби могорич. А якесь стерво візьми та й скажи патлатому, що...;
— Слухайте, добродію, —я хоч і не священик, а тільки діякон, але так іменувати духовну особу... 
— Вибачте, я не бачив, що ви тут... 
— Ач, він не бачив, що тут і дами... 
— Буржуй!... Ви, отець діякон, не повинні змовчати... 
— Я по сапу діякона, заступлюсь... 
— Покличте жандара. Поїзд став. Яка станція? 
— Жандарм! жандарм! 
— Мадам! мадам!.. та я-ж не... та навіщо-ж ви? 
— А ось ви побачите... начальству повторите ваші слова про духовну особу... 
— Що сталося? 
— Сей муж, господин жандарм, дозволив... 
— Це не важно... Господин жандарм, цей буржуй... Я, як телеграфист станції... 
— А, буржуй?.. Ви значить політикою занімаетесь. Пожалуйте за мною. Ваші вещі?.. 
— Господин жандарм... Це-ж непорозуміння... Я вже й так два рази сидів за ту політику... 
— Ага, то ви запеклий політичний... 
— Він образив мене і от—отця діякона... 
— І мене... Хоч я і телеграфист... 
— Заспокойтесь, господа... Ми його одставимо од поїзда. Ці політики... 
— Та що ви, Бог з вами! Який я політик?.. Спитайте хоч цього пана. Дає він мені газету, а я... 
— Я? газету? Не вигадуйте. Коли сами попались, то нічого й других... 
— Пожалуйте, пожалуйте, там розберемо... 

Провінціал.