Проти культури.
Останніми часами газети принесли знову цілу низку звісток про скасування всяких громадських заходів. Там зникло літературне товариство, там якась кооперативна спілка пропала, там инша яка-небудь просвітно-культурна інституція загинула. Незалежно від градуса географичної широти гинуть та й гинуть культурні заходи в нашому непривітному климаті, а ті, яких ще не підморозило до останку, хиріють та нидіють, сподіваючись що от-от ударить мороз і молоді паростки пов'ялить... Надокучило вже й писати стереотипну фразу, що там чи там скасовано те або инше товариство чи інституцію, та певне й читачі перебігають такі звістки з нудьгою, шукаючи між рядками цікавішого матеріялу. А тим часом це систематичне вимерзання культурних заходів у нашому климаті таїть у собі величезну небезпеку, якої наслідки навіть збагнути одразу важко. Культура - занадто делікатна рослина і потребує догляду та піклування коло себе,—а вже ніяким чином не може вона зростати й пишатись там, де старанно виполюють та нищать Її. А отже останні роки у нас ідуть під гаслом боротьби з культурними заходами та з усіма тими здобутками, що несе з собою культура. Коли б взятись тільки перелічити, що заподіяно протягом трьох — чотирьох років проти культури, то й то можна б наповнити грубезні томи. І здебільшого вся ця боротьба не має під собою ніяких раціональних підстав, здебільшого вся вона заснована на якомусь непорозумінні, часто на якихось по-закулісних рахунках, до яких трудно й добратись непризвичаєній людині... З культурними заходами у нас не звикли церемонитись; один мент, один росчерк пера —і зникає те, що з величезним клопотом, затратою сили та енергії повстало на світ і справляло дуже користну службу громадянству. До списка змарнованих заходів, що розвивалися у нас перед очима, треба додати нову жертву нашого сумного часу. Наказом з Петербургу закрито місцеву громадську бібліотеку, що за три роки свого істновання здобула вже собі широку популярність серед київського громадянства. Причини цієї події ще не вияснено зараз, — говорять про якісь дрібні прогріхи проти статуту, але певне не в них сила. З дрібними прогріхами раз-у-раз можна було вправитись, не касуючи самої справи. Коли зважити, що це закриття не стоїть одиноко, а має цілу низку прецедентів („Просвіта", товариство грамотности, „Os'wiata" і т. и.), то мимоволі навертається думка про якусь планомірність, в данному разі, про широку боротьбу з культурними заходами. І це тим важче одбиваеться на місцевій людності, що Київ не такий то вже й багатий на культурні інституції, що сила люду стоїть цілком в стороні од просвітних впливів. Треба витворювати нові огнища просвіти, — а тим часом не тільки не витворюються вони, а ще й ті гинуть, які з великим напруженням були повстали
за кращих часів. І напевне ми швидко почуємо наслідки цього походу проти культури, та вже й так на кожному кроці їх відчуваємо. Хиба ж не що-дня тільки й читаємо про всякі розбишацтва, про дикі вчинки, насильства і т. и.; хиба ж не несуться звідусіль скарги на здичавіння та некультурність людности, що не розбірне дозволеного морально від недозволеного? І безперечно в цьому здичавінні винна і та боротьба з культурою, що виявляється отими всіма заходами проти культурно - просвітних інституцій.
 
