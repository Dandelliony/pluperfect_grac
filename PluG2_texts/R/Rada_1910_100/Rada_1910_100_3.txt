Відгуки смерти Б'єрнсона.
  Під час смерти північного велетня, краківська преса подала своїм читачам невеличкі біографії поета і далі обмежилась на офіціяльних телеграмах про його похорон. Як скрізь, так і тут, в кожній такій біографичній замітці, легко було відчути з якого партійно-політичного становища автор замітки освітлює величню постать письменника. Та на однім зійшлися всі краковські газети, а власне на тім, що покійний, хоч був і великий чоловік, але втручався в політичні справи, де нічого не розумів і тоді виставляв себе на сміховисько. Від консервативного „Czas`y" до соціялістичного „Naprzod`y", в кожній газеті було зазначено цю основну прикмету великого покійника. Що крилося під нею, не трудно було б догадатися, як полякові так і кожному українцеві навіть тоді, коли б „Czas" і вуличні листки не написали впрост чорним по білому, що Б‘ернсон був смішним тоді, коли виступав проти поляків, в обороні українців. 
  Але на тім не кінець. Коли пройшов той час, який приписами ввічливости призначено на смуток і жалі по смерти великих людей, береться „Czas" до „об'єктивної" критики діяльности великого чоловіка... Ось в числі 209 маємо передовицю під заголовком „По смерти Б'ернсона". Розуміється, що тут вже немає й словечка про Б'ернсона, як про великого письменника.Ні, великопанська газета цілком серйозно занята дивовижним для шляхетних голов явищем: всесвітно признаний талановитий письменник стає по стороні хлопської української нації, яку ще шляхетні пани не зовсім одвикли називати своїм „бидлом", принаймні дивитись на неї, як на те „бидло".
  Після довгих міркувань, газета нарешті нападає на вірний шлях і шукає причин сімнатій Б'ернсона до нас у Норвегії таки, в батьківщині поета. Порівняння між панами-шведами й пригнобленими норвежцями з одного боку.і польсько-галицьким пануванням над нами з другого дуже цікаве, щоб на ньому не спинитись. „Czas" власне з нього і задовольнився: „Б'єрнсон в обороні українців перед польськими кривдами-це попросту норвежець, що продовжує далі боротьбу за зірвання унії з Швецією". 
  Але, розуміється, мало вияснити яку небудь справу; треба ще й показати, що наше зверху. І „Czas" не скупиться на фарби. Як тут, так і там він бачить ворожнечу темних дикунів до світла культури, яке хотять в мужичу (норвезьку й українську) хату внести великопанські нації. В виступі Б'ернсона за українство „Czas" бачить „ненависть мужицького громадянства з тонкою плівкою інтелігенції до громадянства більш здіференціованого, з лицарським минулим, в якому, значить, маються крім мужика й ремісника сильна інтелігенція, а зверх того шляхта й аристократія" (курс. мій].
  Цією ненавистю темних дикунів був перенятий і Б'єрнсон: "І власне через те, що круг себе бачив лиш моральні й матеріяльні злидні, сухість серця й нечувану тісноту горизонту, через те Б'єрнсон ненавидить Швецію—край свіжою повітря , веселощів і — панів! (курс. мій). 
  Діло ясне. Б'єрнсон, син мужицької нації, ненавидів світ і сонце, бо ненавидів — панів. Адже для „Czas`y" вся краса людськости в „шляхті й аристократії", в Заглобі Й Яремі Вишневецькім та ще в їх славнім авторі —Г. Сенкевичові. 
  Розуміється, що перед таким сонцем Б'єрнсон буде не більш од звичайного „засліпленого ненавистю до поступу й культури" мужика. 
                                       Ол. Ск.