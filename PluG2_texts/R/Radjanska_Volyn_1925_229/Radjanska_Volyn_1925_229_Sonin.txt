Й хати-читальні нема, й на клубі колодка.
При ст. Чуднів-Волинський є невеличке селище Ольшанка. В свій час там було закладено хату-читальню. Склались гуртки, налагодилась де-яка праця серед селян, передплачувались і газети. Там-же збирався комсомол і комосередок та відбувались і всі зібрання. Але забажалось залізничникам мати свій окремий клуб. 
Почалась організація цього клубу. Не один місяць втопили на його організацію. а тим часом заглохла в селі всяка культурна праця. Профʻактив села рішив, що далі так тривати не може. Скликає він обʻєднане зібрання тимчасового правління клубу та правління хати-читальні, для того, щоб обговорити, як-би то піднести культурну працю. Але правління клубу відмовилось перевести перевибори й обʻєднати працю. Ось уже четвертий місяць, як на хаті-читальні вісить колодка й про будь-яку роботу нема що й згадувати та і в клубі... також нема ніякої праці. 
Правда, є драмгурток і ставить якісь там вистави, але на чию користь, гадаєте ви, йдуть зібрані кошти? Чи не на культпотреби клубу часом? От-же ні. Вони витрачаються на власні потреби окремих членів гуртка. 
А щоб попасти в клуб, треба здорово побігати та пошукати в когось ключа. Нема тепер де збиратись —ні комсомолу, ні піонерам, ні комʻосередкові, бо для них взагалі клуб закрито. 
Це питання, між иншим, уже кілька разів порушувалось на зібранні осередку, але поки-що воно лише на папері, бо осередок клубом занедбується. Було призначено перевибори правління на суботу, на 2-гу годину дня, але правління, довідавшись, що комосередок виїзжає в Коровінці на збори, назумисне відклало перевибори на вечір, коли партійців не було. Обрали правління в такому складі: шляховий майстер, його дружина, дочка й син рахівника, а з робітників, здається,— нікого. Ось невеличкий малюнок того, як переводиться праця на селі. 
Сонін. 
Ст Чуднів-Волянськ.
