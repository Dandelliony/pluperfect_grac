Село, як воно є.
(Село Бутовці, Грицівського району, на Шепетівщині).
Колись у с. Бутовцях було два поміщики Гнатюк і Казьмировський. З них Гнатюк походив родом з с. Бутовець, мав до 100 десятин землі. Звичайно, під час революції, земельку в нього відібрали, а все-таки йому теж залишили 12 десятин землі й садибу, а також і будівлю. Оцей самий Гнатюк і досі живе в с. Бутовцях. Хоч він і не втручається в ніякі справи, про те скільки вовка не годуй, він все-таки в ліс дивиться. Так само з Гнатюком. Хоч Гнатюка права голосу позбавлено, але він часом на сході буває, як кажуть, все мовчить та слухає. 
Не завадило б передивитись, чи не підлягає він висланню по за межі округи. 
Другий поміщик-Казьмировський десь утік. 
Крім цього, в Бутовцях є три колишніх офіцери царської армії. Один з них — Собчук Йосип, місцевий селянин, має право голосу й є член сільради, другий—Яцюк-Первак Ілля головує в споживчому товаристві, а третій — Друзь Кузьма працює в свому господарстві. 
В селі є й 6 демобілізованих червоноармійців. Але лише один з них є член сільради, решта-ж за громадську роботу забули. 
Обурене селянство з селянина Марцинюка, що був секретарем Грицівського райКВД. Користуючись зі свого становища, він на-весні зібрав з селян 60 пудів пашні, ніби для фонду райКВД, і забрав собі. Правда, цю справу передали прокуророві (ще в березні), але її ще не розслідувано. А селянство каже: 
– „Вже один посіяв тим хлібом, що в нас награбував. Нема добра“. Цю 
справу треба прилюдно розібрати в селі. 
Не краще справа з місцевим головою КНС Федорчуком. Був він зборщиком страховки й зібрав 108 карб. Ото надумав він обдурити громаду й владу. — Виходить він за село, рве на собі сорочку, а опісля заявляє, що ніби його бандити ограбували. Чи повірить хто? Звичайно, ні. 
Чимало є в селі шахраїв, що пролізли до правлінь місцевих установ та набивають кишені громадським добром. 
Ось вони: Петро Сучок, Яцюк Гаврило, Гулюк Гордій, Козлюк Гнат та ще й бухгалтер Андрій Панасишин. Треба їх під суд, хай знають, що трудову копійку марно тратити не можна. 
В с. Бутовцях є хата-читальня, осередок МОДРʻу, де є до 250 чоловіка, є осередок ЛКСМ, а це в червні цього року заклався осередок КП(б)У, так що треба гадати, що робота піде. 
Передплачує село біля 300 примірників газет. Тут тобі й „Радянська Волинь“, „Радянське село“, „Креетьянская газета“ та инші. 
Гн. Миронець. 
