Сотні верстов пішки.
Прокуратурі треба негайно розслідувати цю справу.
– Може хоч тут правду знайдемо, — тяжко зітхаючи входять в редакцію 
9- го жовтня троє селян. 

Серед них неписьменна селянка Ялисавета Гандзюк. Цілий рік вона оббиває пороги сільради с. Вільську, Черняхівського райвиконкому та Окрземсуду. Добивається вона правди, але тяжко, каже, її здибати. 

Справа ось у чому. На садибній землі, де раніш жила семʻя Гандзюків, були хата, клуня, хлівчик, комора, гарний садок. 

Після смерти батька господарство поділено було між Ялисаветою Гандзюк та її побратимом Іваном Гандзюком. Ялисаветі припала хата, хлів, садок. 

Залишився незадоволеним її побратим. Він, як старший, одержав раніш од батьків Ялисавети пайку, десь її промотав, а тепер хоче і знов піджитись. 

От-же, цю садибу, садок і будинок Іван визнав за свої й став виганяти Ялисавету з хати. Почалися лайки, сварки, почав він бити молодицю. Чотирі рази так набив, що ледве тепла залишилась. А раз, напившись, тягнув її вішати та люди оборонили. 

Сільрада з громадою засудили його за це на 10 суток сидіти, але він не відсидів. Нараяли цій молодиці звернутися до Райземлісу. Почувши це, Іван Гандзюк, боючись, що суд присудить на користь неї, став розбирати будинки. Одірвав хату, так що молодиці залишилося тільки дві крокви. Забрав комору та хліва. Набив біля самої призьби кілки, провів межу й усю садибу визнав своєю.

Сільрада з колишнім головою (це було торік) Колбанівським приходила з понятими й не давала брати. Але Іван не побоявся сільради. 

Райземсуд присудив, звичайно, щоб віддати садибу, будинки й садок Ялисаветі, встановити для неї ранішні межі, а за збитки — заплатити їй 40 карбованців. 

Але нічого не помагало. Ніякі папірці та розпорядження не впливали на Івана Гандзюка. 

Розвʻязував цю справу й округовий земсуд, який затвердив постанову райземсуду, але й тут не було діла. 

Подавала вона аж до Губерського Земельного суду, який 5 серпня затвердив постанову Райземсуду, видавши виконавчого листа до рук Ялисаветі. Та віддала його сільраді. Секретар сільради тим часом перебирається до Івана Гандзюка. Сам голова сільради Перегула приятелює з Іваном Гандзюком. 

– „Зійдуться, — каже Ялисавета, — позачиняють віконниці, й ну пити 
горілку“.

Коли-ж Ялисавета звернеться до голови сільради, то він замість то-го, щоб по виконавчому листові віддати Ялисаветі будівлі та межі, каже, що маємо ще час цю справу зробити, бо треба для цього понятих, а я не маю часу їх зібрати. 

Бачте, треба щоб кінчився термін виконавчого листа, бо він усього дійсний був на 2 місяці. 

Гандзюк тим часом робить своє діло. Він, на злість Ялисаветі, скопав її жито повз самої хати, провів межі й залякує, що він судів оцих не визнає, бо подав до Харкова. 

– „Не раз я пішака приходила до району, звідтіль писали папірці й — більш 
нічого, а голова сільради сміється та кладе їх у кешеню. Нічого не дала мені й округа. Разів із десять попоходила я пішака, а мені все казали, що зроблять, зроблять і нічого не зробили“. 

Ця тяганина змушувала молодицю робити сотні верстов, бо од Вільську до Житоміра 16 верстов, стільки-ж само до Черняхова. 

Добрі люди в селі сказали йти до „Радянської Волини“, — вона може найскорше допомогти. 

– „Ці дядьки, спасибі їм, привели мене сюди, й прошу, щоб газета 
допомогла мені і моїм дітям. Бо Гандзюк погрожує, що спалить мої будинки, а я тоді залишуся нещасна на віки“, — плаче молодиця. 

Гадаємо, що висновки з цього зробить сама прокуратура. 

Васько.
