АМСРР.
Проголошення автономії Молдавської Радянської Соціялістичної Республіки мало величезне внутрішнє значіння для Радянської України й навіть для всього Союзу. Тепер нема в нас жадного комуніста, що не був-би свідомий того, що політичне зміцнення Робітниче-Селянської влади, а також розвиток виробничих сил країни мав за свою передумову правильне вирішення національного питання. 
Національне питання, як ми це всі вже знаємо, це селянське питання. А без селянства, без союзу з селянством, —з бідняком і середняком — пролетаріят не вдержить своєї влади. Тому треба ставитися до цього питання з точки зору нашого впливу на міжнародні справи. 
Ще Ілліч зазначив, що ми робимо одночасно дві революції: одну, що ліквідує всі рештки поміщицько-феодального ладу з його політикою пригноблення національностей, і другу — нашу революцію, що знищила капіталістичний визиск. У той час, як друге завдання є власне комуністичне— перше завдання, що до свого історичного змісту, було завданням не пролетаріяту, а буржуазії. І, дійсно, як раз у цьому полягала революційна роля буржуазії чи, як звичайно говорили, її революційна місія. Але буржуазія не була здатна виконати до кінця свою місію, при чому це стосується не тільки до руської буржуазії, але навіть до буржуазії передових західніх країн. 
Послідовний буржуазний демократизм ставить собі за завдання визволення національностей, повну політичну рівність. Але згодом це завдання обернулося в свою протилежність. Потреба в ринках зробила з капіталістів завойовників гінобителів, яких мало знала історія. Колоніяльна політика —це одна з найбільш ганебних сторінок в історії буржуазії. Ця політика спричинила багато воєн та спричинятиме нові війни. 
Те, що ми спостерігаємо тепер у Північній Африці та в Азії (Мароко, Індія, Хіна) є, очевидячки, тільки початком громадянської війни, що триватиме десятки років. 
Але те, що відбувається в нас, те, що ми зробили з національним питанням у межах нашого Союзу, те, що зробила минулого року Радянська Україна відносно молдавського населення Наддністровʻя — це доводить, що тільки Робітниче-Селянська влада має змогу вирішити національне питання без пролиття крови. 
У той саме час наш авторитет, як єдиної держави, де існує фактична рівність між національностями, зростає. І коли-б була змога утворювати кожного року нову національну республіку (здається, що не залишилося в СРСР жадної національности, що не мала-б своєї автономії), то це було-б невпинною демонстрацією переваги соціялістичного ладу над буржуазним. 
Коли говорити про АМСРР у звʻязку з нашими найближчими міжнародніми завданнями, то утворення Автономної Молдавської Республіки відограло та відограватиме значну ролю. 
Зокрема, для Басарабії й Румунії цей факт сприятиме притягненню на наш бік широких робітничих і селянських мас. Однак, ми не повинні забувати, що цю ролю може відограти, коли вона насправді стане показною, як у матеріяльнім, так і в культурнім відношенні. 
X. Раковський. Москва, 10 жовтня 1925 р.
