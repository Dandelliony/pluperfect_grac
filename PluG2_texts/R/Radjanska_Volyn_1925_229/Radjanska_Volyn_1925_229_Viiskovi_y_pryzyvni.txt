Військові й призивні.
Запитує Омеллян Мосійчук. — Я повинен іти до Червоної армії. У мене є жінка й діти. Коли шлюбу не зареєстровано, то чи може жінка одержати встановлену для червоноармійських жінок допомогу. Крім того, чи не може вона зостатися замість мене за двірника. 
Відповідь. Жінка користується правами на допомогу, хоч-би шлюб і не було зареєстровано. Призначає на посаду двірника спілка комунальних робітників, від якої залежить призначення вашої жінки на двірника.
Запитує громад. Н.— Тепер почали здіймати з обліку колишніх урядовців й офіцерів царської армії й їх реабілітують (поновлюють в правах). Чи може бути на службі в державній установі, чи громадській організації особа, що ухилилася від обліку. 
Відповідь. Особа, що не виконала вимог Радянської влади, що-до обліку, підлягає відповідальності. В залежності від суду розвʻязується питання про можливість тій чи иншій особі бути на службі.
