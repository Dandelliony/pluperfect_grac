«Закономірність».
Газету „Утро Россії" адміністрація оштрахувала тринадцятий раз. Річ звичайна цілком „по нонѣшнимъ временамъ". 12 штрафів газета платила собі спокійно, міркуючи, що раз начальство карає, то, певно, де-які підстави для цього істнують. Але чи то фаталізм чортової дюжини (13!) на газету вплинув, чи то кінець кінцем терпець їй увірвався, тільки газета враз чогось образилась і почала читати рації морального характеру по адресі московської адміністрації. Ось що пише ображена газета: —як що штраф накладається, навіть, на таку газету, як „Утро Россіи", то „губиться рація навіть сваволі („произвола"), що, на нашу думку, повинна мати й свою псіхологію й свою, як що так можна висловиться, закономірність". І так насамперед шукає газета в данному прецеденті псіхології проізвола: думаємо, що вона, безумовно, була там, хоч і яка не наукова, непослідовна з иншого погляду. А ось що до „закономірности" проізвола —то це вже вибачайте, бо ці поняття абсолютно нічого не мають такого, щоб ми могли їх з'єднувать. На увагу ображеній в своїх почуттях газеті подамо ще інтересну ілюстрацію до „закономірности". 
Толмачов прислав таке повідомлення київському комітетові по збудуванню пам'ятника Т. Г. Шевченкові: через те, що підписка на пам'ятник дозволена тільки полтавському земству , а не комітетові, „я повідомляю, що „подписка и печатаніе объявленій о ней въ газетахъ» одесскаго градоначальства отъ имени комитета впредь разрѣшены мною не будутъ". Деж тут не тілько закономірність, а звичайна логика людська? Звичайна собі людина подумає: раз є дозвіл збірати і на основі його збірають по инших місцях, то чого б, здається, в мене це загрожувало цільности держави? Але Толмачов хоче виявити свою ретельність і владу. Чом, мовляв він, мене не спитали, коли передавали вповноваження полтавського земства київському комітетові? І навіть тон ображеної невинности. Зовсім на зразок Щедринського Брудастого. 
Але ж на віщо шукати тут закономірносте і логики? Тут цих річей ніхто не згубив! 
С—кевич.