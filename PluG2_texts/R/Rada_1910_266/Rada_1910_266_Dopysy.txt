Дописи. (Од власн. кореспондентів).

С. ПОПІВКА, конотопського повіту, (на Чернігівщині). В овечій шкурі. За останні часи в нашому селі розвелось дуже багато крадіжок. Не проходе тієї і ночі, щоб у кого що-небудь не вкрадено. Налякані селяне просто не знають, що й робить з цим лихом, кому й на кого скаржитись. Хоч і підозрівають багато таких людей, але, не піймавши, не взивай злодієм. Як виявляється, крадуть такі, що й подумати на їх не можна. Оце недавно, один з таких „карасів" таки спіймався. Це було так. Ще не вспіло розвидниться, як по селу пройшла чутка, що в одного селянина не стало двох овечок. Парубки, що до пізна гуляли на вулиці, розказали хазяїнові, що бачили вночі, як селянин Супрун, та ще якихсь два чоловіки, несли мимо них овечок. Хоч і не можна було надіятись на Супруна, як на чоловіка заможнього, що він здатний на такий вчинок, та вже на одчай пішли до його в хату і зразу ж наткнулась на тільки-що здерті дві шкурі з крадених овечок. Розсержені селяне, побалакавши з ним по-доброму, врешті обкутали його в обидві шкурі, наділи на шию кишки і на віжках повели по селу „показувать злодія". Не було ще в нашому селї такої дивовижа. Водили його по селу три дні, і людей, що юрбою ходили за ним, що дня більше ставало. І досталося йому! Аж жалко було дивиться. Той читає йому „веліє-гласную проповідь" за вкрадену в його корову, той плює в вічі, з яким небудь прислів'ям за жито, той, не кажуча й слова, підбігає і б'є його в потилицю, або смикає за вірьовку так, що той і з ніг валиться. І все це викликає невпинний регіт, котрий чуть аж на десятій вулиці. Не вважаючи на таку кару, яку приходиться нести злодіям, крадіжки все збільшуються.
