Галичина.
Жулинщина. З Жовкви пишуть „Ділові": Ще не прогомоніла подія в стрийськім повіті, а вже новий польський шовінізм вилазить мов шило з мішка.
В жовківській гімназії учитель Кравчик, господар II кл., забороняв нашій молоді молитись по українському.
Треба додати, що в тутешній гімназії українців стільки, кільки поляків.
Крім того нема тут ані одного учителя українця. З української мови управа гімназії робить собі якісь кпини.
Три роки вчить тут української мови народній учитель п. Грамський, що по українському говорити навіть не вміє.
Школярі не знають зовсім провопису. Ця справа була вже скільки разів порушена в часописах та про те як було, так і є. Знов до „Галичанина" доносять з Стрия, що учитель тамошньої гімназії п. Гразеля побив дня 8 м. м. 11-літнього Володимира Туговича, ученика І кл. гімн, так сильно, що хлопчик досі лежить хворий, а лікарі заявили, що мала надія на те, що він буде жити.
Одинокою провиною хлопця є те, що він син свідомого стрийського міщанина Петра Туговича.
Завтра мав у Львові відбутися „маніфестаційне" віче польського львівського учительства в справі Жулина.