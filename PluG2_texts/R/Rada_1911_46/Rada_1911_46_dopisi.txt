ДОПИСИ
(Од власн. кореспондентів).
Г. КАНІВ, (на Київщині). В Шевченкові дні. Велике українське свято 50-х роковин зо дня смерти великого Кобзаря Тараса Шевченка вся Україна російська і закордонна достойно шанує. Шанують пам'ять того, хто безмірно любив „свою Україну єдину ", хто все своє життя вірив, що „світ тихий, невечірній тихенько засяє“, хто невимовно болів душею за „найменшого брата". Скрізь краща частина українства заклопотана впорядкуванням вистав, концертів, рефератів на збудування пам'ятника Кобзареві. Скрізь... А в Каневі, коло якого лежать останки Кобзаря, тихо, сумно і одноманітно повзе дрібненьке міщанське життя. „Землячки" будують пам'ятника Бахусові; міщане бідні, затоптані, забиті життям міщане, потіють над працею. І так день за днем, Правда, є у нас і „тоже малороссы". які иноді пошепки балакають про українські справи, але балачка їх далі двох ушей сусіда ніколи не проскакує. Одна тілько „піч-фортеця" знає їхні потайні думи і бажання. Є у нас і „свідомі українці", які навіть виставляють українські пьеси на користь... міського дворянського зібрання, в якому, крім буфета, нема нічого. І „свідомі" грають „Помсту", „Нещасне Кохання" і инший хлам українського репертуару. Воно звісно, яка мета, такі й засоби, але в такий час варто було б залишити їх, а собі найти щось инше. Де у кого з „свідомих" довелося побувати з проханням прийняти участь у виставі на пам'ятник Кобзареві, яка мала одбутися на масницю. Все це молоді ще люде, захоплені драматичною умілостю, воск, з якого, здається, можна виліпити що хочеш, але воск зопсований. Ні один з „свідомих" не зважився прийняти участь в виставі. І пам'ять великого поета буде вшанована хіба тілько одною панахидою. Сумно і важко. Хочеться крикнуть словами поета: „Україно, Україно, оце твої діти"! С. ГУКІВ, (на Поділлі). Шевченкове свято. І у нас діти шкіл с. Гукова не забули спомянути батька свого Тараса Шевченка „не злим, тихим словом“. 30 января в ц.-парафіяльній школі с. Гукова відбувся дитячий вечір на спомин Тараса Шевченка. На вечері були діти і селяне. Діти деклямували вірші з творів Шевченка, Руданського і др., співали пісні українські. Батюшка докладно і просто росказав про Шевченка, про пам'ятник Шевченкові. Серед співів і віршів показувались картини з чарівного ліхтаря, а грамофон грав мотиви українських пісень. Радість дитяча була без кінця. Всі вони гомоніли, співали, забували за нудьгу, бідноту своїх батьків. А він, Тарас Григорович, убраний квітками, дитячими руками дивився на їх з портрета. Дивився, як граються діти з чистою душею і серцем, як 50 років після смерти молоде покоління поминуло його. В кінці дітям були роздані подарунки і життєпис Тараса Шевченка, а потім розійшлися по хатах і своїми дитячими устами розказали батькам про Шевченка. На другий день діти зібрали на пам'ятник Шевченкові 95 коп.