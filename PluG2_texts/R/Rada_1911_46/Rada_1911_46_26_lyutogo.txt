26-го лютого 1861-1911.
Сьогодні великий у нас день на Вкраїні, якого давно вже нетерпляче дожидалася й сподівалася вся свідома Україна. Що-року 26-те лютого для кожного українця було тим днем, коли він зазирав у „святая святих" своєї душі й при світлі Шевченкових ідеалів запитував свою совість, чи справдила вона заповіти Великого Кобзаря; кожного року у цей день навіть непритомні на все те, що діється кругом, прокидалися й обдивлялися на свої вчинки, підводили рахунки своєму істнуванню, як українців , як синів того краю, що за його душу свою ладен був оддати Шевченко; кожного року 26-го лютого тінь Великого Страдника за народ ставала перед нами, про наші повинности нагадуючи, підтримуючи серед життьової скрути, докоряючи за неробство, лінощі, оспалість. День „Тарасових роковин" без усякої змови, а єдино якимось tacito consensu зробивсь у нас справжнім національним святом, коли підводяться підрахунки нашій праці, здобуткам та втратам, коли голосніше озивається в людях їх українська совість, коли сміливіше лунає українське слово на пошану тому, хто те слово поклав в основу національного відродження нашого народу, поставивши його на сторожі народніх інтересів. І цілі десятиліття єдине українське, хоч і сумне, свято єднало й гуртувало людей, збіраючи їх усіх коло одних бажаннів, надаючи їм „думу і волю єдину". Надто сьогодні. Люде не дурно визначають собі такі дні, в які хоч на мить одну могли б одірватись од темної буденщини й почути себе просто людиною з усим тим, що всякій людині не чуже. Це просто психична потреба, инакше задушитись можна було б серед суєти світової й галасу. І 50-літні роковини багатьом певне людям дадуть задовольння згаданої психичної потреби — того власного суду над собою, тих рахунків з своєю українською совістю, які назбірались за 50 років, того нарешті перегляду здобутків наших і втрат. 
Ми їх тут не будемо робити. Нижче читачі знайдуть ряд статей про Шевченка, в яких по змозі своїй освітлюємо питання, з сьогоднішнім днем зв'язані. Одне тільке тут зазначимо — сподівані роковини наступили серед такої громадської атмосфери, яка цілком несприяє шануванню нам'яти Великого Кобзаря нашого, як він заслужив того своїми невмірущими ділами. Навіть самі найскромніші надії не справдились і по багатьох місцях доводиться людям святкувати день нам'яти Шевченка німуючи, в серцях своїх .. Правда, не самим бенкетуванням бучним одбуваються свята: можна далеко достойніше одсвяткувати їх на самоті з своєю совістю, коли ясно й руба поставити перед нею всі пекучі питання й вирішити їх так, щоб надалі не було хитаннів, а сама тверда непохитність у праці для ідей нашого національного Велетня, Краси й Слави нашого письменства. Чиста бо совість не тільки добра тим, що чиста, а й тим, що це знак виконаної повинности. Чистої ж перед національною справою совісти бажаємо всім землякам нашим в сьогодняшній день, а надто тим, що святкуватимуть його в серці своїм...