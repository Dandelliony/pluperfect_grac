Справа корнієвців-хлистів. 
Виступ обвинувачення й захисту.
Громадський обвинуватель тов. Івановський каже, що, разом з жахливою картиною звірячого вбивства Цимбалюком своїх чотирьох дітей, яких він повинен був охороняти,— перед судом пройшла картина панування гніту, темряви й неуцтва. Коли один з таких темних людей Цимбалюк каже, що на нього щось „найшло“,—то в цьому виразі „найшло“ доводиться вбачати величезний вплив Корнія Крамарчука, керувавшого куркульською сектою, яка вороже ставиться до Радянської влади. 
Цимбалюк чує, що „діти—це червоні дракони“, яких треба позбутись у теперішній „тяжкий час“, напередодні „страшного суду“. Охоплений цими думками, Цимбалюк, бажаючи зробити „благе“ діло, йде на жахливе злочинство, не думаючи про наслідки, найтісніше зв’язаний з сектою через сектантку Христину Трохименкову, яку „дав“ йому Корній замісць жінки, щоб міцніше прив’язати Цимбалюка до секти. 
Корній—зовсім неписьменна, темна людина. Одначе, його слово є для сектантів законом і приймається на віру без усяких міркувань. „Коли дід каже, що бачив дракона, – значить дракон є“,—й так у всьому. 
До секти входять, головним чином, заможні селяни. У багатьох з них відібрали лишки землі, а тому вони ненавидять Радянську владу та всі її заходи: не пускають своїх дітей до школи, не відвідують хати-читальні, не приймають участи в сільських зборах, не обирають до сільради й навіть иноді, під впливом Корнія, виступають проти Рад. влади, відмовлюючись від внесення продподатку. Своє незадоволення теперішнім життям ця куркульня приховує під релігійною плівкою, говорючи про 25 верстовий хвіст дракона, котрий „уже“ з’явився на землі, й котрий виявляється в кожній дитині, що народилася за часів революції, а також у кожному червоноармійцеві й представникові рад влади, влади „нечистивих“. 
Громадський обвинуватель вимагає суворої кари для фізичного вбивці Цимбалюка та для Корнія, котрий є душею злочинства.
Пом. прокурора т. Уельський зазначає, що Цимбалюк, перебуваючи в допрі, прикидався божевільним, а потім признався в цьому й розповів, що зробив своє підле діло, забив дітей, під безпосереднім впливом Корнія. Тепер, на суді, він захищає „діда“, кажучи, що на нього „щось найшло“. Одначе, всі обставина справи, що виявилися на судовому слідстві, говорять за те, що вбивство було зроблено з заздалегідь обміркованим наміром, і що особою, яка штовхнула Цимбалюка на це злочинство, є як раз Корній Крамарчук—хитрий, брехливий дідок, нероба й дармоїд, якого треба визнати винним у підбуренні до вбивства.
Захисник Корнія Крамарчука
Призант у своїй промові просить суд полекшити кару Корнієві, вважаючи змягшуючою провину обставиною цілковите неуцтво „діда“.
Виступ оборонців
Захисник (по призначенню) Цимбалюка т. Стрункий зазначає, що Цимбалюк і Крамарчук не належать до одного соціяльного шару села. Перший—небагатий, а другий—нажився на піддуренні народу. Цимбалюк заслуговує полекшення кари: в 21 рік він потрапив на військову службу, ва імперіялістичної війни був контужений та заразився пранцями. Повернувшись до дому, він застав свою, тепер уже помершу, жінку в лавах секти й під її впливом потрапив до рук Корнія та його прибічників-куркулів. Коли помирає Цимбалюкова жінка, Корній надсилає Христю, що через Христю секта могла втримати Цимбалюка під своїм пануванням. 
Трагичне становище Цимбалюка в тому, що на суді секта, його „брати по Христу“, й сам Корній—душа злочину—зрікаються його. Корній бажає визволитись від спільної з Цимбалюком відповідальности, але він мусить бути покараний більш, а-ніж Цимбалюк, котрий є жертвою корнієвщини. 
Суд о 8-й год. вечора уходить на нараду, й о 12-й год. ночі головою т. О-даківським, при абсолютній тиші оголошується присуд по цій жахливій справі, вже відомий нашим читачам.
