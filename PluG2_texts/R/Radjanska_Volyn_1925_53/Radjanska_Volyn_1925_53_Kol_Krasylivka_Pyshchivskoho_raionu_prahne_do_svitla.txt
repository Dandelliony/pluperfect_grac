КОЛ. КРАСИЛІВКА, ПИЩІВСЬКОГО РАЙОН. прагне до світла. Необхідно розворушитись сільКНС, необхідна підтримка з району.
Колонія ця чимала. Має біля 100 хатів, розкиданих далеко одна від одної; зі всіх боків оточена лісами. Населення переважно незаможницьке. Грунт — неродючий, піскуватий. Головна праця—хліборобство; промисловости ніякої; населення по національності—55 відсотків українців, а решта—поляки.
Сільосередка свого колонія не має, а належить до Красилівсьвої сільради (с. Красилівка), що в 4-х верствах. Кооперації нема — населення користується споживчою крамницею с. Красилівки. 3 громадських та культосвітніх установ є лише одна школа. 
Одвідує школу понад 80 учнів, яких розподілено на 2 групи. Працює в школі одна вчителька, яка гарно ставиться до своїх обов’язків. Хоч і важко їй самій працювати з такою великою кількістю учнів, але, не дивлячись на це, вона ще й відчинила позаштатний пункт ліквідації неписьменности. Порядок у школі гарний. Діти шанують і слухаються вчительки. Помешкання школи завжди чисте й гарно вбране портретами революційних ватажків – Леніна, Зінов’єва, Рикова й Шевченка. 
Завдяки гарному відношенню громадян та піклуванням уповноваженого від сільради гр. Мельника,— школу забеспечено паливом і всім иншим. Пагано тільки те, що школа не має а-ні книжок, а-ні инш. приладдя, бо нема спецфонду, щоб купити, а райкультгум майже зовсім нічого не дає. Дав лише 12 букварів, 60 зшитків, одну пляшку чорнила та 60 штук пер. І приходиться дітям все собі купувати. З приводу цього скаржаться трохи селяни на райвиконком, що, мовляв, і будинок купили на власні кошти, одремонтували його, стіл, ослони та инші речі придбали. А приходиться ще й зшитки, оливці та книжки купувати. Це вже заважко для них. 
Справа лікнепу тепер теж покращала. 
На початку зими пункта в колонії Красилівці не було й доводилося б неписьменним дорослим ходити до села Красилівки—за 4—5 верстов. Але вчителька, не дивлячись на переобтяженість працею, з малими учнями, відкрила при школі позаштатний пункт. За допомогою уповноваженого сільради й делегаток-жінок, хутко вдалося притягнути до лікнепу майже всі 100 відсотків неписьменної молоді, яка охоче відвідує навчання. Одвідує його 45 чоловіка віком від 15 до 25-ти років; характерно, що дівчат ходить більш, а-ніж хлопців, – дівчата перші й почали відвідувати лікнеп. Є тут і жонаті, які навіть з жінками приходять. Кепсько тільки, що наш лікнеп, як позаштатний, ні-якої допомоги з боку держави не отримує й утримується на кошти одвідувачів. Майже всі вони втягнені членами до товариства допомоги ліквідації неписьменности, на кошти якого купується гас, куплено лямпу, то-що. Книжок лікнеп не має. Де-котрі учні користуються книжками учнів-дітей. Відсутність книжок трохи гальмує справу лікнепу. Як би не це лихо,—наш лікнеп можна було б рахувати в порівнянні з де-якими иншими навіть зразковим. 
Но кепсько ще, що комнезам у справі культосвітній ні-якої участи не бере. 
Тай не помітно щось нашого КНС на селі зовсім! 
З району рідко хто сюди заглядає: не бачила наша колонія а-ні агронома, а-ні кооператора, ні політробітника. 
Але хоч і важко нашим селянам приходиться добувати собі освіту, все ж таки помітна велика ріжниця проти минулих років. Можна сподіватись, що в майбутньому вся колонія в справі освіти займе перше місце серед сел Пищівського району. Лише районовому осередкові треба було б звернути більш уваги на це село й дати йому підтримку.
