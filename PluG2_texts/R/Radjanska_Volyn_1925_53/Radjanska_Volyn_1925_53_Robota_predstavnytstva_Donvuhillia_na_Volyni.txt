Робота представництва „Донвугілля“ на Волині.
Колєгією була далі заслухана доповідь про діяльність житомірського складу „Донвугілля“. Доповідач зазначив, що склад у Житомірі відчинено з липня місяця минулого року. 
З початку діяльности складу до 1-го січня в Житомірі одержано—367 вагонів мінерального палива. Запродано за цей час тільки 258 ваганів. У минулому році складом не було повністю охоплено постачанням промпідприємства, держоргани й приватніх осіб, через те що багато з них не були ще приспособлені до переходу на мінпаливо. В сучасний мент „Донвугілль“ з’організовав у Харкові й Київі виробництво спеціяльних пічних приборів, які будуть відпускатись підприємствам, установам та населенню на вигідних умовах. 
Житомірський склад, з’окрема, вживає заходів до ознайомлення села з користуванням мінпаливом. Багато підприємств губерні уже перейшли на мінпаливо. Житомірський склад гадає реалізувати в біжучому році на Волині 1,200,000 пудів мінпалива. Крім того, київське районове представництво „Донвугілля“ запродало де-яким трестам для потреб волинських фабрик—1,500,000 пудів мінпалива. У найближчому часі житомірське представництво гадає відчинити склад у м. Полонному для постачання паливом сумежних заводів. 
Колегія визнала існування власної комори „Донвугілля“ в Житомірі, при незначній ємкості місцевого ринку, мало реальним. Визнано більш доцільним утворення комісійної комори представництва при кооперації для дрібного продажу вугілля. Відмічено лише необхідність залишення на Волині агентури для посередницьких операцій по постачанню вугіллям промисловости. Колєгія також визнала за надзвичайно високий відсоток накладних видатків по житомірській коморі „Донвугілля“ при операції по збуту вугілля населенню.
