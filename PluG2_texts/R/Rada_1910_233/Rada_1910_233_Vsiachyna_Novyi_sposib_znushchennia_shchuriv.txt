Всячина. Новий спосіб знищення щурів (пацюків).
За наших часів, коли небезпека чуми повстала особливо гостро, багато людей вишукувало всяких способів, якими б можна було найкраще знищувати щурів —цих головних рознощиків пошести. До цих способів належить нещодавно вигаданий д. Верещагиним електричний килим. Зроблено той килим з прядива, а в середину прокладено електричні проводи. Коли пропустити по тих проводах громовину, то щур, який в той час опиниться на килимі, здихає в одну мить. Відомо, що щури мають певні й сталі звички, так, наприклад, що-дня в певний час вони ходять пити воду й т. и. Помітивши, коли щури ступлять на килим, пускають ток і, таким способом, знищують їх. Спроби з цим килимом дали блискучі наслідки. Верещагин прилажував до цього килима переносні громовинні батареї і тим дав змогу користуватись з свого винаходу не тільки по містах, де проведено скрізь електрику, але й по селах.
