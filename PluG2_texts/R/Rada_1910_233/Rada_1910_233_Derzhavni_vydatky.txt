Державні видатки.
Коли професор Озеров видав у 1907 р. свою відому книгу „Какъ расходуются въ Россіи народныя деньги", в якій написав багато цікавого про російські бюджетові порядки, — знаходились скептики, які не хотіли вірити правдивости наведених у тій книзі фактів.
Казали, що це пересади й прибільшення, що не може того бути, щоб у сучасній організованій державі велика частина зібраних з народу грошей витрачалась так необачно й без користи для народу.
Тепер у Державну Думу внесено звідомлення державного контролю про видатки за 1909 рік, і ми ще раз переконуємося, що всі книги й оповідання про непорядки в російських фінансах дають тільки далеко й далеко же повне уявлення про дійсний стан річей.
Досить уважно переглянути те звідомлення, щоб твердо упевнитись у тому.
Знаходимо там, напр., такі видатки: переклад на чужі мови й розсилка проекта державного роспису на 1909 р. за — кордон 14.000 карб., перська експедиція—655 тис. карб., утриманая міністерського павільону при Державній Думі —20 тис. карб., секретні видатки — коло 9 мил.
Карб., причім навіть міністерство народньої освіти мало секретних видатків 2.333 карб.
Далі довідуємось, що на аренди всяким високопоставленим урядовцям витрачено 883 тис. карб., на допомоги невідомо яким приватним особам міністерство внутрішніх справ витратило 170 тис. карб., на похорони членів Державної Ради 12 тис карб., на переїзд членів Д. Ради з одної кватирі в другу витрачено 9 тис. карб.
Міністерство фінансів видало, між иншим, князеві Ухтомському невідомо за що 25 тис. карб, і невідомо якій вдові члена Держ.
Ради —3 тис. карб. За друкування оповісток у „Моск. Вѣд." заплачено 184 тис. карб., журналові „Русская Старина" дано запомогу в сумі 3 тис. карб., на святкування пам'яти Ганни Кашинської витрачено 15 тис. карб., на святкування „Полтавської вікторії", не рахуючи видатків на перевозку й харчування війська, витрачено 517 тис. карб., опріч яких витрачено ще 31, 12 і 74 тис. карб. на справи, звязані з цим святом.
Зовсім нові малокорисні видатки показано в звідомленні для Фінляндії.
Виявляється, що на догляд за фінляндською пресою витрачено 1З тис. карб., на укладання законопроекту про спільне законодавство для Росії й Фінляндії витрачено 5.800 карб, і навіть міністерство доріг витратило секретно 3 тис. карб, на якісь особливі заходи що до фінляндських залізниць.
Доброї половини перечислених видатків могло б і не бути. Так, напр., можна було б без особливої шкоди для народу виключити з роспису такі абсолютно марні видатки, як 883 тис карб. на аренди, 184 тис. карб. на оповістки „Моск, Вѣд.“, 25 тис. на допомогу якомусь князеві Ухтомському, 170 тис. карб. на допомогу невідомим клієнтам міністерства внутрішніх справ і ще багато инших подібних.
Це дало б кілька милійонів карб. економії, а при нашій величезній бідности не тільки милійони, а навіть тисячі мають велике значіння.
Мимоволі думка зупиняється на Державній Думі, як на єдиній інстанції, до якої можна апелювати в подібних справах.
Знаємо добре, що досі Дума вперто не зважала на такі апеляції й раз-у-раз клала на них резолюцію: „оставить безъ послѣдствій“. Та хотілося б сподіватись, що, може, тепер справа трохи зміниться на краще.
Депутати повинні були б частіше згадувати, що не за горами вже й кінець їх повноваг.
Через рік мають відбутись нові вибори, — невже ж теперішнім депутатам не хочеться попасти в другу Думу? Бо ж виборці не простять теперішнім депутатам їх байдужости до їх потреб.
Може, згадка про це примусить Думу уважніше придивитись і до справи витрачання народніх грошей, — справи, яка у нас стоїть аж занадто сумно.   А. М Д.
