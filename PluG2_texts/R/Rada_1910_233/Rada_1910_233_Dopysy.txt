ДОПИСИ.
(Од власн. кореспондентів).
ЛИПОВЕЦЬКИИ ПОВІТ (на Київщині). Волосні писарі. Як об'їздив п. київський губернатор липовецький повіт та навідавсь в липовецьку й ільїнецьку волості, то застав в цих волостях непорядки. Не тільки офіціальні папери в обох волостях по кілька місяців вилежувались „під сукном”, а навіть волосний суд був занедбаний: багацько скарг не переглянуто, ще більше присудів не виконано. Грошові обрахунки по книгах заведено неправильно і т. ин. Хоч тоді ж таки було з'ясовано, що замічений в липовецькій та ільїнецькій волостях непорядок виник через недбайливість волосних писарів, Андрієнка і Цивинського, але всі думали, що це так і минеться. Але на цім тижні прийшов через мирового посередника наказ од п. губернатора, щоб обох писарів було скинуто з должності – Андрієнка через місяць, а Цивинського через два тижні од того дня, як дійшов до посередника наказ.
Г. КРЕМЕНЧУК. Ярмарок. Що-річний великий ярмарок, що буває в осени в посаді Крюкові, біля Кременчука, почався цього року раніше, ніж звичайно, так що на 8 сентября ярмаркова торгівля була вже в повнім розвитку. По сумі оборот в перше місце займав торг худобою. Пригнано було товару ва ярмарок дуже багато, а покупців теж понаїздило чимало. Продано на ярмарку худоби на 80 тисяч карбованців. Більшу частину куплено на експорт і для внутрішніх ринків, і тільки незначну частину Купили околишні селяне. Ціни на худобу під час ярмарку стояли такі: воли 135 – 140 карб., корови 35 — 75 карб, і коні 28 — 75 карб. Друге по сумі оборотів місце займає торг мануфактурним крамом, і з цього боку надії крамарів на добрі заробітки цілком справдились. Дякуючи доброму урожаєві в місцевім районі, покупні сили околишніх селян трохи зросли й крам купувався охоче. Сельські крамарі також попродали за літо ввесь свій крам, а тому вони на ярмарку були добрими покупцями, запасаючись крамом на зіму. Продавці кустарних виробів також торгували на ярмарку дуже добре. Загалом, ярмарок пройшов дуже жваво й вияснив надії на близчу будучність у найкращім світлі.
Г. ВОВЧАНСЬК (на Харьківщині). Темрява. День за днем все йде і нема в нас ніякого життя. Не чути ніякісінького руху вкраїнського; всі забули все на світі, крім самих себе. Навіть труппа яка небудь українська не загляне в наш город, як не заглядала вже цілих півтора роки, щоб хоч трохи розворушити тутешніх українців. Біль душу бере, як глянеш на все це, і хвилинами міркуєш: та невже це так на завжди?
А тут ще й так жити важко. Ширяться вбивства, усякі злочинства. Міцно залягла темрява. За сентябрь місяць було в повіті три душогубства. Одно в с. Миколаєвці: діти вбили батька, ніби за піяцтво; друге в с. Кисяківці, де убито людину через картьожну гру; третє — убито директора цукроварного заводу в с. Білім-Колодязі. Ходять чутки, ніби це помста.
Холери не чути. Ящур утиха. Ярмарки дозволено.
Г. СУРГУТ (на Тобольщині). Засланці. Тутешні люде становляться до засланців всяко: Вони напр. прохали п. губернатора вислать з Сургута чотирьох засланців за піяцтво та бійки. Губернатор це прохання задовольнив, розіславши цих „політиків" по різних повітах.
Був на засланні в Сургуті українець, запасний штабс-капитан Козінцев. Цього політика місцеві люде дуже поважали, бо він поводився з усіма добре; по роботі ж не відріжнявся од „чалдонів" (призвіще тутешніх сібіряків), завше кожному допомагав чим міг. Любили його всі політики й жителі, лиш не долюблювали його самозванні „політики", бо він стояв їм на дорозі. Цей засланець, з дозволу п. губернатора, переїхав до міста Тюменю. При його од'їзді справили йому проводи. Багато тутешніх приходило до його житла й запрохували до себе. За капітаном (так його звали всі) жаліють як засланці, так і жителі, бо він дуже багато робив добра. Хоча й „чалдони", але дуже добре уміють одріжняти справжню політику від самозванної політики.
Один з засланців українців Т. І. Миронов, перший в Сургуті цього року зробив спробу розвести огородину. Кожний з тубольців не йняв віри, що може городина родить. Коротке літо та довга сувора зіма—стоять на перешкоді, казали вони. Але спроба вийшла тутешнім жителям на диво дуже вдатна; не зважаючи на те, що 3 іюля випав сніг, літо було жарке й сухе. Миронову місцева громада дала шматок землі під городину. 06‘оравши як слід цей шматок землі, Миронов засіяв його всякими овочами: картоплею, буряками, капустою, кабаком, огірками, ріпою, брюквою, горохом, квасолею, місячною редькою, салатою, шпіватом, цибулею, морквою і т. ин. Все вродило дуже добре, як і на Україні. Порати було дуже важко, бо одні руки та без грошей.
Миронов робив спробу засівати й хліб, як наприклад ячмінь та овес. Ця спроба вишла теж вдатна. В тутешнім краї коло городини поратись важче ніж на Україні, бо на перешкоді зміни погоди. Тепер тубольці, бачучи, що в їх краї може родить все, приходять до Миронова що дня за порадою, як треба поратись коло городини та хліба. Миронов дуже охоче дає пораду й можна сподіватись, що на той рік засіють вже скільки десятків огородів, бо вже багато прохало дістати їм насіння.
