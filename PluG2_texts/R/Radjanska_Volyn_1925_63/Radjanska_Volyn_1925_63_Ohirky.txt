Огірки.
Рослина теплих країн. Боїться заморозків.
Грунт поважає глибокий чорнозем або сіропісковий, гарно угноєний і гарно розроблений з осени, злегка вохкий. При вохкому грунті гарно додати кінського гною на половину з пташиним. Роблять так: тижнів за 3—4 до посіву, там, де думають садити огірки, копають рівчаки, завширшки і в завглибшки 6 вершків, на віддаленні один від другого на 2 арш. Накидують в ці рівчаки гною і накривають шаром компостної землі, приблизно на 1/4 арш., потім сіють насіння.
При такому угноєнню врожай огірків буває дуже великий і довго тягнеться. Крім того, огірки поважають грунти з під викорчуваного лісу, вигону, тільки, щоб такі грунти були розроблені з осені. В грунт ранні огірки висівають у перших числах травня, коли пройдуть заморозки, рядками, на два арш. ряд від ряду. З появою двох листків, роблять проривку, доставляючи кращі росини на ½ арш. одна від другої. Пізні, для соління, сіють у середині і до кінця травня.
Насіння перед посівом замочують у теплій воді, днів на 2—3. Кращим насінням для посіву вважають старе, що пролежало в сухому теплому місці 3—4 роки.
Догляд за огірками полягає в розпушуванні рядків і знищенні бур'янців. Сапати й полоти треба з таким розрахунком, щоб до розістлання огудини і квіткування роботу було закінчено. В засушливе літо можна робити поливку зовсім увечорі, водою, завчасу налитою в діжки і ні вякім разі не витягнутою прямо з колодязя, бо холодна колодязна вода дуже псує огудину рослини. З наступом квіткування, поливка зовсім повинна бути закінчена. Як тільки появляться огірки, їх треба вибирати кожноденно —чим частіше вибирати, тим буде більше завязі і тим довше рослина буде родити.
На насіння зоставляють насінники другої завязі, щоб були без усяких плям і наростів. Дають вилежатися до кінця серпня. Коли шкура на насінинах зробиться темно-бурою і ніби потріскана, їх збирають, кладуть на декілька днів на сонці, потім розрізують вздовж і все нутро з насінням випускають у діжечку. Вся ця макиш зостається в діжці поки стане бродити. Від броження насіння відстає від макоти. В діжечку добавляють води, розмішують рукою або лопаткою і проціжують через решето; насіння зостається в решеті, а мякоть проходить укупі з водою. Таким чином насіння промивають двічі. Гарне схоже насіння тоне, пусте плаває вверху, його треба зібрати і викидати. Після помивки, насіння роскладають тонким шаром на рядно і сушать, часто - густо граблями розворушують, щоб скоріше сохло. Агроном О. Дзюбенко.
