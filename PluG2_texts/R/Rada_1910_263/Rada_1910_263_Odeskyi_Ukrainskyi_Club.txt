Одеський Украінський Клуб.
Не можна було покладати певних надій на цю нову українську інституцію: 
нечисленність одеського українського громадянства та малосвідомість його 
пророкували клубові хроничні злидні що до матеріального становища, а 
ретельність одеської адміністрації обіцяла, що з українського клубу може 
бути тільки звичайний клуб, а не просвітний. Одначе два місяці праці 
старшини показали, що забезпечити себе з матеріального боку важно і 
важніше навіть, ніж починати з широкої просвітної діяльності, бо ця 
діяльність потягнула б за собою і особливу увагу начальства одеського 
—а це добрим не може скінчитися. Найнявши добре помешкання для клубу, 
уряджуючи тричі на тиждень вечірки та надавши їм характер сімейних 
зборів досить демократичних, старшина зробила те, що стан клубної каси 
виправляється і може стати дуже добрим. Суботні концерти збірають завжди 
дуже багато публіки, хоч виступають і не такі вже видатні артистичні 
сили. Особливий успіх мають народні співи селянина Задорожнього. 
Виступав також місцевий бандуриста — аматор; має успіх і хор клубу. Але 
добре зорганізований та з сильними голосами, співочий гурт співає 
українські пісні в невдалій аранжировці, так що веселі навіть пісні 
занадто віддають церковними. Співав цей хор "Славу нашій Україні", таку 
кумедну та дику, що аж ніяково слухати. Хор співав: "Слава не поляже, а 
розскаже..." і тут баси починають повчаюче гукати: "ось як!.. ось, як!" 
—і так до кінця: „современними огнями просвітити хочуть... слава!" 
Певно композітор не зрозумів саркастичного змісту відповідного місця 
"Посланія" та й воздав честь, кому вона не належиться. Простіше було б 
звернутися до композіції М. Лисенка. Чотирі вистави (по неділях) — 
"Наталка Полтавка", "Мартин Боруля", "По ревизії", "Миротворці" 
показують, що драматичний гурток клубу мало дбає за новий репертуар, а 
це велика шкода, бо праві елементи Одеси в Городській Авдіторії теж 
виставляють українські п'єси. Клубові сором буде товктися в зачарованому
колі знайомих п'єс, не дбаючи про поступ. Від клубу можна прямо вимагати, 
щоб його сцена зробилася школою, пробним місцем нового репертуару, 
культурною інституцією, коли инші просвітні шляхи заказано. Вже 
з'організовано літературно-наукову секцію, для збірок якої призначено 
середи. Намічено вже один ультраблагонадійний реферат: "Танці в їх 
історичному розвиткові". В читальні клубній одержується більшість 
українських часописів. Бібліотечка ще мала, але рада старшин призначила 
на придбання нових книжок що-місяшну асігновку. В.