Державна Рада.
В газетах писалося, що октябристи постановили вимагати від Гучкова, 
щоб він під час найблизчої аудієнції в Царськім Селі повідомив про те, 
що Державна Рада гальмує діяльність Державної Думи. Гучкову наказано 
довести до Царської відомости, що через затримування Думських 
законопроектів у Раді може статись так, що до остаточного роспуску 
третьої Думи не буде ухвалено ні одного важного законопроекта. Як 
сповіщають телеграми —на позавчорашнім прийомі в Царському селі Гучков 
справді торкнувся діяльности Державної Ради... Питання, порушене 
октябристами, дійсно дуже цікаве. Коли пильніше придивитись до 
діяльности Державної Ради, то справді доведеться сконстатувати її дуже 
незначну продуктивність. Засідання Ради відбуваються дуже не часто, а 
коли й відбуваються, то обмірковуються на них питання дрібні, другорядні. 
Найбільш яскравий приклад ще у всіх свіжий у пам'яти. Коли почалась 
теперішня сесія, Державна Рада не знайшла для себе ніякої кориснішої 
праці, опріч обміркування законопроекту про авторське право. 
Розуміється, й цей законопроект має своє значіння для країни але є 
багато инших справ, більш пекучих і нагальних, розвязання яких країна 
дожидається з більшою нетерпеливістю. Зрештою, трівога октябристів мало 
кого може глибоко зворушити. То правда, що Державна Рада працює мляво й 
що вона гальмує діяльність Думи. Та чи було б краще, коли б Рада 
працювала більш жваво? Навряд. Річ у тім, що сама діяльність Думи, хоч 
і досить жвава, для країни мало корисна. Більшість законопроектів, 
ухвалених Думою, громадських вимог не задовольняє. І для країни цілком 
однаково, чи пропустить Рада ці законопроекти швидче чи вона 
гальмуватиме їх більш або менш довгий час. Можна сказати напевне, що 
серед законопроектів, ухвалених третьою Думою, нема ні одного, скорішого 
здійснення якого нетерпляче чекав би народ. Навпаки, про де-які 
законопроекти можна сказати, що як пізніше їх буде переведено в життя, 
то краще буде для людности. Тому млявість Державної Ради, характерна 
сама по собі, не має тепер з погляду громадського ніякої небезпеки. 
Хай собі спочивають ті, кого послано туди на спочинок. Инакше стоїть 
справа з погляду октябристів. Зважаючи на близький кінець їх 
депутатських повноваг, їм хотілося б під час майбутніх виборів виступити 
перед людністю з більш або менш пишним активом: ось, мовляв, що ми 
встигли зробити за перших п'ять років нашої діяльности, виберіть же нас 
вдруге, й ви побачите, що ми зробимо ще більше. Тому їх так і турбує 
млявість Державної Ради.