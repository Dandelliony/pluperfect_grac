    За кордоном. 
    Запитання про російських шпигів у пруськім ландтагу.
    Коли в пруськім ландтагу недавно обмірковувався бюджет пруського міністерства внутрішніх справ, депутат соціяльдемократичної партії Лібкнехт звернувся до міністра внутрішніх справ з запитанням про діяльність російських шпигів у Берліні. 
    Я хотів би,— сказав Лібкнехт,— запитати міністра, чи то правда, що відома шпигунка Зінаїда Жученко Гернгрос знов оселилась у Берліні з дозволу поліції. Вона провадить свою попередню діяльність у Шарлотенбурзі. В Брюселі засновано тепер центральне бюро російських шпигів за-кордоном, а в Берліні відкрито філію цього бюра. Прусія служить справжнім Ельдорадом для агентів російської тайної поліції. Берлінська поліція працює в повній згоді з російськими агентами-провокаторами. Року 1907 берлінська поліція почала переслідувати російські читальні в Берліні, після чого ті мусіли закритись. Але згодом поліція побачила, що таким способом вона сама себе позбавила змоги стежити за росіянами, тому вона дала знати останнім, що вони можуть знов одкрити свої читальні. Росіяне не схотіли скористуватись цим дозволом. Після того російські шпиги з відома берлінської поліції сами відкрили російську читальню. Я застерігаю росіян, що живуть у Берліні, щоб вони не попадались у цю поліцейську пастку. Німецькі суди засвідчили, що солідарність з російськими шпигами являється для берлінської поліції чимсь цілком природним. Обурюючим способом підроблювали листи ніби-то від імени російських революціонерів, шоб мати докази проти росіян. Я хочу знати, чи знає начальник берлінської поліції про цю ганебну історію й чи виключено з служби ту особу, що підробила листи. Ми маємо право вимагати, щоб берлінська поліція, яка так строго ставиться до порядних росіян, не дозволяла жити в місті брудним російським агентам. Ми вимагаємо, щоб усю цю компанію російських шпигів було вислано геть звідсіля. 
     Міністр на запитання Лібхнехта ще не відповідав. В оборону російських шпигів виступив один тільки консервативний депутат Шгросер, який сказав, що росіяне часто зловживають гостинністю німців і тільки те й роблять, що пересилають зброю в Росію, а тому за ними потрібний дуже пильний догляд.