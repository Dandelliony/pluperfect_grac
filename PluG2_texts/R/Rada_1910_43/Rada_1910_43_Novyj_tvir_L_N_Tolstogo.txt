    Новий твір Л. Н. Толстого.
    ПЕТЕРБУРГ, 22. В „Нов. Вр.“ надруковано переклад з французької мови нового твору Л. Н. Толстого „Деревенскія пѣсни“, що друкувались в „Revue“. 
    Толстой описує виряжання в селі п'ятьох новобранців під згуки веселих пісень, гармонії, на якій виграють „Барыню“, та риданнів і істеричного сміху жінок. 
    Зацікавившись високим, здоровим новобранцем, Лев Мик. спитався дідка Прокопа-чий то новобранець. Лице Прокопа скривилося, щоки затремтіли. „Це мій“,— сказав він,— одвернувшися од мене, закрив лице рукою і почав ридати, як дитина. І тоді я зрозумів не тільки розумом, а всєю істотою те, що тут робилося. Мені стало соромно, що я дивився на це виряжання, як на цікаву гулянку. Картаючи себе за такий вчинок, я повернувся додому.