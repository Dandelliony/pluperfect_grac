Політичний огляд.
Міжнародні стосунки, попсовані наслідками Потсдамської зустрічі імператорів, загострились ще гірше бажанням Голандії будувати кріпости на Флісінгені. Тут ясно виявилась роль Германії і її політика проти Англії і Франції. Європейська політика знов вийшла з рівноваги і, до якоїсь нової видатної події, збилась в заплутаний клубок міжнародніх стосунків. Росія поки-що лишається ще в формальній спілці з Францією, але всім ясно, що ця спілка втратила свою колишню щирість. Таким чином, фактично Росія тепер без спільників, бо Германія затягає справу на довгий час і можливо, що використувавши собі тільки час, посварить Росію з Францією і Англією і сама до ніякої згоди з Росією не прийде: Таким чином, Росія врешті може лишитись одинокою на політичному полі. Про це вже свідчить навіть такий факт, як, наприклад, те, що король англійський одкриваючи цими днями сесію парламенту, ні одним словом не згадав в своїй тронній промові рро згоду з Росією, тоді як про другого члена трійної згоди, Францію говорив щиро і прихильно, згадав навіть король Італію, про Росію ж ні слова. 
Славна епоха сердечної згоди зразу після Потсдамської зустрічі помарніла і зблідла. А в сфері перського питання, де до цього часу найбільше збігались англо-російські стосунки, виникають вже навіть непорозуміння після потсдамської зустрічі. Англійський уряд заявляє устами міністра-президента Асквита, що Англія хоче дати змогу Персії удосконалювати свій державний лад власними силами, в Росії дивляться на цю справу зовсім инакше. Військо російське стоїть в Персії і по цей день. 
Англо-французька згода, навпаки, стає міцнішою, особливо після Флісінгена. Обидві держави зрозуміли добре, що там будуватимуться кріпости зовсім не для захисту Голандії, а для зміцнення сили германської держави. Можливо, що на цім грунті незабаром між Англією і Францією буде засновано міцну оборонну спілку. 
Тяжкі часи настали у внутрішньому життю Турції. Національне питання стало там у весь ріст. Після заведення в Турції конституційного ладу тепер там вже четверте повстання. Не встигла конституція зміцнитись, як почалось в Малій Азії повстання вірменів, що добивались повної автономії для себе. Їх мусіло приборкати турецьке військо. За вірменським повстанням почалось албанське. Два роки його турки гасили і ще й досі не довели справи до кінця, бо єсть певні чутки, що на весні повстання в Албанії почнеться знову, особливо на півдні. 
В осени минулого року заколотились друзи в Сірії, їх теж прийшлось смиряти військом. Глухий неспокій панує там і до цього часу. Новий рік приніс туркам нове горе. Весь Іємен (південно-західний куток Аравійського півострова) охопило повстання арабів. Ієменом турка володіють ще з 1517 року, але формально. Тільки в початку 19 віку султанові Магометові Алі вдалось міцніше прибрати арабів до рук. З 1895 року там вже було скілька повстань, але це саме страшне. Майже весь здатний до війни народ взяв зброю в руки, щоб позбутись ненависного йому турецького ярма. Звичайно, в решті турки справляться з країною, в якій всього 750.000 населення і Іємен стане знову підвладним Турції. Та всі ці повстання дуже яскраво свідчать про велику і страшну національну хворобу Турції. В самому парламенті, всі покривждені турками національности згуртувались в одну партію проти загального ворога — турків. Депутати: греки, вірмени, болгари, серби і араби виступають тут солідарно у всіх справах. Це дуже трівожить младотурків і вони думають розпустити парламент, щоб зміняти виборне право і, таким чином, зменшити число депутатів не — турків. 
Мало Турції всіх цих повстань. Встає ще їй на лихо в сотий раз критське питання. Як відомо, критська народня рада в декабрі минулого року постановила приєднати свій остров до Греції. Турція зараз же запротестувала. На цей протест держави-покровительниці відповіли, що нова постанова критян нічого не міняє в справі і що суверенні права Турції, як були, так і лишаються, щоб там собі критяне не постановляли. Критяне, в відповідь на ноту держав ухвалили резолюцію, якою вимагають, щоб держави поставились з „дійсною повагою до історичних прав Крита”. Держави на це нічого не одповіли. 
Тоді критяне обрали новий уряд і доручили йому захищати всіма силами незалежність Крита від Турції. Греція одмовляється одверто стати на сторону критян, а Турція грозить. Словом, на весні ждуть, що так, чи инше критському питанню настане якийсь кінець. 
В Португалії, порівнюючи, настав спокій, хоч народ розбився на два супротивних табора. Але, звичайно, перемога на стороні республіканців. Через місяць мав одкритись перший республіканський парламент і тоді ясно буде наскільки міцно держиться новий державний лад в Португалії.
