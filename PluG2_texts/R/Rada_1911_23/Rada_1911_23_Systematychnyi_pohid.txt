Систематичний похід.
Права російська преса організувала систематичний похід проти Шевченківського свята, а разом з тим і проти українства. Гасло подав нововременський Меньшиков, який добачив в українському національному рухові „Австрійську інтригу”, а в святкуванні Шевченкових роковин — поодинокий прояв тої „інтриги”. Меньшиковську думку підхопив кієвлянинський „малорос” Савенко й, відповідно до своєї низької вдачи, написав формальний донос на українство. Потім „Новое Время” виступило вже з редакційною статтею в справі святкування Шевченкових роковин і стаття в спокійнішій трохи формі сінтезує цілком некоректний зміст статей Меньшикова й Савенка. Тепер у цій справі виступив і „Святъ”; у Шевченковім святі ця рептілія добачає „ворожий виступ проти російської державности”, що дає їй привод з свого боку призивати громи на українство. Після цього можна сподіватись, що й такі чорносотенні органи, як „Земщина” , „Русское Знамя” й „Колоколъ”, рівно як і їх провінціальні підголоски, не забаряться виступити в цій справі. 
На фоні цеї одностайности правої преси з особливою яскравістю визначається незрозуміла байдужість російської поступової преси. Одна тільки „Кіевская Мьсль” одверто висловилась з приводу розпочатого чорносотенцями походу проти українства, усі ж инші російські поступові часописи вперто мовчать, наче їх це і не обходить. Яка-небудь другорядна справа, як, напр., славнозвістний Бутурлінський процес, не зходить з сторінок російської поступової преси. А тут, коли темні сили намагаються задушити величезний національний організм, ніхто й пальцем не рушить, щоб запобігти цьому лихові. 
Тепер не час зводити старі рахунки між українським громадянством і російською поступовою пресою. Справа занадто близька, наскок ворожих сил занадто енергійний і одностайний, щоб можна було тепер порушати дражливі питання. Тепер на часі одно завдання і вся російська поступова преса повина мобілізувати свої сили, щоб дати добру одсіч нападам чорносотенців на українство. Тут не може бути й розмови про те, що похід оповіщено, мовляв, проти одного тільки українства, отже „стороннім” нема чого сюди втручатись. У таких справах нема і не може бути „сторонніх”. Небезпека, яка тепер загрожує українству, загрожує й всьому російському поступовому громадянству, й поразка першого буде поразкою і для останнього. Отже обов'язок російської поступової преси — цього єдиного тепер представника громадської думки в Росії — виступити одностайно й енергійно проти чорносотенних і шовіністичних наскоків на українство. 
Сумно буде, коли російська поступова преса не виконає свого обов'язку: Помимо шкоди, яку це принесе українству, це буде testimonium paupertatis для неї самої, бо свідчитиме про її безідейність і невитриманість її прінціпіального становища.
