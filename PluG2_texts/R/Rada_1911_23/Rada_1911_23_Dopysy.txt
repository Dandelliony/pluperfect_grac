ДОПИСИ
(Од власн. кореспондентів).
Г. ЛУБНІ, (на Полтавщині). Вибори. В Лубнях, як і всюди, після різдвяних свят відбулися вибори трьох делегатів на ремісничий з'їзд у Петербурзі. Вибори, звичайно, відбулися в буденний день (для робітників, бачте, краще: менше заважатимуть справі, бо хазяїни їх нікуди не пустять), а оповіщено було про їх, мабуть, теж, як і всюди, тихесенько, лагіднесенько, певне, щоб робітники не дуже в великому числі явились на вибори. Найбільш дбали, щоб про це знали, головним робом, хазяїни ремісники, а не робітники. Перед виборчих зборів ніяких. Що саме за з'їзд має бути, яка його програма,— Бог відає. Роспитувать досвідчених людей не було часу. При таких обставинах відбулися лубенські вибори. В день виборів до городського управління прибули виборці. Робітників мало було, бо більшість навіть і не відала про це нічого, а де-які не розуміли що воно й для чого. Вибрали власника „заведенія” друкарських афишних шріфтів д. Португалова, настройщика музичних струментів д. Юфіта і лимаря д. Сушка. Вибрали скоренько, похапцем й пішли собі. Прийшов час їхати на зїзд, а наші делегати питають: а де ж коштів брати на проїзд до Петербургу? Власних же не витрачувати! Сюди, туди: нема грошей, кинулись до казенного рабина д. Варшавського, чи не дасть часом з коштів коробочного збору? Не дає Що робить, як бути? Та так і до цього часу садять собі дома лубенські делегати та міркують над цим „клятим” питанням. Нащо, мовляв, було й вибірати, коли коштів не давати, Отакі-то в Лубнях вибори!
С. БЕРЕЗА, глухівського повіту (на Чернігівщині). Тутешнє життя. Ще й тепер по повіту Береза славиться, як гніздо злодіїв. А всьому виною темнота і злидні нашої людности. На все село у нас єсть тільки одна шкода, де учнів битком набито, але за стінами ще більше зостається. От через що у нас така і темнота. Через свою темноту та злидні людність і почала братися за легку поживу; красти по сусідніх селах. Але як знайшовся б гарний чоловік і почав би робити, то наші „березовці” й зразу стали б коло його. Так було років чотирі тому. Призначили в школу гарного вчителя, що вчив не тільки дітей, а й селян. Тоді думали заснувати потребательську крамницю і вробили приговора, щоб в селі закрити монопольку. Коли подали приговора, то вчителя через скілька день було переведено в друге місце. Тепер же посаду вчителя займає вже панич, що не хоче навіть і побалакати з селянами. І от через брак освіта і гарного чоловіка, наше село і славиться поганими ділами.
ТАШКЕНТ. Ташкентські українці захожуються коло вшанування Шевченківських роковин. Це має бути, здається, перше Шевченкове свято в тім краю, де колись у неволі конав наш поет. 
Організувався вже чималий хор, орк-стр, знайшлися й солісти, що візьмуть участь в святі. Один добродій взявся виписати реферат про життя Т. Шевченка на Кос Аралі та у форті Олександрівському (там навіть поставлено невеличкий пам'ятник поетові). 
Місцеве товариство імени Пушкіна недавно заснувало тут книгозбірню (де читатимуть дурно) імени Лева Толстого. Люде, прихильні до українства, завели вже при цій книгозбірні невеличкий український одділ. Почувається велика потреба в українських книжках. Коли б хто з земляків забажав допомогти нам в цій справі хоч книжками, то просимо адресувати їх в г. Ташкент, бібліотека пуштунського общ, імени Л. Толстого.
