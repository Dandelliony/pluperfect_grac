За кордоном.
З'їзд славянських учителів в Австрії.
Цими днями в місті Лучаговицях, в Моравії, одбувся з'їзд делегатів спілки славянських учителів в Австрії. На з'їзді зроблено було такі постанови: 1) заснувати в Відні постійний комітет, в який входили-б представники славянських, німецьких, руминських та італіянських учителів; комітет цей мусить обстоювати всі справи учительства перед міністерством; 2) домагатись зміни 55 статті державного закону в тому напрямку, щоб плата учителям в Австрії рівнялася до жалування державних чиновників, що мають атестати зрілости; 3) звернутись до уряду з заявою про бажання, щоб кожний народ в Австрії був цілком самостійним в урядованню своїми школами, починаючи з народніх шкіл і кінчаючи університетами; 4) домагатись від уряду скасування циркулярів місцевих шкільних рад, які стоять наперекір основним державним законам; 5) домагатись скасовання посад окружних інспекторів в Галичині; 6) протестувати проти обмеження гражданських прав учителів, що почав вже вживати уряд підчас останніх виборів до парламенту.