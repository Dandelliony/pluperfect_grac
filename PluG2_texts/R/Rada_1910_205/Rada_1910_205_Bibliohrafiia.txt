Бібліографія.
Л. Яновська. Noli me tangere Драма на 5 дій. У Київі , 1910 р. Ст. 117. Ціна 40 коп.
Нова пьєса д. Яновської торкається дуже цікавого питання: чи має право людина-спеціалист одняти життя у другої фізично-дужої, але психично-ненормальної людини, коли ця остання —„гидкий паразіт“, павук, шо „оповив нещасну жінку павутинням своєї брехні, хитрощів, і тягне, ссе кров її". На поставлене так питання авторка, як і слід було сподіватися, дає негативну відповідь, але відповідь ця не зовсім може задовольнити нас, бо вона не цілком розвязує поставлене питання. Щоб зрозуміти, через віщо це так трапилося, треба хоч коротенько переказати зміст пьеси. Аркадій Петрович — алкоголік, псіхично-ненормальна людина — має жінку Настасію Олександровну, яка не любить і ніколи не любила його, а вийшла за нього заміж тільки з жалощів та милосердя до нього; через це саме милосердя Наст. Олекс. б'ється коло своєї дружини, бажаючи поставити свого чоловіка на добру путь, зробити з нього непитущу і чесну людину. В цьому допомагає їй лікарь-гіпнотизьор Степан Антонович, який — до речі тут буде сказати — давно кохає Наст. Олекс. Та всі їх заходи коло Арк. Петр. не доводять ні до чого і навіть гіпноз не допомагає; Арк. Петр. хоча й покинув п'янствувати, бо гіпноз одняв у нього "цілу естетику", то все таки поводиться він з своєю дружиною ганебно: зраджує їй, тяжко ображає її... Підчас одної гидкої сцени, яку Арк. Петр. робить своїй жінці в присутности Ст. Ант., цей останній переконується, що Арк. Петр. пропаща людина, і щоб визволити Наст. Олекс, з пут цього „павука", велить йому другого дня пустити собі кулю в серце. Але прийшовши другого дня до Арк Петр., Сг. Ант. застає його тверезим і за роботою; тут в душі лікаря робиться перелом: він бачить, що тяжко помилився, взявши на себе функції судді. Не маючи сили одмінити свій „присуд", що з якоюсь фатальністю йде до свого кінця — в цьому полягає увесь драматизм пьєси, — Ст. Ант. стріляється. Такий зміст пьєси. А тепер перейдемо до відповіді, яку авторка дає на зачеплене нею питання. „Вирок" свій, — щоб Арк. Петр. позбавив собі життя, — Ст. Ант. мотивує так: Вагання більш не може бути (підкр. скрізь наше, Ф. Т.). Коли вона (Наст. Олекс.) за три роки не зрозуміла його (Арк. Петр.), вона ніколи не досягне до самого дна його брудної душі й паде жертвою свого жалю до негідг. Я мушу і я маю право заступитися“ (74 ст.). Та вагання наступило, а разом прийшло й бажання скасувати свій „судовий вирок": „Перед судом людським ви, — каже Ст. Ант. до Арк. Петр., — не ідеальна людина, а перед лицем природи ви може найкращий екземпляр, бо вона дала вам багацтво, щастя, яким ніякий царь землі не зможе вас наділити; вона дала вам міцний організм, призначила вік довгий. Дякуйте ж їй! Живіть для неї. Ви родилися за-для самого себе, вам нема діла до других людей“ (109 ст.). А далі Ст. Ант. доходить вже до того, що цілком не визнає за людиною права заступатися за инших людей: „Ви гинете по моїй волі, а я сам власної волі своєї не піднесу. Я взявся будувати правду на землі, взявся наділяти щастям, пошився у судді, але бутафорська мантія судді придавила мене. Як низькоокий пігмей я бачив у вас тільки алкоголіка, недостойну дружину Наст. Олекс., не міг осягнути в вас образу цілої людини, а осудив як людину, як ціле сотворіння, відповідальне тільки перед судом природи... Я знову загіпнотизую вас, роскую ваш мозок, вашу душу, ваше тіло з своїх кайданів. Я поверну вам усі ті втіхи, якими ви скрашували своє життя,- я поверну вам усе, що пограбував у вас. Живіть тільки. „ Живіть для себе. Чи на горе, чи на щастя другим — однаково “ (114). Нам здається, нема потреби докладно виясняти, чому таке рішення поставленого авторкою питання не може задовольнити нас: підкреслені нами слова цеї довгенької виписки самі яскраво показують, що питання це значно складніше, ніж здається з першого погляду і неможна його розвязати так просто, одним словом: „так“ чи „ні". І коли раніш судовий вирок Ст, Ант. був цілковитою помилкою, то й останнє розвязання ним цього питання — не вся правда, людина бо ніколи не зможе помиритися з тим, щоб людське життя могло бути на горе для инших людей, і ніколи для нормальної людини не буде однаково, „чи на горе, чи на щастя другим" люде живуть... Не зважаючи на досить цікавий зміст, пьєса авторці не зовсім удалася. В пьєсі нема одної з найголовніших вимог драматичної умілости — єдности дії і через це увага читача (чи глядача) не зосережується на найголовнішому; перша і четверта дії — особливо четверта — мало зв’язані з цілою пьєсою, в них майже нема руху, дії, а переважають самі розмови; до того ж четверта дія до самого свого кінця буде якимсь незрозумілим ребусом для глядачів, аж поки Ст. Ант. сам таки не пояснить своїх вчинків. Одна дрібниця дуже яскраво покаже, як мало рахується авторка з вимогами сцени, — остання дія пьєси (надруковано досить розгонисто на 21 стор. шістнадцятки) в театрі може відбутися за хвилин 25—30, а у авторки вона повинна протягтись не менше години... В пьєсі виведено коло чотирьох десятків дієвих особ; з них коло трьох десятків нічим не звязані з пьєсою, кожну з цих особ цілком вільно можна викинути з пьєси і цього ніхто з глядачів не помітить. Решту — головних дієвих особ змальовано досить примітивно і ми даремне будемо шукати в пьєсі глибоких душевних переживаннів героїв та якоїсь псіхологичної мотівіровки цих переживаннів. Замісць живих людей, яскраво й повно оброблених типів, авторка виводить в пьєсі якісь схеми чи втілення одної якої-небудь характерної риси, напр., Арк. Петр. —„падшій человѣкъ", Наст. Олекс. — милосердя, Ганна Олекс. (сестра Наст. Олекс.) — кохання. Але найменше удався авторці тип. Ст. Ант.— центральна фігура драми. Біографію і характеристику його читач узнає більше з рекомендації авторки чи инших дієвих особ, ніж з його вчинків, а вчинки його инколи суперечать цій рекомендації і показують його як людину, що робить чимало непослідовностей під впливом афектів (втеча його в Манчжурію, „вирок" смертк Арк. Петр,, самогубство). І ця ненормальна афектовність виведеного авторкою „спеціалиста" виявляється в пьєсі, здається, помимо волі та бажання авторки. Дуже неприємно також вражають в пьєсі ті підкреслювання, які авторка робить устами Ганни Олекс, про головних дієвих особ, що „це, мовляв, лев, а не собака". Здається навіть, що й саму цю особу виведено в пьєсі тільки для цієї не вдячної ролі... Але не зважаючи на не зовсім вдалу форму, все ж таки нову пьєсу д. Яновської треба признати за твір цілком літературний, розумний і цікавий по своєму змісту. І вже одну постановку авторкою такого цікавого питання перед наші очі — незалежно од його розвязання — слід зачислити в немалу заслугу нашій авторці...
Ф. Тусін.