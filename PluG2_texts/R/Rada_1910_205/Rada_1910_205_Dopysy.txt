ДОПИСИ.
(Од власн. кореспондентів).

М-ко КРАСНОПІЛЬ, житимірського повіту (на Волині). Втішне явище. В нашому містечку люде потроху заохочуються до української газети і української книжки. Особливо це помітно на молоді, на парубках. Де тілько можуть, то достають українські книжки. Виписують „Село" і з охотою читають. Хлопці в-складчину послали гроші на українські газети і журнали. Стало більше гулящого часу і читати почали більше. Шкода тільки, що так по малу пробивається світ сонця в наших закутках.
ВІННИЦЬКИЙ ПОВІТ (на Поділлі). Заробіток. По багатьох селах вінницького повіту селяне саме дожинають на ставках рогозу, з якої потім плетуть кошики. Працюють, їздячи на човнах, з серпами, привязаними до тичинок. Промисел кошикарства найбільш поширений коло Вінниці (села Вінницькі Хуторі, Щітки-Тененки, Хижинці та инш.). В перших згаданих двох селах нема такої хати, де б хто-небудь з старих або малих не плів кошів та ще в вечорі. Де-які селяне, що добре тримаються тільки одного цього заробітку, возять тепер очерет з других сел, закупивши який-небудь ставок за 20—50 карб. В с. Щітках-Тененках єсть такі майстрі, що своє плетіння й на кустарні виставки посилали вже й одержували нагороди або похвальні листи. Один селянин, наприклад, дістав премію за дуже штучно сплетені скороходи. І, от не зважаючи на таке поширення кошикарства і гарної роботи, і досі ще не чутно, щоб самі селяне збували свої вироби без посередників. Скупщики наживаються не тільки збіраючи по хатах кошики одиницями й десятками, а й на тих, хто цілими фурами запродують їм. Порівнюючи працю скупщика і працю вирібника, праця останнього проти першого удвоє —як не втроє — більша. Бажано було б, як би земство вінницьке звернуло увагу на це і допомогло селянам впорядкувати гуртовий продаж виробів сельських працьовників.