На суді після посвідчень експертів почалися промови товариша прокурора та присяжного повіренного М. Міхновського. Товариш прокурора Гейденрейх говорить, що вина 
Лаговського цілком доказана і просить, щоб суд покарав його на підставі 362 ст. карн. статуту. Присяжний повірений Міхновський говорив між иншим таке: "П.п. судді 
і сословні представники! Ніхто, звичайно, не почуває більшого задоволення од промови представника державного обвинувачення, як ті, що зазнали лиха через діяльність 
Лаговського. Це-ж студентів Паночіні, Песчанського і инших хотів Лаговський послати на шибеницю, або в крайньому разі на каторгу... Це-ж од їхнього імени складав 
він відозви та смертні присудив". Далі д. Міхновський говорив, що вина за події Лаговського падає і на судові власті, що так довірчиво ставились до нього, не 
зважаючи на те, що підробки Лаговського були дуже вже не хитрі. Характеризуючи Лаговського, д. Міхновський так: „Лаговський не така людина, що згодилась-би бути 
попихачом. Для цієї людини особиста карьєра вища за все. Ради карьєри він піде на все. Ця людина вважала, що всі шляхи ведуть до Риму, і щоб досягти своєї мети, 
він спокійно піде через трупи... Лаговський—це страшна людина по своїй жорстокості та неморальності. П.п. судді! З одним тільки уступом акту обвинувачення я не 
погоджуюся. Обвинувачення говорить, що Лаговський зробив свої злочинства, виконуючи доручення з приводу чуток, що готується замах на життя слідчого Манжевського. 
Я запевняю, що чутки ті пустив сам Лаговський. Це він сам підготовив ґрунт і на ньому утворив цілу низку підлогів. Ось докази. Про те, що готується замах на 
Манжевського та на справника Червоненка, ми довідуємося вперше з анонімного листа, посланого на ім'я прокурора лубенського окружного суда 7 января 1908 року. В 
цім листі попереджається прокурора, що брати Шемети думають убити Манжевсьвого, а Левицькі привезуть убивцю справника Червоненка. Цього фальшивого листа було 
признано за настоящого, а наслідком цього сталася постанова арештувати Шееметів. Коли Шеметів було заарештовано, то, звичайно, треба було знайти инших людей, що 
наче б то хотять убити Манжевського. За таких людей Лаговський і вибрав собі Печанського, Дольникова, Паночі і инших, щоб підвести їх до шибениць, а собі здобути 
нагороду та повишення по службі". Закінчив свою промову Міхновський так: "Не в тім увесь жах Лаговщини, що вона ні в віщо ставить людське життя, це роблять і инші.
 Жах у тім, що Лаговський робить судову владу знаряддям для своєї гидкої мети. Лаговський одкривав змови, Лаговський знаходив бомби і Лаговський видавав тих, що 
 робили таємні змови. І коли судова влада, одурена Лаговським, арештовувала і обвинувачувала за порушення закону, Лаговський сам тільки знав жахливу правду і 
 сміявся, як Мефистофель. Тільки ж він один знав, що документи фальшиві, що бомби нікчемні, що змова — брехня. Коли слідчі й прокурори падали з ніг, шукаючи 
 злочинців, Лаговський подавав нові докази і реготався. Коли в тюрмі мучилася Міхля Дольникова, коли ридали його жертви, він реготався: —він знав, що це шлях його 
 карьєри. І чим більш лилося сліз матерів, жінок і сестер, чим дужче чувся стогін в'язнів, тим веселіш лунав регіт Лаговського. Нехай же хоч тепер він перестане 
 реготатися".
