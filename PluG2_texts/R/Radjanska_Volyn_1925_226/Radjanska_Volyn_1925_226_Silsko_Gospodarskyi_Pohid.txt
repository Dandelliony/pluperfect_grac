
Сільсько-господарський похід.
Після страшної огневої ночи, яку довелось перенести населенню м. Баранівки од великого пожару, що скоївся 26-го вересня в обійсті заможнього селянина Держицького, вся Баранівка з околицями, опріч бідолахи Пержицького, святкувала небувалий радісний день — день урожаю, відкриття першої в районі сільсько-господарської виставки. Святкувати день урожаю почали великим і цікавим карнавалом (походом), який, під згуки двох оркестрів музики Баранівського и Токарівського порцелянових заводів, вирушив з подвір'я сельбуду на торговельну площу містечка. У центрі карнавалу їхали кроком, оздоблені червоними прапорами, зеленню та квітками, підводи селян Старої-Гути, Жабориць і Баранівки. В вози було запряжено воли й коні. На возах лежали рала, дерев'яні плуги й борони, залізний плуг-самоход, залізні борони, культиватор, снопи жита. На одному возі була приміщена клітка з гарними білими породистими і підсвинками. На клітці було написано: „Нагороди першого ступеня —за найліпші селянські господарства від Житомірського округового земельного управління". На двох возах на снопах жита сиділо по одному старому селянинові — Це герої праці — Присяжнюк Василь Гнатів з с. Жабориць і Мартинюк Аврам Іванів з с. Старої-Гути. З їхніх задоволених обличчів видно, що вони дуже здивовані невиданим явищем і що, попавши з тихого селянського кутка на шумливий карнавал, почувають себе не так вільно, як удома чи на полі за плужком. На торговельній площі, куди прибув карнавал, народу зібралось сила, до 5-ти тисяч. Великий мітинг почався з промов, присвячених святі врожаю й виставці. Але і довести мітинг до кінця не пощастило, бо почався раптовий і великий дощ.

