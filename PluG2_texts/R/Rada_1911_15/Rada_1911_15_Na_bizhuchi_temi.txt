На біжучі теми. „Ялинка".
„По школах на Вкраїні інспекторі народн. шкіл заборонили співати українські пісні на „ялинках”. З газет.
Шепче чорт, штовхнувши в боки:
 „Ти б поїхав на „ялинку”,
 Досить вченої мороки—
Треба втіхи і спочинку”.
Я запріг коня в гринджоли,
Посадив сердиту жінку,
І поїхали до школи—
Подивиться на „ялинку”.
Ось і школа. Просто чудо:
Все кругом огнями сяє,
На долівці, партах—люде,
А між ними—хор співає.
„Ну, аж тут я погуляю,
І од праці одпочину,
Рідну пісню заспіваю
Про бурлаку і Вкраїну.”
Прислухаюсь. Що за диво?
І не чуть пісень чумацьких,
А вигукують пискливо
Готентотських, чи сарматських,
Абісінських і китайських.
І бушменських, і ямайських,
Ескімоських, і англійських,
Сербських, чешських, італійських.
Що за співи чудернасті?— 
Я учителя питаю.
„Україну „обрусяю”—
Щоб в „крамольні” не попасти…
Скрізь такий наказ по школах
Та мовчи, про це—нікому”...
Взяв я жінку, сів в гринджоли,
І подавсь, чим дужч, до дому.
Чорт хотів прожогом з хати;
Я назустріч, за чупринку,
І почав його чухрати,
Що під'юдив на „ялинку”. 
П. Михайлович.

