Україна*).
Найближча будучина Росії, безперечно є одно з найважніших питань, як для всеї Європи, так і для нашої країни (Швеції). Але завдання Росії надзвичайно трудне, бо суть його лежить у тім, щоб з одного боку більш-менш приладити старі традиції до вимог конституційного і парламентарного державного ладу, які проявляються все дужче, а з другого боку—додержати зверхньої державної єдности або цільности в той час, коли права на самовизначення окремих національностів все більше та більше розширяються.
В дійсности російська національна проблема не менш складна, ніж австро-угорська і її розвязання в тому чи иншому напрямку може мати більше всесвітнє-історичного значіння, ніж крізіс в габсбурзькій дуалістичній монархії.
Коли про національні конфлікти в Росії до останнього часу писалося менше, ніж про національні суперечки в Австрії та Угорщині, то це було тільки через те, що зверхня політика старого державного ладу занадто міцно втримувала народи, які мусіли увійти в склад великоруського державного організму. Але що більше слабшають звязки, то більше повинно 
*)Під такою назвою відомий шведський письменник проф. Альфред Ієнсен надрукував у шведських газетах статю, що знайомить шведів з українським рухом та культурними здобутками нашого народа. Зважаючи на наші обставини, подаємо її з невеличкими скороченнями. Як запевне наші читачі помітять, де які цифри, наведені автором (напр., число послів українських) вже перестарілися. Але суті справи це не міняє. Для нас цікаві і важні ті погляди, що висловлює про нас славнозвісний письменник.
виявлятися внутрішніх непорозуміннів і запевне багато „Дум" чи парламентів буде роспущено до того часу, поки гасло „Россія великорусская" втеряє свій гіпнотизующий згук. Російська державна єдність —це насправжки тільки палац у повітрі. Великоруське ядро, себ-то царство, що розвилося в Москві і наблизилось до Європи зусиллями Петра Великого, повинне зостатися і напевне зостанеться краєугольним камінем російського державного будівництва. Але навколо цього осередку стирчать надвірні будівлі, що мають дуже мало рідного, або навіть і зовсім чужі тій великоруській культурі й архитектурі, що утворила такі чудові памятники, як Кремль або дивовижна церква Василя Блаженного у Москві. 
В тих надвірніх будівлях живуть вірмени, жиди, финни, литовці, поляки, українці,— не кажучи вже про силу чисто азійських племен. І більшість цих „менше поважаних" націй стоять, або принаймні стояли на значно вищому рівні культури, ніж фізично дужчі колишні московіти.
Серед цих народностів українці займають дуже видатне місце, хоч воно й одступило на задній план в європейській історії і в європейській свідомості.
Українці — народ, що налічує приблизно до тридцяти милійонів душ; живуть вони в степах на північ од Чорного моря між Карпатами і Доном, і мають, може бути, на ту країну, де вони живуть, більше первісних прав, ніж більшість инших славян на свої теперішні насижені гнізда. Українці мають свою власну мову, що так саме близько стоїть до великоруської, як норвезька мова до шведської,мають свою власну культуру і народню поезію давнього походження і т. п. і колись складали, як виняток, одну політичну цілість. Давнє київське князівство засноване було уперше шведськими лицарями.
Воно стояло на вищім культурнім рівні, ніж московське великоруське князівство, і 500 літ після свого заснування, в самому розцвіті свого життя, було зруйноване татарами (в XII столітті). Після того історична доля Малоросії, або краще Русі-України, була сполучена з долею могутніх її сусідів: Литви, Польщі, Росії та Австрії.
Року 1654 діктатор України Хмельницький, спільник Карла X Густава проти Польщі, спробував за допомогою так званої особистої унії забезпечити Україні політичну рівноправність з Москвою, але як раз через цю саме унію було положено основу до заведення вассальних відносин, які після перемоги Петра І над Карлом XII і Мазепою повернуто було на повне покорення одної країни другою. Вже з цього часу сторінки історії України свідчать про тяжкі утиски і страждання, про приниження і німотне смирення. Року 1720 заведено було на Україні цензуру, щоб викорінити лінгвістичні ріжниці.Церковно-славянські тексти звелено було читати в церквах з великоруською інтонацією, а навчанню в народніх школах України, а також в академії київській надано було чисто великоруський характер. Катерина II йшла слідом за Петром і запровадила на „ вільні “ козачі землі кріпацтво. Таким чином рабство, що панувало в маєтках польських дворян, перенесла вона в маєтки нащадків московських бояр.
Наслідки од цього для розумового й духового розвитку людности відчуваються й до сього часу.
Нігде в Росії народня темнота не досягає таких величезних розмірів, як на Вкраїні, хоч людність її зроду значно дотепніша од великоруської. Причина та, що через лиху постановку шкільної справи дитина мусить цуратися своєї рідної мови і вчитися всього мовою чужою. Уявім собі норвезьких селянських діток, яких примушують вчитися всього на шведській мові, як на основній. В українських губерніях — київській, полтавській, харьківській письменних приблизно половина всеї людности.
Ще помітніше проявляється цей напрямок в політиці до України під час довгої реакції, що наступила в Росії після 1800 р. Року 1847 було посажено в тюрму найвидатніших українських письменників і серед них благородного національного поета Тараса Шевченка, а року 1863 міністр внутрішніх справ Валуєв оповістив циркуляром, що ніякої української мови не може істнувати, значить немає ніякої й літератури української. Після цього почали забороняти все | українське. Коли імператорська академія наук в Петербурзі з лінгвістичного інтересу роспочала була переклад біблії на українську мову, то опублікувати його довгий час було заборонено. Року 1876 закрито було через політичні причини південнозахідний одділ імп. рус. географичного товариства; а на археологичному конгресі у Київі 1899 року не дозволено було публічно робити доклади українською мовою (навіть в закритих засіданнях —в 25 душ) Видавати газети не дозволялось, а що до українських театральних пьес, І то хоч цензура і пропускала їх, але
виставляти їх дозволялось тільки в де-яких містах і то зараз же після пьеси російської, котра повинна була мати стільки ж актів, як і українська пьеса. 
Так було до 1906 року, коли зміна політичної сістеми в Росії принесла де-які, хоч невеличкі, полекшення й для українців. Тепер тільки українці придбали змогу видавати щоденну газету українською мовою („Раду"), а дякуючи ново-витвореному парламентаризмові Україна могла висловити свої національні скарги й бажання. А проте ця країна, мова якої лунав на просторі трохи не вдвоє більшому за Швецію, все ж таки є велика житниця Росії.Україна що-року постачає російському державному казначействі 500 мил. карб., се-б-то четверту частину прибутків держави, а на свою долю бере тільки 280 мил. карб., се-б-то тільки 15 процентів всього прибутку.
Але українське питання, на жаль, не є виключно російське тільки. Україну, як і Польщу поділено між трома державами: Росією, Австрією та Угорщиною, з поміж яких на долю останньої досталася тільки невелика частина (до 50.000 українців). Але в Галичині, яка після розділу Польщі досталася Австрії, живе більше 4 милійонів русинів, або рутенців, котрі мусять провадити проти поляків, які мають в Галичині власть, одчаянну боротьбу за істнування. В 50 округах східньої Галичини української людности є 60 проц. всього населення, в 25 округах —до 70 проц., у 18 округах—до 80 проц. Такі відомости дає офіціальна статистика, яка, розуміється, не стане збільшувати цифри на користь русинам, і яка, до того ж,зачисляє до польської нації і тих нечислених русинів, що належать до католицької церкви. Через хитро-мудро вигадану виборчу сістему, а також через міцний вплив польського поміщицького дворянства русини терплять утиски на своїй рідній землі. В Галицькому сеймі русинам дано тільки 10 місць з 161, а у Віденському парламенті (рейхстазі) є всього тільки 7 представників з Галичини, тоді як польський клуб, що грає велику політичну ролю, має 70 членів рейхстага. Це очевидне нарушення справедливости виявляється в найріжноманітніших формах. В бідній на промисли Галичині три четверти людности працюють коло землі, але навряд чи хоч десята частина цих хліборобів належать до економично незалежних селян. Значна більшість селянства мусить їсти шматок свого хліба в поті чола по чужих людях, заробляючи по ЗО крейцарів на день, і ми в Швеції зазнали не дуже то приємним способом, який робітничий матеріал в Галичині і яка його дешевизна. 
Ще сумніше становище галицьких українців з просвітнього боку. З 7,317,000 Галичан неписьменних є 4,660,000, а з цього останнього числа 70 проц. припадає на самих русинів, проти яких виступає не тільки клерикальний обскурантизм, а й політична ворожнеча поляків проти української народньої школи. 
В инших культурних областях відносини так само нерівні. В галицькому бюджеті 1904 року було асігновано на польський театр 119,000 австрійських корон, а на український всього тільки 18,000, на польські сільсько-господарські школи 660,000 корон, а на українські тільки 4,000 корон і т. ин. 
А про те східня Галичина з її столицею Львовом є культурним огнищем для всеї України, що обнімає собою Київ і Харьків і тепер культурно відроджується. Коли 1784 року було засновано львівський університет як чисто німецький, то стали заводити й русинські кафедри, а року 1848 здіймалося питання навіть про те, щоб зробити його чисто русинським; на перешкоді стала тільки професура мов та літератури, а також богословський факультет; поляки ж з великою завзятістю почали добиватися того, щоб повернути університет на огнище чисто польської культури. Року 1901 забастувало 600 українських студентів і зібрано було 60,000 корон на те, щоб дати їм змогу вчитися далі по инших університетах. Потроху засновано було декілька русинських гімназій, але добувалося це кожного разу з великими перешкодами; до того ж, як на жаль, часто трапляється в Австрії, ці культурні здобутки одержувано за допомогою партійно-політичних угод і компромісів, а також уступок, допущених в инших питаннях. 
Але, дякуючи приватній ініціативі, було осягнуто все ж таки багато дечого. Року 1873, за допомогою грошей з України, засновано було літературне товариство, присвячене імени національного поета Шевченка. Року 1900, зусиллями енергійного вченого проф. М. Грушевського воно перетворене було в українську академію, сила наукових видань якої здобула їй почесне місце в європейській науці і робить її достойною назви "Мінерви" в міжнародньому науковому календарі, на значно більших правах, ніж багато инших менш значних так званих наукових товариств.
Коли австрійсько-польський політичний діяч Голуховський року 1859 зажадав, щоб русини завели в себе латинський алфавіт, то це викликало велике невдоволення і русини почутили в собі потяг до Росії, де їх з отвертими обіймами прийняли славянофіли з Погодиним на чолі. Це так зване москвофільство досягло свого кульмінаційного пункту після поразки Австрії біля Кеніггреца (1866 р.); русини мали тайні надії, що Росія забере собі східню Галичину і Яків Гловацький, перший професор української мови і літератури у львівському університеті, з захопленням ставився до ідеї загально-російської мови від Карпатів аж до Камчатки. 
Але цей москвофільський рух потроху втихомирився. Українці поставилися неймовірно до російських заходів, а молодь українська держалася старих козацьких традицій "селянської мови свинопасів". Року 1890 розрив між українцями й москвофілами дійшов до краю і з того часу перші складають майже одну демократичну національну партію.
Але боротьба, що мусить провадити ця партія, стала з усіх боків дуже важкою, бо тепер треба вести її на два фронти і проти русіфікації і проти полонізації. Ось через що задача така тяжка. В межах Росії доля України в значній мірі залежить від загального розвитку росіян і од того становища, яке займе Дума до всяких національних домагань. 
Але Україна не перестане істнувати, поки народ сам хоче жити.