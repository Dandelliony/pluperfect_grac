Економічне життя України
Нові культури.
 Земля України така родюча, а клімат її такий добрий, що тут можна розводити всякі рослини навіть з числа тих, що ростуть у далеких південних краях. Про вдатні спроби з розведенням бавовняника на Україні в нашій газеті вже писалося. Тепер надійшли звістки про нові спроби в цім напрямі. Цього року пробні засіви бавовняника зроблено на Катеринославщині (в маєтку Мировім, в Іллїнці, в селах Широкім, Чумаках, Вишетарасові, на землі Брянського заводу, в селі Мис Доброї Надії, Лозоватці й в самім Катеринославі), на Херсонщині (у Миколаїв}, на участку австрійського віце-консула Віншейда) й на Київщині (в липовецькім повіті, на землі поміщика І. М. Реви), Остання спроба особливо цікава, бо досі проби над бавовняником робились тільки у Степовій Україні, де порівнюючи тепліше. Коли ж остання спроба скінчиться успішно, тоді стане ясно, що більша частина української теріторії придатна для розведення бавовняника. А що за пуд бавовняника— сирцю платять 4 руб. 50 коп., причім з десятини лехко можна зібрати 80-100 пудів, то ясно, скільки вигоди нова культура може принести українській людности.
 Друга культура починає ширитись на Поділлі. Це — культура китайського бобу, так званої „сої“. З'явилась ця „соя" на Поділлі кілька років тому й прищепилась там досить міцно. Це рослина дуже пожиточна, має в собі дуже багато масла й лехко пристосовується до всякого ґрунту. Такі прикмети цеї рослини причинились до того, що соя дуже поширилась на Поділлі, так що в цім році під сою вже пішло більше 5 тисяч десятий землі. На жаль, сою розводять в одних тільки поміщицьких господарствах, селяне ж про цю рослину не дбають. Причиною цьому є те, що соя на місці не продається, а вивозиться в Англію. Само собою розуміється, що для селянина трудно ходити коло такої рослини, яку ще можна й не продати. Хоча, з другого боку, селяне могли б з'єднуватись у товариства й гуртом продавати свою сою.
 На Волині останніми часами поширюється культура льону. Майже в кожнім повіті є десятки господарств, що розводять льон. Цього року, напр., льоном було засіяно коло 900 дес. землі, причім обсяг землі під цею культурою зріс у порівнянні з обсягом минулого року на 25 —30 проц. З льону селяне роблять прядиво, яке продають скупщикам. Що найдивніше від усього, дак це те, що ціни на прядиво стоять досить високі; це, мабуть, почасти з'ясовується тим, що скуповувати прядиво приїздять і закордонні покупці, а вони вже примушують і місцевих скупщиків платити кращі ціни.