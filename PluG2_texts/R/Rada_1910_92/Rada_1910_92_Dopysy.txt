ДОПИСИ.

(Од власних кореспондентів)

      ЛІТИНСЬКИЙ ПОВІТ (на Поділлі). Втішні вісти. Як в нашому повіті, так і до всій околиці і озимина і ярина дуже гарна. Особливо — жита та пшениці. Місцями вже не то що — ворони не буде видно, а сховається в житі й старий гусак. Сподіваються, що так через тижднів два жито повинне вже колоситись. Скрізь хліб рівний, місцями навіть надто високий для цього часу. Як поглянеш по ланах кругом зелено весело, тільки жайворінки заливаються безупинно. Ярові лани теж добре вже врунились і подають гарні надії. Хлібороби тільки дякують Господеві, що не пропала марно праця. Небезпека тепер трохи тільки в боку дощів; мало не що-дня от вже з місяць вони перепадають. Трава по левадах та пасовиськах вже високо піднялась. Через це і ціни на худобу підскочили в-гору. Така-сяка ялівка, що не раньше, як через рік можна сподіватись з неї корови, цінується тепер 20—25 руб. на ярмарках, а до дійної корови та вола и не приступай, як нема пятидесяти карбованців. Вівця, що в-осени віддавали за 3 — 4 рублі, тепер йде за 7—8 рублів. Коней пара робочих 80 —100 рублів, гірші—60 карбованців. Ціни на хліб, зважаючи на сподіваний врожай, здорово тепер понизились, Сподіваються хлібороби, що з-годом ціни на хліб підскочать до гори знову, бо єсть звістки, що в центральній та західній Америці буде великий неврожай через те, що там тижднів два тому був великий мороз аж два дні підряд і прибив озимину на цвіту. Садовина в нас теж, хвалити Бога, подає дуже гарні надії, скрізь по деревах сила цвіту, особливо на грушах та сливах. Гусені нігде не видко. А для наших селян садки велика запомога, деякі мають од 50 до 200 —300 рублів доходу на рік. Тільки те горе, що самі селяне мало дбають про свої садки і не піддержують їх, так всохне старе дерево, зараз вирубає його, а нове рідко хто посадить на його місце, а врожаї хотів би всякий мати.
      С. МАНУЙЛІВКА, новомосковського повіту (Катеринославщина). Недавно оце зібрано було до волости сельську громаду і старшина почав казати, що міністерство освіти асігнувало 80 тисяч карб, на збудування шкіл в новомосковському повіті. Земство вдалося до мануйлівчан з проханням, щоб вони дали землі під дві школи по 600 квадр. сажнів під кожну. Селяне почали кричати, що більше шкіл не треба. Довго прийшлося свідомішим селянам умовляти їх та доказувати, яку користь дає школа. Складено було приговора про те, що громада дає землі тільки під одну школу. 
      Через наше село мають провести трамвай із Катеринослава і до Новомосковського. Приїздив оце представник від акціонерного т-ва бельгійців і запитував, чи селяне не мають нічого проти того, що по їхній землі проведуть трамвай. Селяне згодилися, але з тою умовою, щоб ту вулицю, де ходитиме трамвай, було вимощено камінем і щоб акціонерне т-во видало їм 4.500 карб, на збудування волости.
      OРІХОВ (Таврія). Бібліотека. Переселення. У нас вже років скілько як одкрито городську бібліотеку. При ній є і український одділ, що складається з кількох десятків українських книжок, та й то здебільшого з драматичних творів, котрі виписав український аматорський гурток. Оце цими днями було засідання бібліотечної комисії. Комисія порішила вдатися до городського управління, щоб воно що-року давало бібліотеці допомоги 300 або 400 карб, і доручила завідуючому бібліотекою та бібліотекареві, щоб вони зробили список книг, яких треба для бібліотеки, і подали на розгляд комисії. За український одділ комисія не промовила й слова. Не знаємо, як поставляться до українського одділу ті добродії, що робитимуть список книг. 
      З нашого Оріхова записалося на переселення 90 семей. Ідуть селяне і міщане, і оце перед Великоднем послали ходаків з кожного десятка по чоловікові. Переселенці хотіли число ходаків зменшить, але землеустроїтельна комисія відповіла, що менш не можна. Кулаки радіють, знаючи, що в переселенця можна скупить все його майно за безцінок.
      Г. РИГА. Українські справи. Це якийсь чудний город: усі громадські зачинання у ньому якось дуже мляво розвиваються. Як тільки почнеться яке громадське діло — тільки й чуєш звідусіль; „марно турбуєтесь, бо нічого не вийде". Така байдужість до громадського життя дуже кепсько відбивається на цьому останньому. Так справа стоїть і з заснуванням українського товариства у Ризі. Коли виникла була про це ще не дуже давно думка, то вона зустріла серед місцевих українців велику прихильність, але всякий бажав би пристати на готове; до праці ж немає охочих. „Це буде дуже добре!" кажуть вони звичайно:  „засновуйте, і ми тоді пристанемо охоче", А треба сказати, що заснування українського товариства у Ризі —це вже досить пекуча потреба, на що вказує хоч би й те, що виникає ця думка не вперше. Ще кілька часу тому тут мало не було одно таке т-во „Украинскій кружокъ." „Розвага", але через незалежні обставини воно не почало функціонувати. Тепер же ця думка виникла знову. Та й відчого б не мати і українцям в Ризі свого т-ва, коли такі товариства мають окрім німців, латишів і росіян, поляки, естонці, литовці і инші. З першого разу ця справа з українською організацією пішла була не зовсім погано, але відомий міністерський циркуляр налякав був деяких українців, і вони опустили були руки. Також і за-для Шевченківського концерту час був не підходящий, бо славянські та инші „знаменитости" з своїми хорами одбивали пуб ліку. Тепер місцеві українці надіються добути дозвіл на своє т-во до осени. До ції справи пристало ще скілька тямущих, надежних людей, які і допоможуть у скорому часі довести діло до кінця. Таким чином справа ця стала тепер на певний ∂рунт. 
      Окрім цього у Ризі заподіялось ще де-що таке, що варто зазначити за-для українців. Тут засновується „Общество публичной библіотеки въ г. Ригъ“, яке має інтернаціональний характер. Завданням воно собі ставить: „ознайомлювати місцеву людність з науковими та літературними творами на російській, німецькій, латишській і наших мовах". Між иншим майбутня бібліотека буде мати і український відділ з українськими книгами та часописями. Запорукою українському відділові може бути те, що головними ініціаторами та діячами цієї справи з'являються і свідомі українці. Т-во заручилось згодою де-кількох багатших рижських купців та заможних людей. 8-го апріля відбулись „установчі” збори, на яких постановили заснувати це т-во, затвердили статут його, і вибрали комісію, яка добуде дозвіл. Щоб притягти більше людей до цеї справи, думають злучити її з майбутнім святкуванням 200-ліття приєднання Надбалтійщини до Росії і дати наймення т-ву: „Общество публичн. бібліотеки имени Петра l”. Святкування ж це обіцяє бути дуже пишним.
