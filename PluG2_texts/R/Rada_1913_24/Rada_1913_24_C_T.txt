Марні бажання. 
Як тільки на обрію Донецького фабрично заводського району зьявляється страшний привид холери або чуми, то всі, кому „сіе вѣдать надлежить", починають думку гадати про те, яким би його найдешевшим (конче найдешевшим) способом одвернути од людної, але дуже небезпечної імено з холерного, чи чумного боку місцевости грізне лице зовсім небажаної гості. І завше все якось так складається, що найбільш клопоту, метушні й видатків припадає не на тих, хто за кількадесят років обернув колись пишні донецькі степи в один велетенський свининець по охайности й гігієничним умовам, а на земства. Воно зрозуміло, правда,—бо головним обовязком земств є дбати про потреби місцевої людности; тому, щоб обрятувати ту місцеву людність вони хоч-не-хоч мусять „обеззараживать" і житла тієї людности, яка десятками, сотнями тисяч посіла заробітну донецьку займанщину, тим паче, що тамтешні грошові королі виплачують у касу земства якусь мізерію із своїх, захоплених з-під носа місцевої людности, числених скарбів.  
Що до самих королів, то вони, коли й беруть часом якусь участь у земських уболіваннях та піклуваннях, то тільки заради годиться, тому підчас страшної пошести в їхніх робітницьких слобідках завше вимірає велика сила чорного люду. Що це не вигадка і що дбайливість про оздоровлення і потрібні заходи з боку хазяйнів заводів та шахт досі ще належать до сфери добрих бажань, в цім може пересвідчитись всякий, хто захотів би оглянути ті умови життя й праці, які витворено в донецькім басейні для робітництва. Про відношення ж хазяйнів до цієї справи можна довідатись навіть, не рушаючи з місця.  
Варто тільки, напр., прочитати про недавню катеринославську нараду з представників земської, фабрично-заводської й рудничної медицини. Мову знято було про оздоровлення робітницьких слобідок у звязку з небезпекою появлення в донецькім районі чуми. Картина, яку намальовано було панами лікарями на цій нараді, була просто таки жахлива. Матеріялами для обміркування були доклади земських санітарних лікарів на зьїзді 1911 року. „Не можна й уявити собі більш антигігієничних умов, ніж ті, в яких доводиться працювати шахтарям Донецького басейну. Землянки та казарми, де живуть робітники, так само є чимсь неможливим: тіснота, бруд, сморід і недостача світла. Такий загальний вигляд всіх робітницьких помешкань. Але сущою карою робітницьких слобідок є—брак чистої води. Загалом, це клоаки, що легко робляться джерелами всяких пошестей. На кращі з санітарного боку й рудники. Отже й не диво, що холєра, потрапивши в такі слобідки й рудники, забріає сотні, а иноді, як то було року 1910-го й тисячі жертв. Робітницькі слобідки—це найбільш небезпечні з чумного боку місця”. („Р. Вѣд.", № 19).  
Як бачимо з цього, ще скільки літ тому, та, звичайно, й до того, донецький фабрично-заводський район був, як кажуть лікарські доклади, клоакою й джерелом всяких пошестей. Проминули оце не що давно роки холерної пошести. Чи вжито ж п.п. хазяйнами якихось заходів у справі поліпшення умов робітницького життя й праці?.. Ані якісеньких,—не дарма ж і на останній лікарській нараді в Катеринославі знов, як і колись, висловлено бажання, щоб на оздоровлення робітницьких слобідок санітарний догляд звернув найсамперед свою найпильнішу увагу, бо Донецький вугільний басейн межує з тими станицями, де звила собі кубло чума. На превеликий жаль, бажання це,—як пише газета,—не прийняло конкретних форм. Лишається питання: чому? адже на нараді були представники заводської й рудни чної медицини, яким відомо все, що робиться на заводах та рудниках, відомі й засоби, як саме запобігти лихові?..  
І пригадується мені один епізод, що кидає багато світла на те, чому всі отакі бажання не набувають „конкретних форм“. Якось перед „холерою” завітала на один з рудників земська санітарна комісія. Про те, що буде санітарний огляд, руднична адміністрація, до речі мовити, знала заздалегідь і звеліла трохи причепурити робітницькі халупи, а вікна землянок (землянка заборонено було законом давати під житло робітникам) звеліла забити обаполами, поки приїде докучлива комісія. Взявши на дроги до себе рудничного лікаря й поліцейського надзирателя, комісія поїхала обдивлятись та знайомитись з умовами шахтарського життя.—„А це ж що? землянки?— питали члени комісї, не злазячи з дрогів. Адже-ж не можна жити в землянках”.—„Так точно,— відповів надзиратель, та там ніхто й не живе; бачите ж вікна забито дошками“.Комісія задовольнилася інформацією пана надзирателя, рудничний же лікарь сидів, як води в рот набравши: він знав, якої подяки дістав би за правдиві інформації од свого рудничного начальства. Комісія, оглядівши рудники і зробивши де-які незначні уваги, вирушила, а на руднику цілий тиждень глузували з того, як лепсько обдуреяо було комісію.  
Не думаю, щоб при такім відношенню й „благихъ намѣреніяхъ" рудничної адміністрації та при активнім і мовчазнім „содѣйствіи” поліцейського й медичного догляду справу оздоровлення робітницького життя й праці було поліпшено. І не лікарським випадковим нарадам боротись із цим лихом. Тут потрібна радикальна реформа всього укладу життя й відносин. Тільки тоді можна буде чогось досягти, коли за цю справу візьметься саме робітництво, коли йому дано буде змогу, опершись на закон, вимагати забезпечення свого добробуту й путнього людського істнування. Доти ж усі земські й лікарські заходи будуть безсилими в боротьбі з лихом.  
С. Т.