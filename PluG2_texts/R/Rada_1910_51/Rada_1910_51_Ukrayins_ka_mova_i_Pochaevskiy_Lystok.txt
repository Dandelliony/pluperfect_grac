Українська мова і „Почаевскій Листокъ“.

Як це не дивно, а генерал од волинського „союзу" —Виталій, кацап „по происхожденію" й обруситель „по ремеслу", от уже скілька літ раз-у-раз друкує на сторінках свого листка українські вірші, оповідання і инше. Було б, одначе, великою помилкою запідозрити через те орган „істіно-русских патріотів" в „україноманії", але знову не треба бути великим пророком й угадати можна, що, мабуть, хутко вже українська мова в „Поч. Л.“ подужає московську. Наші „союзники" не з аби яким нюхом й уміють всяку основу на свій верстат нап'яти! Де ж, пак, подумати б, що спільного між „патріотами", і Руданським? Що сказав би Руданський, побачивши свої твори на сторінках „істіно-русского" органу! 
Але чи є що спільного між „ними" й Руданським, чи нема, чи приємно кому бути в їх компанії, чи прикро —це не обходить „патріотів", бо по їхньому „всі шляхи ведуть до Риму". Як бачимо, вкраїнська мова зробилась у них знарядям „істіно-руської" пропаганди й, помимо принадних творів Руданського, „союзні-малороси“ мало не в кожнім числі „Поч. Л.“ „упражняютья въ малорусскомъ (союзному — додав би я) язикЕ". А як ще не знайшли вони знавця української мови, що став би редактором „української" частини „Поч. Л.", то „союзні українофіли" пишуть, як хто запопаде. Одна „тоже—малороссъ" — так і ріже „языкомъ Шевченки". Звичайно, коли він „тоже —малороссъ", то і за справжній правопис вважав лиш ярижку. Другий —чув з десятих уст, що „завзяті українці" вигадали новий правопис й валяє, як і попередній, „языкомъ Шевченки“, але тільки „новітньою“ правописью, замінивши у себе скрізь московське „и“ на „і“ та зоставивши всі инші прикмети ярижки, по яких не трудно впізнати свата чи кума „тоже —малоросса“. Инший „во имя единой недЕлимой Руси“ потяг правіше „тоже —малоросса“ й жарить де треба й не треба „э“ та „ы“, щоб тим показати, що вкраїнська мова э мова мужицька — не здатна для великопанських „культурних" ідей, або як пояснював мені один галицький москвофіл, не „шляхетна“. „Сам Виталій“ стовп і утвержденіе істини —„увлекается малорусскимъ нарЕчіемъ“, бо раз-у-раз перемішує свою російську мову вкраїнськими „перлами“. Цікаво, що селяне, які читали „Раду“, „Село“ та деякі вкраїнські книжки, висловлюються про „вкраїнську“ мову „Поч. Л.“ не дуже прихильно; вони кажуть навіть, що почаївські ченці не вміють по нашому писати. — Особливо не подобається селянам оте „э“, й на їх думку, ченці перекривляються та глузують з мужицької мови. 
Але ще більше здивує читача те, що „союзники“ не цураються й справжнього правопису нашого фонетичного навіть без отого „ъ“, якого істіноруські „вчені“ всіма силами боронили від посягательства „крамольних“ професорів, що намагалися знищити його. В ч. 5 м „Поч. Л.“ за рік 1910-й уміщено такого вірша (віршом зве його й Виталій!):

Слава вам, прадіди, славні козаченьки! 
Що за Вкраїноньку смерть спожили; 
Під Берестечком ви люто боролися, 
Всі там за Неньку свою полягли! 
Вас поминаючи, ваші пра-правнуки, 
Господа молим: Вкраїну спаси 
Від ворога лютого, гіршої доленьки... 
Волю і счастя вкраїнцям пошли!

У „союзній“ історії нашого краю (БесЕди съ дЕтьми древне-русской земли), яка, до речі, друкувалась, либонь, у Почаїві під доглядом такого авторітету, як Виталій, „Марія изъ-за Буга“ — автор теї книжки між иншим каже, що Шевченко нічим не відрізняється від любого „Степана, Ивана, Грыцька“, бо й вони написали б скільки завгодно віршів далеко кращих, ніж Шевченкові, і що назва „Україна“, „українець“ безглузда й лайлива, як і слово „кацап“; його, мовляв, жиди видумали. Другого разу Виталій пояснює в „Поч. Л.“, хто такі українці, і каже, що це спільники поляків, що, як і ті, дбають про самостійну Вкраїну, а верховодять у них жиди. Цікава метаморфоза зробилась з посередніми думками про слово „Вкраїна“, коли його вважали за лайку, і теперішніми, коли воно зробилось чимсь наче б й дорогим: „Ненька“, „Вкраїнонька“. — „До чого ж це ви, Виталію, з своїми прісними добалакались?“ — Прости їм, Господи, не знають, що роблять! 
Ще двоє слів про священика Віктора Кашубського. Передивляючись його вірші, я нігде не знаходив звичайної союзницької лайки: скрізь віє миром та спокоєм... І після того мимоволі виникає питання: чого було цьому отцеві лізти з своїми проповідями миру та любови в літературний „вертеп розбійників?" 

Денисенко.