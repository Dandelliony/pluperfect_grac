На передодні великих роковин.

Наближаються часи великих роковин: рівно через рік мине півстоліття з часу смерти геніяльного Кобзаря України, а через три роки — буде сто літ з дня його народження. У нас і в Галичині що-року справляються Шевченкові роковини; це зробилось уже сталим звичаєм і виробилась уже більш-менш однакова, стереотипна програма, по якій ці роковини святкуються. Одначе майбутні роковини 1911 року вимагають особливої уваги, і українське громадянство повинно подбати, щоб їх одсвятковано особливо врочисто. П'ятьдесят років поминають Шевченка і ці поминки давно вже прийняли характер українського національного свята, але чи багато справді зроблено для достойного вшанування памяти поета, чи багато зроблено для всестороннього вивчення його творів і для широкого росповсюдження їх серед народніх мас? На це питання ми повинні одповісти,- що зроблено дуже мало і що багацько дезідератів, які не раз уже ставились в цій справі, зостаються ще, на жаль, невиконаними. І от тепер слід заздалегідь заходитись, щоб ювилейні роковини застали коли не сповнення всього того, що ми винні Шевченкові, то принаймні здибали нас на шляху до цього сповнення. Найперше треба подбати, щоб на 50-літні роковини смерти поета відбулись закладини його монумента у Київі. Закладини ці слід одбути з найбільшою урочистістю, щоб розворушити громадянство і посунути справу збірання жертв на памятник. А там на 1914 рік (століття з часу народження поета) може вдасться спорудити й самий монумент. Гадаємо, що ніяких перешкод для закладин саме в 1911 році бути не повинно: адже ж в маю цього року відбудеться засідання жюрі, яке ухвалить проект монументу; місце для монументу вже обібрано; вже зібрано певну суму грошей і, дивлячись по тому, що жертв що далі то напливає все більше й більше, — можна вважати, що головне до літа цього року буде зроблено. Таким чином, київський об'єднаний комітет, що кермує справою, може сміливо призначити закладини на весну 1911 року, пристосувавши їх до ювилейних роковин. Громадянство ж українське повинне подбати, щоб закладини мали характер дійсно національно-громадського свята і урочистого пошанування памяти поета. Так само слід заздалегідь приступити до здійснення літературних дезідератів, які не раз уже згадувались, як неминучий обов'язок наш перед Шевченком. Головні—з них: видання докладних студій над творчістю Шевченка, видання його листів, повна бібліографія і життєпис поета, написаний на підставі усіх данних, які досі опубліковано. Недавно на сторінках „Діла" д. Щурат видрукував цілий ряд літературно-наукових дезідератів, виконанням яких, на його думку, повинні занятись українські поодинокі вчені і наукові інституції. Думаючи, що виконання всіх цих дезідератів (наприклад, таких, як видання словаря Шевченковських писань або студій над мовою Шевченка) все ж таки вимагає довшого часу, гадаємо, що де-що можна і слід зробити, як найшвидче. От візьмемо хоч таке. — Хоч як багато наговорено і написано про Шевченка за пів-сотні літ зо дня його смерти, наша література і досі не має не тільки широкої студії про всі твори Шевченка, але навіть хоч скількинебудь сістематичного й наукового огляду його писань. Праці Драгоманова, Колеси, Франка, Сумцова —це тільки властиво фрагменти, тільки нариси про той або инший бік творчости поета, та й то роскидано їх по старих і малодоступних виданнях. А популярної студії про Шевченка, яка б годилась до шкільного ужитку, і зовсім немає. Дати історично-літературну розвідку про писання Шевченка, вияснити роль чужих літературних впливів на нього, розробити псіхологичний аналіз його творчости, —усе це лежить на обов'язку наших літературно-наукових сил, як найперший дезідерат перед ювилейними часами. А в справі видання листів Шевченка! як тут мало ще зроблено: скільки разів чули ми про заходи коло видання усього листування поета, а й досі не передруковано при збірнику творів Шевченка важніших і найцікавіших його листів. Багато ще прогалин і в справі Шевченковської бібліографії, не вважаючи на солідну працю М. Комарова, яка вимагає чималих поправок і доповнень. І з якого боку не підійдемо ми до Шевченка, можна знайти багато ще прогалин, а то й зовсім порожніх місць. Нехай же наближення двох великих роковин 1911 і 1914 року послужить імпульсом для нашої літературної громади до щиріших і жвавіших заходів коло сповнення згаданих дезідератів що до Шевченка. Громадянство ж наше повинне забезпечити з матеріяльного боку всі ті літературні підприємства, що мають послужити до вшанування поета в сфері духа й творчости. Як би вдалось до закладин або хоч до відкриття монумента видати ряд солідних студій про життя й писання Шевченка, видати його листування в повному виданню усіх творів, що вийшли з-під пера поета, то це було б найкращим вінком, який зложить наше громадянство перед монументом великому співцеві України.