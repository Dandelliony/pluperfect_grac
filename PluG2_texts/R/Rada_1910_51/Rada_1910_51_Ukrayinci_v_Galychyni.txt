Украінці в Галичині.

Еміграційний рух. Еміграція робітників до Німеччини взагалі, а до Прусії з окрема останніми днями зросла до надзвичайних розмірів. Їдуть на заробітки переважно українці з усих кутків Галичини. Що дня через кордон переїздить вісім поїздів, а кожний перевозить по 600 —700 робітників. Українські робітники їдуть здебільшого з снятинського, станиславівського, тернопільського, гусятинського і тарнобжегського повітів. Дуже багато робітників пруський уряд завертає назад і вони вертаються до Кракова, а звідси з безплатними білетами їдуть додому. Дівчата та жінки лехше здобувають роботу. Разом з цим, жвавішим став еміграційний рух і до Америки. Ідуть на переселення переважно з городенського, теребовльського, робчицького, горлицького, бохнянського і домбровського повітів. (Діло).

Віче українського студентства. 27 февраля у Львові відбулося віче українського студентства. Наради віча були присвячені питанню про відношіння українського студентства до останніх подій в парламенті в університетській справі. (Діло).

Роковини Шевченка в Бережанах улаштувала українська гімназіяльна молодь 28 февраля. (Діло).

Судовий процес Процика проти Демянчука скінчився тим, що суд виправдав останнього. (Діло).

Кара за зневагу Шевченка. Учень 8 класи тернопільської української гімназії—Володимир Підгайний (москвофіл) підчас перерви між лекціями прочитав „стишилища", в котрих зробив спробу досить непристойно насміятися над Шевченком, Україною і т. ин. Педагогична рада гімназії, довідавшись про цей випадок і зробивши в цій спразі відповідне слідство, виключила Підгайного з школи. („Діло").