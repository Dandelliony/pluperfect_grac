                                             Наша перша вистава.
                                    (Оповідання сельского вчителя).

Задумали ми з моєю дружиною Оленою виставити в нашім селі „комедію". Оправа безумовно інтересна, прекрасна, жива; бажання, енергії багато; чому ж не скористуватись часом? Але де театр? де сцена, декорації? Завіса, блоки, крючки, гачки, цвяшки, мило, дошки, пудра, сажа і всяка бутафорія? Школа є і в мене і в Олени (ми обоє учителювали в однім селі: я в міністерській, вона в парафіяльній). Зараз за аршин і виміряли. Її більша. Виходить, сцена у неї. Лавки, коли на них покласти зверху дошки, можуть бути ідеальним помостом. Та де дощок взяти? Ну, про це, — каже Олена, — можна після подумати. Навіть можна й купити. Нехай, кажу, так. Тим більше, що надіємося на бенефіцію од дідича. Не забуть би тільки запросити. Давай тепер артистів! Перебрали всі українські пьєси, драми й комедії, трагедії й „гопакедії”, а ні жадної тобі не написано на дві ролі. Біда! Хоч сідай зараз та фабрикуй артистів. А де ж би ми їх взяли? Хіба— кажу Олені-- повикидати всі ролі, залишивши дві для себе. Якось зшить їх до купи. Не згожується, хоч пропонував уперто й серйозно. А чи не вдатися нам, розмірковуємо собі, до селянських хлопців? Ідея, — каже Олена, Ідея,— згожуюсь і я. Зараз вона в один куток, а я в другий, а увечері повна школа артистів. Та яких? Тут вам прирождені типи: і писарь, і старшина, й наймит, і хазяїн, і ледацюга. Що хоч —те й є. Ні сажі, ні мила не треба. Як стоїть з цигаркою в зубах, з грязюкою на чоботях, з батіжком, так і при на сцену: найцільніший, найправдивіший тип; пальчики оближеш! Давай, кажу, вибірать пьєсу! — Давай, — каже Олена. Прочитав я їм „По ревизії“, та — слухайте, кажу, що кому до вподоби, то й кажи! Вислухали — сміються. Чого, гримнув, регочете — Смішне, кажуть. Ну, а хто втне писаря? —А ось Іван! І випихають мені якогось „спінжачка". „Він у волості служив!" Справді, вилита писарьська порода! Добре, кажу, добре! Ну, а сторожа? — Цього всякий зможе... всі в наймах поневірялись! — Ну, то хто краще до неділі вивчить, той і буде, а хто поганше, то той буде на запас, на всякий випадок. Гаразді — загули.
  Таким чином скоро всі ролі роздали, по п'ять по шість душ на одну ролю. Думали, що дівчата посоромляться. Куди?! аж плачуть та рвуться „приставляти”. Таких три Пріськи знайшлось, що хоч куди! Мені випало бути старшиною, хоч ця роля й не по мені, а Олені—Риндичкою. Так, всі ролі роздали, а через два тижні робили вже виставу. В пятницю зранку побіг я до лісного складу в місто, купив на борг дощок, з умовою, як не вподобаються хазяїнові, (чорт мав того хазяїна), то щоб прийняли назад; і прилаштували поміст на сцену, а для суфльора поставили шаховку, викинувши з неї тимчасом бібліотеку. Дошки були занадто довгі, то прийшлось вкоротити. В пятницю увечері школа була повнісінька народу, з надвору вікна обліпили, як мухи, а в середині—і на печі, і в запічку, й під сволоком, і на класній дошці, один на одному. На печі, крім публіки, поспускавши ноги примостився оркестр: дві скрипки, бубон і якась зайшла фабрична труба. Як зрізали марша народ аж нестямивсь. Труба голосить на все село. Жінки, діти, баби, діди, як на пожежу валять до школи. Прийшлось позапірати кругом двері. Школярів поставили коло сцени, щоб видніше їм було, і обгородили партами. Тут же троє креселок для чистої публіки. Надіялися на дідича з жінкою та арендатора Берка. На їх бенефіцію покладали таки багато надій, та... не судилося сироті росинкою вдавитись. Прийшов тілько Берко...      Стали готуватись. Сцена маленька. Уборної нема. Олена з Пріського завоювали собі сцену на уборну. Мусів я з своїми хлопцями гримуватись в її кімнаті; а звідтіля на сцену ход через увесь „зрітельний зал”, в якому не було вже де й голці впасти... Нарешті перший дзвінок: в чавунчик, в якому варили завше куліш. Тілько, що я підшмарував трохи обличчя, коли це щось в залі як трісне, як гепне—галас піднявся невимовний... Я туди, як був, і тілько що в двері — вся зала як зарегоче, вгледівши мене: “ Глянь, глянь, диви, иг-ги-ги-ги, яка морда!” Закривсь якось я руками, ледве проскочив за завісу. Дивлюсь — лежить суфльорська будка, а коло неї наш суфльор паламарь „Штефан” обтріпує одежу й лається: „Так мені старому дурневі й треба. І того не зрозумів, як міряв шахву до себе, не зрозумів, що людина, коли стоїть, то менше місця забірає, а як сяде, то тіло роспливеться аж чорт знає кудиі!” Бідний „Штефан “ , той самий, що ззів миску капусти з олієнафтом замість олії; той, що завше, приїхавши в город, стає коло „Просвіти”, скидає чоботи і кладе ноги на козли просушитись, а онучі й свиту вішає на дишель провітритись; так ото ж він, бідний, вліз уже був в свою „будку” „для исполненія обязанностей“, та як сів, а тілом його Бог не обшахрував, то „телеса” його так розпливлись, що дно в шаховки мусіло вискочити, а за ним, не маючи підпорки, урочисто посунулось і „бренное вмєстіліще” душі Штефана. „Ущемлень бь” і ледве його витягли. Насилу прибили дно і посадовили вже туди суфльором дяка. Уже все наче готове, коли глянь —аж у мене чобіт нема. Що його в світі божому робити? І не заготовили. Махнув на „Герасима” — давай чоботи. Той шугнув у публіку, здер з якогось „зрітеля” чоботи, а його запхнув на піч, сиди, мовляв, та мовчи, аби тепло. Взуваюсь я в чоботи, коли зирк, а хлопченята-школярі піднімають потихеньку завісу знизу і пруть сюди свої цікаві головки. А щоб вас! — гримнув на них. Пирснули. Коли це з другого кутка сцени, із за стола, що поділяв мою „уборну” від жіночої, вилітав з галасом Пріська в самій сорочці: „Ой, хлопці, хлопці
заглядають! “ Я туди, аж друга купка школярів справді залізла десь аж по під помостом і як мишенята визирають в щілинки проміж дощок. Турнув я їх добре. Упарився. Дихати нічим. Нарешті вдягся, натягнув парика (сам з свинячого пузиря зробив); зав'язали мені шию шаліком. Душно, хоч здихай. Піт дзюрчить, сажа тече, парик на бік лізе. Страховище з мене вийшло, куди страшніше за старшину, але глядачам це вподобалося, бо звичайним старшиною їх не налякаєш: звикли. А на комедію вони дивляться іменно, як на „кумедію”, як на щось таке незвичайне, що не похоже на справжнє життя. 
  Нарешті, почали. Граємо. Іде, як по маслі. Тілько я та Олена ролів не знаємо, як слід, а решта без пам'яти вивчила, хоч куди. І міміка, й рухи, і вимова у них — прямо шедевр. Куди нам! 
  Так у них все натурально, що й сам захоплюєшся, але проклятущий парик та шалій дихати не дають. Дивлюсь на публіку — їдять нас очима. Берко —орендарь на почеснім місці, роскапустивсь на все крісло, витирає піт, од повноти чуття руками об поли бьє, голосно нас вихваляє: „ну, скажітє?! ай, ей, ей! Ах, как харашо! Ну, скажітє!.. Ах, как пріятно! Что за чудниє артісти? Ну, скажітє!” А позад нього хлопчаки якісь сидять, копірують Берка: „ну, скажіте” й руками, як він, розводять та аж заливаються. А Берко не помічає цього: „блаженствує”. Ну, думаю, якусь таки „бенефіцію” суне. 
  Задивившись на Берка, збився, жду, киваю суфльорові, а він пальцем водить, шукає мене по книжці. Я вигнав Гарасима за Риндичкою та й забув, що далі казать, киваю йому, а він собі водить по книжці пальцем й спокійнісінько прорікає: „Старшина бере Гарасима й Риндичку за плечі й випиха”. Я показую, що вже випхнув, а вія мені своє. Я третій раз кричу в порожні двері: „Ідіть під три чорти”, а він домацавсь до слова „геть під три чорти” й шепче: „кажіть геть, а не йдіть, геть, геть, геть”. І таки примусив мене в десятий раз сказати „геть під три чорти” замісць „йдіть під три чорти”. Уже в нього ні одна буква закону не пропаде. Не обдуриш. Хто б не збивсь, він наперед не підказує, а з заду, все луною з будки віддає, та ще так голосно, що одна баба з слухачок зацікавилась, що то за єрихонська труба, не втерпіла і добралася до шахви, зазирнула
туди і серед тиші „лицедійств и громогласно оповістила; “Е, так і дурний штуки приставлятиме, коли йому дяк з шахви промовлятиме!”. Всі слухачі аж покотились зо сміху. Вражіння нашої „чудової" гри пропало, і увага всіх сконцентрувалася на шахві, всі посунули заглядати. Мусів я скочити з сцени, як був, і одпровадити бабу до дверей, А це ще більше надало сміх. 
 Насилу вгамувалися. Коли це серед дії чую хтось плаче. Що за біс? Граємо смішне, а воно плаче. Чую ближче: „Ги-ги-ги! то моя кохта! Ой, мамцю, оддайте мою кохту!" Дивлюсь — пробивається якесь дівчя поміж публікою, та так до сцени й прямує. Ми туг своє робимо, не зважаємо. Хтось хотів її спинити. Куди! — так і лізе до нас. Вип'ялась на сцену та до Олени, схопила її за кохту: „Це мамина, оддайте!" Що за біс, думаю. Схопив її, штовхнув з сцени. Та так на неї блимнув, що оторопіло бідне та й замовкло. А річ в тім, що Олена помилково вдяглась не в ту кохту, що їй наготовлено, а в кохту дівчинки. Трохи посміялась публіка з дівчини. Граємо далі. Вже й кінець скоро. Але проклятущий Гарасим —а ми його таки добре засліпили: ніяк очей не міг росплющити — вештавсь, вештавсь по сцені та як не полетить на суфльорську будку! Отут галас! Гвалт та й годі. Гарасим не бачить вилізти, а школярі на нього купою, кричать, смикають. Берко аж посинів зо сміху: „Ай, как харашо!”, регоче, плеще в долоні. Всі собі за Берком давай плескати, лізуть на сцену, тягнуть всіх в купу до Гарасима. Бачу я непереливки. Давай, кричу, завісу! Спустили. Оплески ще гірше. Раді всі страшенно. Того й не помітили, що скінчилося передчасно. Думали, так і треба, щоб Гарасим полетів на будку. Страшенно були цьому раді, бо на їх погляд і вся сила комедії в „кумеднім"; змісту не треба, аби смішно... От цим і користуйтесь; раз, два три посмішіть, а між сміхом щось і путнього скажеться.. Через місяць ми вже виставляли знов „По ревизії", а через два „Розумний та дурень"... Вже й пройшло три роки після того. Всі учасники вистав роз'їхались. А в свята частенько можна почути, як селяне й досі на бесіді свої думки підкріпляють спогадами про „Розумного та дурня".
                                                                                Н. Мікша.
