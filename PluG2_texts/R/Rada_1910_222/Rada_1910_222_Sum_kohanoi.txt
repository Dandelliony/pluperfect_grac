                                                 СУМ КОХАНОЇ.
Твій сум, моя мила, то хвилі морської
 Привабливо-ніжні зітхання. 
То хвилі морської, то хвилі легкої
 Палкі і натхненні благання:
 „О, дайте бо бурі! О, дайте музики, 
Музики величного грому!
 O, море широке, о, море велике,
 Я плачу в просторі німому!
 Не плачь, моя люба! 
Я вітром шаленим 
До моря, до тебе прилину,
 І співом, як грімом, палким і натхненним 
Тебе я зхвилюю, дівчино!
 Твій сум, моя мила, то шелест тужливий 
Осіннього листя над ставом,
 То стогін жалібний, то стогін журливий 
За літом, котрого не стало.
 Не плачь, моя люба: я хвилею стану. 
Хай листя пливе за водою! 
В країну далеку, в країну незнану 
Його понесу я з собою.
 І буду тихенько його колихати, 
До серця свого пригортати, 
І буду співати, і казку казати,
 Як мати, як ніжная мати.                                            Я. Мамонтов.   P. 1910-го.
