Л. Мацієвич.
Сижу і думаю над смертью Мацієвича. І у мене якось чудно на душі. Мені не сумно, не боляче, ні, щось — инше, чого не висловиш ясно. Умер такою славною, надзвичайною смертю. Це навіть не смерть, —це блискучий льот у вічність. Так умірають герої і остаються живими... Їх не жаліють. Над ними не плачуть,— вони над нами. По них не дзвонять —до їх не долітають погрібальні дзвони.
Слава надіває вінок на їх достойні чола і їхньою кровію на кожнім серці записує їх імена. „Смертію смерть поправ"... Але я над цим не думаю. Єсть такі діла, єсть такі смерті, які роблять честь всім країнам, всім націям, всій людности. І смерть Мацієвича була честью для француза, німця, португальця, грузина... — Однаково. Але той народ, вірний син якого так героїчно умірає, мусить мимоволі якось глибше і сильніше відчути всю красу, весь зміст такої смерти. Це натурально. В данім разі для української нації мусить бути особливо близькою смерть Мацієвича, ця велика втрата і це велике національне свято. „Ви, що розчавлені волею обставин лежите на землі, вірьте, що між вами єсть іще велетні—орли, що високо-високо здіймуться вгору і кровію своєю засвідчать свою відвагу. І коли ця кров бризне над вами, хіба ви не піднімете своїх голів, хіба не блеснуть на ваших очах сльози хоча б простої вдячности?! Коли віру вашу вбито, коли радісна усмішка навіки покинула вас, серце ще бьється в грудях, і очі ще можуть плакати!" Так хотілося б сказати до нашого суспільства, так хотілось би спитати його і розгадати його мертву нерухомість. Як сфінкс, стоїть воно на життьовому аеродромі і спокійно дивиться, як з страшенної висоти летить на землю той, якого ще так недавно воно бачило у Київі в .Українському клубі". 200 депутацій іде за останками Мацієвича, 350 вінків вінчають його голову... О, коли б наші голоси могли утонути в морі инших голосів, як шум прибережної хвилі тоне в шумі морськім!.. Сонце... сяє для всіх, і вільно кожному дивитись на його, але наш голос мусить бути, мусить чутись і біля рідної могили ми мусимо стати ближче від усіх. Він був наш по духу і по крові. Українське громадянство повинно вшанувати його самостійно і незалежно від других. В Петербурзі уже збіраються жертви на пам'ятник Маці євичу. Ця втішна звістка може нас тільки порадувати, але не заспокоїти. Ми повинні самі з чуттям глибокого здивування і гордості вшанувати пам'ять Мацієвича і в самому серці України, у Київі поставити йому принаймні бюста. Лев Маціевич був наш, українець, наш спільник і навіки останеться окрасою і честью насамперед нашої забутої нації.                0. Олесь.
