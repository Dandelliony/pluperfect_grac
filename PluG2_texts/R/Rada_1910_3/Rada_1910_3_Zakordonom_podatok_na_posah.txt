Закордоном. Податок на посаг.
Один з філядельфійських сенаторів у Сполучених Штатах вносить на обміркування конгресу законопроект про оподаткування того посагу, що вивозиться з країни.
Як відомо, серед американських багатих дівчат дуже поширився звичай виходити заміж за європейських титулованих, але бідних людей і платити за свій новий титул більш або менш значні суми.
Один час багаті американки особливо гнались за титулованими англійцями, й ріжні збіднілі шотландські лорди дуже успішно тоді „позолотили свої герби”. Не гребували американськими милійонами й такі видатні представники англійської аристократії, як, напр., бувший віце-король Індії Лорд Керзон, що оженився на багатій дочці чикагського торговця свиним салом.
Останніми часами на американськім шлюбнім ринку англійцям стали робити велику конкуренцію бідні німецькі князі й барони.
Тепер газети повідомляють, що в Америці вже пішла мода на венгерських графів.
Таким чином, з Америки що-року вивозиться в виді посагу чимала сума грошей. New Iork Herald обчислила, що за один 1909-й рік вивезено посагу на суму 11.600.000 доларів.
Новий податок (коло 20 проц, з цілої суми посагу) зустрічає дуже велику прихильність серед широкого кола громадянства, а також у пресі.
