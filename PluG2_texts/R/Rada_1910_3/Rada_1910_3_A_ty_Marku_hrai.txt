А ти, Марку, грай...
В цьому ж номері нашої газети читачі знайдуть розмову нашого співробітника з послом до Думи Державної, проф.
Лучицьким. Шановний посол детально росповідає про становище української справи в Думі та про вигляди її на будущину серед того конгломерату людей і напрямків, з якого складається теперішній російський «парламент». Вражіння ці, як бачимо, сумні, безнадійні, повні того розчарування, що не дозволяє ні найменших надій покладати на теперішніх «народніх обранців». Одні з їх і хотіли б де-що зробити, щоб загладити віковічну кривду над українським народом, та не можуть; инші навіть і не хочуть, хоч... теж не можуть власне добра зробити, маючи од пануючих сфер уповноваження на самі утиски та обмеження.
Сумна картина повної безсилости, кволости та угодливости перед вузькими націоналістичними тенденціями... Инакше ми й сами ніколи не дивилися на працю теперішньої Державної Думи.
Склад її не давав нам ніяких надій, що вона зрозуміє і схоче обороняти інтереси українського народу і ми не переставали остерегаги людей, що на теперішньому безриб'ї хотіли знайти хоч  аби-яку рибку в думському ракові.
На всякі виступи українського характеру дивились ми тільки, як на маніфестацію української ідеї ширшими кругами російського громадянства, як на спосіб ознайомлювати їх з дійсними постулятами українства, а не вигаданими по всяких патріотичних кузнях.
Вражіння людини, що ввесь час брала участь у думській праці й ознайомлена добре з духом і напрямом думських фракцій, тільки підпірає нашу повсякчасну думку й дає їй нові фактичні підвалини.
Проте, хоч і як безнадійно стоїть українська справа перед третьою Думою, виносити її конче треба і це лежить на повинності всіх прихильних до українства послів.
Фактично від цієї Думи ми нічого сподіватись не можемо, але ми через ту ж таки Думу можемо і повинні ставити нашу справу перед широкий світ, розвіювати вигадки ворогів наших і давати відомости про справжню мету українського руху.
Про нас, треба правду казати, так мало знають серед чужих людей, що треба кожну оказію використовувати, щоб ті відомості поширити, і думська трибуна з цього погляду все ж таки де-що може дати.
Було б не розумно махнути рукою на цей спосіб ширити правдиві відомості про українську національну справу й не користуватися з думської трибуни.
Тим то, не сподіваючись а нічогісенько від самої Думи, ми все ж таки закликаємо всіх прихильників української ідеї — ставити її на думській трибуні, не пропускаючи слушного до того часу.
Шкільна справа, університетський устав, судова реформа і т. и. і т. и. —все це можна освітити з погляду інтересів українського народу і все це треба так освітлювати, підготовляючи громадську думку до справедливих поглядів на українську справу.
Вважаючи на теперішні часи, і це робота не пропаща і колись вона за себе віддячить.
