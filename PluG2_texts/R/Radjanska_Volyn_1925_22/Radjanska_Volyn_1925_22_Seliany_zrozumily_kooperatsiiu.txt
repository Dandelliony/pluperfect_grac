Селяни зрозуміли кооперацію.
М. Черняхів аж кишить од спекулянтів. Ніяк з ними не розминешся. Крамниця на крамниці і на базарах їх густо. Але не зважаючи на те, що кожний спекулянт аж тягне, так запрошує до своєї крамниці, селяни рідко відвідують їх крамниці, а найбільше купують у кооперативі. До спекулянтів же йдуть хіба за тим, чого нема в кооперативі. І в споживчій крамниці, коли не зайдеш—повно. Стоїть черга, за прилавком не встигають відпускати крам покупцям. А поруч—приватня крамниця порожня. 
Добре працює наш кооператив. Одна тільки хиба—тісне помешкання має. І все тут у купі продається: і сало, й м’ясо, ковбаса й оселедці, гас, сіль, мазь, олія та мануфактура... Треба нове помешкання придбати. Крім того варто поставати свої рундуки між приватніми крамницями—тоді б іще більш присадили приватнього крамаря.
М. Йосипенко.
