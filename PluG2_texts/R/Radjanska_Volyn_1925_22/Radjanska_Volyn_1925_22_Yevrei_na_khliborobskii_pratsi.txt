Євреї на хліборобській праці.
Переселення почнеться в березні. 
Допомога євреям-хліборобам.
З Москви повідомляють: у цьому році буде здійснено перехід євреїв на хліборобську працю. На Вкраїні буде розселено 3.000 єврейських господарств; для заняття хліборобством в Криму—1.200 та в Білорусії—500. Переселення почнеться не пізніш 5 березня з таким розрахунком, щоби євреї переселенці могли використати весняну засівну кампанію. З метою допомогти євреям переселенцям—зроблено договір з „Агроджойнтом" (американська організація допомоги) „Джойнт“ асигнує на цю справу на 1925 рік вісімсот тисяч карб., в яких на долю України припадає 500 тисяч карб. Крім того,—для добування додаткових коштів—у Москві організовано спеціяльне т-во, яке буде допомогати євреям-хліборобам. До складу т-ва входять видатні громадські діячі й відповідальні партійні робітники. Таке ж т-во організується й на Вкраїні. Є відомости, що в Америці організовано комітет представників великих громадських організацій, які також ставлять собі метою допомогу євреям-переселенцям. 
Зараз на Вкраїні зареєстровано 15.000 єврейських сімей, які бажають працювати як хлібороби.—Більшість із них—дрібні кустарі, дрібні крамарі або безробітні.
