До північного бігуна.
24 доби на Льодовому окіяні.
Відчит експедиції Амундсена. 
У Шведській пресі оголошено відчита відомого мандрівника Амундсена про подробиці своєї експедиції до північного бігуна.— „Після 8-мигодинного польоту, — значиться у відчиті, —о першій годині ночи 24-го травня експедиція досягла 87-ми ступнів 44 хвилин північної широчини й 10-ти ступнів 20-ти хвилин західньої довжини, перелетівши 1.000 кілометрів. Підчас польоту учасники експедиції оглядали просторінь біля 100.000 квадратових кілометрів на північ—приблизно до 88-ми ступнів 6-ти хвилин і не натрапили на будь-які ознаки суходолу. З огляду на те, що було витрачено половину взятого запасу бензини—експедиція примушена була спуститись на велику щілину між кригами. Глибина вимірів окіяну —3750 метрів—також примушувала припускати відсутність землі з європейського боку Льодового окіяну. Замісць продовжування польоту на північ—експедиція порішила летіти назад у східньому напрямкові та дослідити невідомі донині місцевості, але машини на цей час замерзли на крижинах. 
24 доби експедиція проживала на Льодовому окіяні. Після великих зусиль було звільнено літака. 15-го червня вранці експедиція полетіла назад, набравши як найменше запасу харчів та бензини. Після 8-ми годин 35-ти хвилин польоту експедиція прибула до Нордкіну, з південно-східнього боку від Шпицбергена. Тут учасники експедиції перейшли на кітобійне судно з гидропланом у буксирі. Через бурю експедиція мусила 16-го червня залишити літака. У четвер на судні „Невес“ учасники експедиції прибули до Кінгсбаю.