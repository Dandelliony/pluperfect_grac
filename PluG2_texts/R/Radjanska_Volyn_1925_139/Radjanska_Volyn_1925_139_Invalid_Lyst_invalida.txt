Лист інваліда.
Заява.
Довожу до вашого відома, що я цю заяву пишу від себе, а також від імени робітників-інвалідів. Справа ось у чому. Ми, інваліди, працюємо в першій будівельній артілі при об'єднанні інвалідів. Працюємо поденно, тоб-то чорноробочими. Стаємо до праці о 7 год. ранку, а залишаємо о 6 год. вечору,— отже всього працюємо 11 годин. Коли-ж хто насмілиться зауважити, що члени артілі неправдиво чинять, то його не беруть на працю, бо такі, по їхніх словах, занадто великорозумні. Тому кожен інвалід-робітник боїться сказати навіть правду, щоб не залишитись без праці й без кавалка хліба. 
Ще мушу довести до вашого відома, що поміж нами, робітниками, є один робітник Харченко Володимир, який отримує 1 карб. 50 коп. у день, в той час, як ми всі беремо по 1 карб. 25 коп. Ми не знаємо, чому це так; адже-ж ставка поденна повинна бути для всіх однакова. До цього ж цей самий Харченко—не інвалід, після чистки його соцзабез викинув, але він до артілі примазався, бо в артілі був кум і сват. Сам він має 4 будинки й 5 кватирантів та, взагалі, він праці не потрібує. Навпаки, кого злидні примушують шукати праці, такого він не приймає. 
Просимо направити цю заяву куди слід та допомогти нам, аби ми не працювали при таких умовах зараз, як колись при цараті, а обмежувались 8-мигодинним робочим днем. Далі, щоб поденна ставка була для всіх чорноробочих однаковою, а головне—щоб нас з канцелярії артілі не пудили, як собак, а поводились з намиввічливіш. 
Ще додаю, що ми, робітники-поденщики працюємо цілий тиждень. Настає субота—тикнуть нам по 2 карб. та й кажуть, що решту віддадуть узавтра й так годують нас цими „взавтра“, а грошей все нема. Працювати-ж мусимо, бо шлунок вимагає. Ідеш все-ж таки на працю, сподіваючись, що ось одержиш гроші, та дарма. Ми-б ще на цьому погодились—на „нема“ й суду нема, треба, значить, зачекати, але чому-ж члени артілі одержують по 10—15 карбованців щосуботи, а нам витикають лише по півкарбованця, решту-ж на завтра відкладають. 
Інвалід. 
Від редакції: Друкуємо листа інваліда майже без змін у надії, що „заяву“ цю буде взято на увагу, кому належить, і розслідувано якомога швидче.