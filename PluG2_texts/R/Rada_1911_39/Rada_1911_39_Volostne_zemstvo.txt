Волостне земство

Напередодні 50-літнього ювилею визволення селян од кріпацтва Державна Дума приступила до обміркування законопроекту про волостне земство. Півстоліття повинно було пройти, щоб законодатна власть заходилась виконати один з своїх елементарніших обов'язків перед селянством. Але ще питання, чи право селян на активну участь у місцевім самоурядуванні в повній мірі буде признане навіть тепер.
Досі участь селян у земськім самоурядуванні, навіть у місцевостях з „повним“ земством, носить характер чисто-пасивний. Селяне платять земські податки, виконують усі натуральні повинности, а їх представники тільки „присутствують“ у земських зібраннях. Часто селяне-гласні не сміють навіть сідати в присутности „панів“. Та й що то за представники! Здебільшого це—улюбленці й ставленники земських начальників та повітових маршалків, бо там, де селяне наважуються вибрати справжніх селян, оборонців селянських інтересів,—їх або не затвержують або просто усувають. Згадати хоча б свіжий приклад Вороніжського земства, де вибори гласних-селян проведено було таким „упрощеним“ способом, що навіть довготерпеливі й смиренномудрі октябристи обурились і з власного почину внесли в цій справі запитання в Державну Думу. А скільки таких „прикрих пригод“ зостається невідомих, того й злічити не можна.
Кращі представники громадянства й поступової преси давно вже рішучо протестують проти такого ненормального порядку. Питання про волостне земство, або про дрібну земську одиницю, як ще його називають инакше, має вже за собою досить довгу історію. Скликались всякі комісії, друкувались многотомні „труды“, але селянство як не мало голосу в місцевих справах, так не має його й досі. Аж тепер, напередодні півстолітнього ювилею формального розкріпощення селянства, законодавці заходились думати про те, як здійснити одну з перших умов реального розкріпощення. Трохи ніби й пізно, що казати!
На жаль, законопроект про волостне земство, який тепер обмірковується в Думі, ніякої підстави для особливо рожевих надій не дає. Почин у цій справі належить Думі, але автори законопроекту мусіли рахуватись з реальними обставинами, а тому вже в основу його було покладено прінціп: „краще не додати, ніж передати“. Потім законопроект обмірковувався в комісії, при участи представників уряду. Крок за кроком зводилися до мінімума й до нуля всі головніші засади проекту. Таким чином, тепер законопроект представ перед Думою в досить обкраянім вигляді. Досить для прикладу згадати про такі основні хиби законопроекту, як плутанина в організації селянського представництва, беззахистність волостного земства проти втручання адміністрації, істнування двох ріжних способів збірання податків то-що. 
Можна наперед сказати, з думського обміркування законопроект вийде не в кращім, а в гіршім вигляді. Націоналисти вже висловились пройти законопроекту в цілому. На їх думку, теперішніх губернських і повітових земств цілком досить для задовольнений всіх місцевих потреб. Праві устами  Сазоновича також заявили, що здійснення законопроекту для них небажане, бо право самооподаткування волостного земства приведе поміщиків до повної руїни. Розуміється, поступові члени Думи, незалежно від їх партійности, з усих сил боронитимуть цілість законопроекту, бо при всіх його хибах він усе-таки являється значним кроком наперед у порівнянні з теперішнім станом річей. Але невідомо ще, яка буде тактика октябристів, а від них кінець-кінцем і залежатиме доля законопроекту.