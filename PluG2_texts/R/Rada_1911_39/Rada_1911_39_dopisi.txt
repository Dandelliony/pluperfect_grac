ДОПИСИ
(Од власн. кореспондентів).
БАБИНЕЦЬКА ВОЛОСТЬ, сквирського повіту (на Київщині). Людське лихо. Таємний продаж горілки по де-котрих селах нашої волости став просто промисловістю. В селах: Молчанівці, Курьянцях, Скибинцях та Бистрику—немає монопольок, але це ніскільки не заважає селянам мати горілки скільки хоч і коли хоч. В кожному з цих сел торгують по скілька душ; торгують добре й, можна сказати, заробляють теж нічого: по 1—1 карб. 20 коп. на відрі. Промишляють не тільки великі, але й малі; не раз доводиться бачити в Бабинцях, де єсть монополька, хлопчика і дівчинку, котрі несуть в мішечку по 10—20 пляшок. 
Акцизний догляд хоч і слідить за цим, але цьому лихові дуже мало запобігає. Правда, де-кого за це і покарано; наприклад, в селі Молчанівці дві жінки вже сидять другий раз в тюрмі по три місяці. Але це їх мало лякає, бо, вернувшись з тюрми, вони ще дужче починають торгувати. 
По других місцевостях люде, щоб поліпшити своє становище, гуртуються в кооперативні товариства. Треба й нам негайно складатися до гурту; треба подумати і разом виступити проти загального людського ворога,— темноти.
Г. КАТЕРИНОСЛАВ. Громадське життя. В нас в Катеринославі, якось мляво йде українське життя, як що не рахувати Мануйлівської „Просвіти", котра дуже добре працює. Катеринославська ж „Просвіта", зовсім не виявляє в останню годину ніякої роботи, опріч хіба того, що виставляла де-що з книжок на минулій виставці, та готується зараз до святкування Шевченківського ювилею. Опріч „Просвіт", катеринославської та Мануйлівської, готуються до святкування Шевченківського ювилею і місцева архивна комісія та російське Наукове товариство. Дякуючи тільки тому, що надходить ювилей Т. Г. Шевченка, в нас в Катеринославі трохи загомоніли українці, а то ні вечора українського, ні гарної вистави—нічого не побачиш і не почуєш. 
Не можна сказати, щоб нас забували українські артисти, котрі приїздять до нас що-року, але які артисти... 
Що ж стосується до українських книжок, то ця справа в нас в Катеринославі найгірша за всі. Для того, щоб мати яку-небудь нову українську книжку, треба небезпремінно звертатись в Київ і звідти виписувати, що звичайно обходиться далеко дорожче, ніж купить її на місці. Катеринославські ж книгарні майже зовсім не держать за-для продажу українських книжок. В одній книгарні п. Лозинської тільки і були колись українські книжки, а тепер нема й там. Правда, є у нас ще український рундук на Озернім базарі, але він стоїть в такім місці проміж хлібом та ковбасами, що його ніхто й не помічає. І ось через це, а тако ж через млявий продаж в українському рундуці зовсім малий вибір книжок. Що ж стосується до бібліотек, в котрих були б українські книжки, то таких бібліотек в нас нема зовсім. В городській загальній бібліотеці можете знайти польські книжки і журнали, німецькі й инші, тільки не українські. Бібліотечна адміністрація вважає зайвим мати їх у себе, не дивлячись на те, що бібліотека находиться на Україні. Книжок десяток може в ній і найдеться, та й то старих. 
Пора б Катеринославу мати хоч би гарного кіоска з центрі города, де б можна завжди було купити нових українських книжок, газет, журналів. А також треба подбати, щоб завести в якій-небудь бібліотеці український одділ, як це зробили в инпих городах. А то просто сумно робиться, немов ми живем десь там в Манчжурії, або що. Та й там инколи чуєш—обзиваються живі українські душі. 