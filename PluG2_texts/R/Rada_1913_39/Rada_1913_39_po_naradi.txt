По нараді.
Закінчилась скликана новим міністром внутрішніх справ нарада губернаторів. Не знаючи, з якою метою було скликано нараду, не можна й сказати, чи справдила вона надії уряду. Що ж до громадянства, то воно ніяких особливих надій на нараду губернаторів не покладало. Проте нарада не зостанеться порожнім місцем у нашім житті, хоча б дякуючи тим постановам, які вона ухвалила, Постанови ці справді-бо такі інтересні, навіть незвичайні, що нарада губернаторів заслужила ними повне право на довгу памьять. Ось головніші з цих постанов. Нарада загалом висловилась за збільшення поліцейських репресій. Установивши цю загальну pia desideria, нарада перейшла до подробиць. Нарада висловилась за те, щоб дозволено було арештовувати людей на підставі самих тільки поліцейських наказів. Признано бажаним дозволити поліції й жандармерії в особливих випадках стріляти без попередження. Стріляння вгору „холостими“ набоями відкинуто, бо це тільки деморалізує юрбу. Ухвалено, щоб поліція не дозволяла релігійних процесій непризнаних властями товариств і сект і щоб забороняла публічні збори в гостиницях, ресторанах, громадських їдальнях і трактирах. Низчим поліцейським чинам — становим приставам у повітах і околодочним надзирателям по містах — дозволено своєю владою накладати адміністративні кари до 25 карб. і до тижня арешту. Програму „заспокоєння“, як бачимо, вироблено досить докладну й дуже круту. 'Невідомо, чи постанови наради зразу будуть здійснені, чи буде признано потрібним затвердити їх законодатним порядком. Але характерна ота тенденція наради шукати порятунку в збільшенні поліцейських репресій. Це тим більше характерно, що сама нарада сконстатувала „заспокоєння“ країни. На приватнім засіданні губернаторів на чолі з директором департамента поліції сконстатовано, що число революційних виступів зменшилось і що загалом настало заспокоєння. Губернатори настільки певні в тривкости теперішнього заспокоєння, що, на їх думку, навіть поворот усіх політичних засланців після амністії не змінить на гірше теперішнє становище. До чого ж, у такім разі, збільшення поліцейських репресій і поширення прав поліції?  А разом з тим нарада не звернула ніякої уваги на инше, далеко важніше явище—на сваволю адміністрації навіть у межах її теперішніх прав. Як навмисне, останніми днями випливло на світ Божий скільки яскравих ілюстрацій цеї необмеженої сваволі. Один з таких фактів-—це голосна „історія“ з бувшим нижегородським губернатором Хвостовим, що „адміністративним порядком“ запрошував на вечерю оперних артисток. Ще сумнішу „історію“ оповідає Меньшиков у „Нов. Времени“. Він повідомляє, як „достовѣрный вопіющій фактъ“, що в одній губернії (цікаво було б знати, в якій?) місцеві власти постановили вислати в адміністративнім порядку 37 селян, які ніби то належали до селянського братства. Селяне багато місяців сиділи в тюрмі, поки нарешті в Петербурзі вища прокуратура помітила якусь непевну однаковість у всіх посвідченнях про арештованих селян: всюди в посвідченнях неграмотні селяне вживали чужомовних слів. Посланий з Петербурга чиновник вияснив, що цілу справу „сочинили“ місцеві адміністратори, котрим доручено було стежити за революційним рухом. Боячись, щоб за відсутність діяльности їх не увільнили, вони й притягли до вигаданої справи 37 селян, які тільки щасливим випадком урятувались од заслання. В інтересах справедливости й безсторонности нарада губернаторів повинна була б звернути найпильнішу увагу й на такі проявлення адміністративної сваволі, а також подбати про заходи, щоб їх викорінити. Безперечно, що коли б нарада зупинилась над цим питанням, фактичного матеріалу їй не забракувало б: адже губернаторам у цій справі й книги в руки. Але тут щераз потвердилась стара істина, що ніхто не може бути суддею у власній справі. Тому нарада губернаторів без уваги пройшла мимо цього питання, а зате з тим більшою енергією заходилась вигадувати нові скорпіони проти неістнуючого „революційного настрою“. Після цього зостається тільки побажати, щоб постанови наради пішли у безвість, як явно односторонні й ухвалені у власних інтересах адміністрації.

