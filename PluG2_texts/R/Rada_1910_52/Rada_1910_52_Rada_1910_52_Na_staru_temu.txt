На стару тему!
{Українська преса і громадянство).

Поки над українським словом висів указ 1876 року, поки літературна продукція наша обмежувалась до крайніх границь цензорами та иншими „усмотръніями", доти мати якесь періодичне українське видання було такою світлою мрією, що хоч навіть часткове здійснення її, здавалось, повинно викликати широкий зріст української національної свідомости і буйний розцвіт нашого письменства. „Прорветься слово, як вода, і дебрь — пустиня неполита, сцілющою водою вмита, прокинеться" — мріялось в недавні ще передконституційні часи! Та ось слово наше дійсно таки прорвало греблю всяких утисків та заборон, але полилось не широким могутнім потоком, а слабеньким струмочком, що ледве-ледве пробиває собі шлях на камянистому ґрунті... Багацько причин склалось на це і писалось про їх не раз і в нашій газеті; не будемо тепер їх згадувати, а спинимось тільки на сучасному становищі нашої преси, пригадаємо умови, серед яких доводиться їй істнувати, і в тисячний ще раз пригадаємо громадянству нашому про його святий національний обов'язок—підтримувати свою пресу.
  Українським періодичним виданням довелося з самого початку і тепер доводиться зазнавати таких зовнішніх перешкод, про які й не сниться пресі російській. Сама форма наших видань — українська мова — часто й густо вважається за щось небезпечне, неблагонадійне. Пригадується нам, як в одному невеличкому місті на правому березі справник-цензор конфіскував одно за другим два числа українського місячника, що почав там виходити, —з тієї лиш причини, що, мовляв, „українську мову я ледве резумію, з журналом мені одна морока, на що мені на старість цей клопіт! “ І журнал так і загинув, хоч був самого поміркованого, трохи не правого напрямку! Вже якось там українське слово особливо ріже чиїсь вуха: подумайте по-російському буде просто „борьба" —і не страшно; а по-українському: „бо-ро-ть-ба“! Адже ж це звучить в десять разів страшніше! Коли звести до купи всі спеціяльні перешкоди для української преси за те тільки, що вона українська, коли пригадати собі, що в певних сферах саме істнування нашої преси вважається за якусь особливу небезпеку, допущену необачно під лиху годину, —то слід трохи ласкавіше дивитись на всі хиби й недостачі українських видань, на які вказують наші земляки, рівняючи їх з російськими. Щоб наші газети були такі широкі й багаті на звістки як російські! Щоб наші журнали дорівнювали солідністю й широким вибором тем російським „ товстим “ місячникам! Це раз-у-раз ставиться на увагу українській пресі тими нашими „свідомими“ земляками й „ патріотами ", які здебільшого й не рахуються в числі передплатників на українські видання. Як це не дивно, а головний контінгент наших передплатників і читачів — це „нова" публіка, новий читач, що народився одночасно з повстанням української преси. А ті патентовані „свідомі", що пройшли курс національного самопізнання по студентських громадах, ті „заслужені" патріоти, що колись верхом свого патріотизму вважали передплатити в ряди-годи „Кіевскую Старину", —ті дають переважро самих критиків та отрицателів української преси. Стрінеш такого громадянина десь на провінції, де він сидить якимсь директором, інспектором або інженером на заводі, спитаєш: чому не передплачуєте української газети —„Та, бачите, мені зручніше виписувати місцеву російську, або столичну газету, бо там і звісток більше і свіжіші вони, а українські газети не цікаві!" І нема того в людей, щоб розуміти: російську газету можна виписувати або й ні по вподобі, а українську виписувати треба , бо це є обовязок. І тільки тоді, як наше громадянство підтримуватиме українську пресу численною передплатою, тоді лиш вона могтиме стати міцно на ноги і давати багато і свіжого й „цікавого" матеріялу. Не слід забувати ще й того, що українській пресі доводиться все на ново виробляти, —і фахових газетярів, і мову; та ще коли зважити, що російські видання мають часом субсідії, всякі допомоги, а часом і обовязкових передплатників, а з другого боку наша преса те тільки й зустрічає, що заборони та циркуляри, щоб її там і там то не передплачували (згадайте недавні розпорядження попечителя київського шкільного округа про „Село" і навіть „Наше Дело"), то куди вже нам „ конкурировати" з пресою російською! 
Одже нема чого так строго дорікати нашій пресі, і коли хто щиро бажає їй успіху й розвитку, то нехай приложить заходів, щоб побільшити число українських передплатників; матеріальне забезпечення дасть змогу нашим виданням притягти до участи кращі літературні сили, бо поки справа стоїть так як тепер, то прожиток виключно з співробітництва в українських виданнях вимагає часом не абиякої самопожертви й героїзму! Яка б не була наша преса, а все ж у теперішні часи, коли діяльність українських товариств, от як „Просвіти", обмежено до minimum`a, а нових товариств уряд зовсім не дозволяє, — преса українська одна служить виразником громадського життя нашого і як національний прапор, викинутий прилюдно, скликав до себе свідомі українські елементи, роскидані по всій нашій широкій матері-Україні й далеко по-за її межами. Доля цього прапора в руках самого громадянства; хай же воно держить її міцно й непохитно!