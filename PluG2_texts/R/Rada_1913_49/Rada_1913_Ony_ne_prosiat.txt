«Они не просятъ»
«Они не просятъ», казав гр. В. Бобринський з приводу домагань української мови в українській школі; «нехай доведуть, що український народ визнає потребу національного самовизначення», каже з другого зовсім табору професор Погодін. Нехай шановний професор вибачить мені, що я становлю його імья поруч з гр. Бобринським, але мимоволі бачиш деяку аналогію в їх виступах. Звичайно, гр. Бобринський, відомий гастрольор, що разом з не менш відомим А. Савенком обьїздив південь, росповідаючи про утиски, яких зазнає «русскій» народ в Галичині, виходить цілком з инших основ; йому треба тим або иншим шляхом, виправдати ті рублі, звичайно з чужої кишені, які він витрачає на «русскій» народ в Гатчині; д. Погодш стоїть на нашому грунті: це типовий російський інтелігент-ліберал, який, виходячи з ліберальних принціпів, не може не визнавати права кожної нації на національно-культурне самовизначення, а з другого боку, підлягаючи впливу централістичного виховання і «державних» традицій, має потайну надію, що може, справді українському народові зовсім не потрібно, щоб його вважали за «націю»? 
Коли не буде доведено, що укр. народ бажає иншого, що він визнає себе за окремий народ, то можна заспокоїтися і з чистою совістю повести його далі шляхом винародовлення, во славу «Великої Росії», могутністю якої так спокушає російських лібералів і навіть радикалів д, Струве. Коли підносять питання про всякі «свободи», то д. Погодін цілком справедливо не вважає потрібним, щоб йому доводили, що народ визнає потребу тих «свобод», бо зрозуміло, що воля слова, друку, віри, зборів, спілок народові, бо без них неможливий нормальний поступ, неможливе нормальне, людське життя, але коли справа торкається питання національного, волі національного самовизначення, волі національної культури, то на думку д. Погодіна, про потребу цього треба іде робити анкету, треба довести, що народ цього бажає. Чимало вже фактів подано в укр. пресі, щоб довести робленість тих вимог, які становить д. Погодін українській інтелігенції; часом подаються такі факти і в пресі російській, і я хочу звернути увагу таких скептиків, як д. Погодін, на цікаву статтю д. Мих. Могилянського, яку видрукувано в петерб. часопису «День» (5 ч. і У ІЗ р.). В цій статті («Украинская жизнь»), д. Могилянський наводить яскравий на мою думку, факт, який заслуговує на увагу д. Погодіна і тих, що поділяють його думки. Д. Могилянський насамперед підкреслює «поразительное незнаніе», поширене в російському громадянстві, про ті процеси, факти та явища, в яких одбивається національне самовизначення укр. народу; занотовуючи тяжке його становище, він зазначує, що не вважаючи на це, в народі виразно витворюється процес національного самовизначення, що так лякає д. Струве; він наводить цілу низку фактів, і посилається, між иншим, на той одностайний відгук на парлам. боротьбу за український університет у Львові, що викликав колективні привітання укр. парл. союзові у Відні, які обьєднали різні верстви укр. народу, зібрали скілька тисяч підписів, підписів народніх вчителів, селян, робітників, на які озвалися люде, що перебувають по найглухіших кутках України, які, приєднали до себе студентів, учнів всяких шкіл, сливе всіх учнів Каменець-Подільської духовної семинарії, посилається далі на масовий вислов журби, що викликала смерть М. В. Лисенка і, нарешті, наводить поодинокий, але дуже яскравий факт, який свідчить, що укр. справа не чужа селянам-хліборобам: цього літа д. Могилянський повертався з Галичини і випадково зустрівся в вагоні з селянином з одної з українських губерній; з розмови з тим селянином виявилося, що він возив до Галичини двох своїх синів, щоб оддати їх до гімназії (української), бо не бажає, щоб їх «калічили» (його власний вираз) у нас в школі. Хлопців він залишив у Галичині, а сам повертався додому; йому обіцяли, що їх приймуть до І класу гімназії; вони перебуватимуть у «бурсі» де за содержування їх і за науку він має платити 6 руб. за кожного на місяць, себто 120 руб. за обох за 10 місяців; на літо він забере синів додому. Простий селянин хлібороб не шкодує грошових трат, щоб вирятувати своїх дітей од «калічення», щоб дати їм змогу вчитися в укр. школі. Чи виявляється в тому його національна свідомість, нехай дадуть на це відповідь д. Погодін та його однодумці.
 
Черніговєць


