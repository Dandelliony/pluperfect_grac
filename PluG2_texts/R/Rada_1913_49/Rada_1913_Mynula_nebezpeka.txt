Опубліковане вчора офіціяльне повідомлення в справі російсько-австрійських стосунків ніби розганяє трохи ту чорну хмару, що зібралась була над головами громадян у двох сусідніх державах. Як каже згадане повідомлення, оборонні заходи на пограниччі Росії й Австрії більш не потрібні, і Австрія обіцяє зменшити до звичайної норми військо в Галичині, а Росія —роспустити по домівках тих салдат, що вибули службу ще восени, але лишилися й досі у війську.
Погроза війною цим разом неначе пройшла далі, не зачепивши насущних інтересів двох держав. Кажемо —«неначе», бо взагалі за дипломатичною ввічливістю треба раз-у-раз прозирати у справжнє значіння отих солоденьких слів і відповідно до того зменшувати категоричність обіцянок. Адже відомо, що з дипломатів така порода людей, які сміливо можуть промовити про себе словами Самійленка: «слово ж маю на те, щоб ховати думки, якщо зраджують їх мої очі». І безперечно, що за такий короткий час і без видимих «компенсацій» на обидва боки не могли межинародні стосунки так виправитись, щоб уже не бояться ніяких несподіванок на далі. Поки не припинилась війна на Балканському пів-острові, поки не загашено тієї ворожнечі, що тліє поміж європейськими державами, поки не зменшено мілітаристичної гарячки — доти погроза війною все ж таки стоятиме в ближчій чи дальшій перспективі, полохаючи всіх щирих прихильників згоди. Але все таки добре вже те, що погрозу цю одсунуто і цим разом проминуло над нами страхіття братовбивчої різні.

