
Користь од сельсько-господорських курсів.
Прочитавши у 47 ч. «Ради» допис з Полтави про хліборобські курси, які одбулись недавно, я здивувався: чи був дописувач на тих курсах, а коли й був, то чи балакав він з слухачами про те, якого «багато користного почули селяне на полтавських курсах» , як він завіряє у свойому дописові? Мені довелось стрінути 3-х слухачів по за курсами. Роспитую їх про курси, та про те, що вони взнали з них. Кажуть: «ото тільки й взнали добре те, що читав агроном Д —ко, бо говорив вій по нашому, і все було зрозуміло нам з його читання, та ще поняли де що з читання одного лектора, що читав мішаною мовою, а з лекцій инших мало що второпали: де-хто куняв, а де-хто й зовсім спав»… «Чому-ж ви не довели того до відомости упорядників курсів?» — питаю у їх. «Під час курсів не було коли говорить про се, а на опросних листках, яких нам роздали, напишемо» . На другий день я сам пішов на курси. Сидить біля 100 душ молодих селян, старого ні одного не помітив. Розумні обличчя, ясні погляди, але слухають неуважно; чмихають, крутяться на місці, розглядають по стінах, по вікнах, а як хто новий війде в залю—усі озираються і уважно розглядають його. Прислухаюсь до лекції. Лектор читає про культуру цибулі. Мабуть він чув про незадоволення слухачів що до мови, або з власної охоти узявся до такого способу читання говорить по московські, а вимовляє по українському, а де-коли вживає й українських слів. Виходить бридкий жаргон, котрий, на мою думку, може ще гірше заплутать слухача. Однак, слухаю. Лектор навчає, що цибулю (вживає «лукъ») слід садовить на «влажному мъстъ, потому що влага способствуеть лучшему росту ея». Сусіда мій щось черкнув на тому папері, що лежав перед ним. Я питаю його: «Що то значить «влажно»?» «Просторо», каже, —«цибулю слід садовить на просторому місці». Я поясняю йому про те, що «влажно» значить «вохко». З початку, начеб то не повірив, а потім, переконавшись в тому, що я правду кажу, сам здивувався: «Я хоч і записав, та думаю собі: на щоб то воно цибулю слід садовить на просторому місці?» Слухаю далі. Лектор каже, що цибуля «лучше ростет на удобренной землъ». Питаю другого сусіда: «Що то значить „удобренная земля?» — «Добра земля» одповідае. Я знов поясняю й тому, що він не так зрозумів. Сусіда, чуючи попереднє непорозуміння і руки спустив, та й каже мені: «Оце ж ми, мабудь, позаписували багато такого перекрученого! До того ж де-які лектори вживали іносторонні слова». Я зацікавився: «Ану, скажіть мені хоч одно таке іностране слово?»  — «Та от слово «овінь» . Хто його знає, що воно таке значить»... Тут і в мене руки спустились од одчаю, коли я переконався, що «багато користного почули селяне на полтавських курсах» , як завіряє дописувач до «Ради»...
 Отце ж мені довелося почути стільки непорозуміння на протязі 10 —l5 хвилин, яких я просидів на курсах. Чого б я наслухався, коли б довелось прослухать читання цілий місяць?!.. Я звернув увагу мого сусіди на те, що слухачі неуважно слухають лекції, а він каже: «та це вони сьогодні так крутяться та чмихають, а коли б ви подивились підчас читання Д —ка, то всі слухачі сиділи так тихо та недвижимо, що як би муха пролетіла, то й то було б чутно; не слухали, а ковтали кожне слово» ... Жага знаття очевидно була у слухачів, а що вони взнали?! Цікаво було б перевіряти... Л. ті.


