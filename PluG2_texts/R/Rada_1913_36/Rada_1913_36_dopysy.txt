Дописи.
(Од власних кореспондентів).
Журавлівка. (На Поділлю). Місцеве життя. Ще в осени 1911 року селяне подали прохання п. губернаторові про дозвол відкрити товариську крамницю. Минулої тілько осени одержано дозвіл, але й досі про крамницю нема й згадки. 
Про сельсько-господарські товариства, громадські ссипки зерна, та про гуртовий збуток селянського збіжжа в нас і не чули; і більша половина садовини, огородини та иншого добра переходить через десяті руки пауків-скупщиків. Між тим, умови по збуванню всякого збіжжа тут досить сприяючі: за селом вокзал, а в 12 верст, м. Тульчин. Не дуже дивно, що все в нас в первістнім становищі, коли згадати байдужість нашої досить численної, як для села, інтелігенції, якій ї завухом не свербить громадська справа. 
Українська часопись, чи книжка в наших селян — диковина. Тілько один селянин передплачує щє рідну газету. Інтелігенція ж, ще й досі уявляє з себе дикунів, ще рідну мову вважають «непонятним малоросійскім нарєчієм» . 
Українська пісня тут теж занехаяна.
Ромен (на Полтавщині). В січні цього року в с. Пекарях роменські повітові агрономи читали селянам лекції зрозумілою селянською мовою. Це дуже не подобалось одному з земських діячів, союзникові д. Б., який з обуренням росповідав в управі агрономові, що лекції читались древнє-україською мовою і доводив, що це зовсім непотрібно і не зрозуміло для селян. Агроном відповів, що інструктори добре знають, який на них лежить обовязок. Розлютований д. Б. тоді почав лаяти газету „Ромен", яка почала містить статті, українською мовою писані. Дуже цьому панові не подобалися такі „незрозумілі" слова, як: гної і штучні удобренія. Як раз тут був автор тих незрозумілих слів, який відповів: коли ви людина освічена, не розумієте слів того народу, серед котрого живете., чому ж цей темний народ повинен розуміти чужу йому — московську мову? Розлютований д. Б. втік. Але через де-який час зібрав собі подібних членів в управу, де і обмірковував, куди загнати оте гемонське „ї“ з двома крапками. 
Цікаво зазначити наслідки прочитаних лекцій. На другий день після читання лекцій селяне прохали лектора виписати їм часописі на рідній мові і сказати, де можна доставати книжки на рідній мові. Тим же інструкторам доводилось читати лекції і в Чернечій Слободі. Випадково було щось прочитано з календаря-порадника, додатка до „Ріллі". Селянам дуже подобалось і вони стали прохати дати той календарь. Серед инших книжок у селян найшлося дві книжечки Чикаленка, але зачитаних до щенту. Дуже прохали дістать третю, якої вони ніяк не можуть собі добути.
С. Потік, Канівського повіту (на Київщині). Клопоти про школу. Недавно оце одбувся у нас волостний сход, скликаний для вирішення справи з заснуванням в нашому селі школи. Давня це справа, гостра та пекуча справа для місцевих селян. 
Ще вісім років тому назад (у 1905 році), громада почала клопотаться про те, щоб замісць істнуючої у с. Потоці однокласової миністерської школи було одкрито бодай двохкласову земську. 
Та марно все. А село наше велике, мас до 4000 душ жителів, до 1000 душ дітей шкільного віку, з яких має змогу учиться у міністерській школі всього щось душ 100—110. Та і ця школа розщитана на 50 учнів! 
Давала громада і землю під школу, і одночасну грошову допомогу і щорічну субсідію в 274 р. 50 коп. 
Приїзжала після того у Потік комісія, обдивлялась місце, де мала будуватися школа, найшла те місце цілком здатним до свого призначення і, запевнивши громаду, що земська школа у нас буде, поїхала собі. 
Згодом ми довідалися, що наше село визнано непідходящим для будівлі земської школи, бо лежить воно, мовляли, серед сел, які густіше других обсновані школами. Та нам і нашим дітям од того не легче, що ті села мають собі школи... 
В початку 1911 року наша громада знову енергійно взялася за клопоти про школу. Тепер уже клопотались про 4-х класову школу, по типу городських, з ремісничим одділом. Громада постановила дать окрім шматка землі під школу, ще й увесь лишок харчового капіталу, якого у нас було 5.411 карб. 77 к. Та на жаль це прохання було послано не туди, куди належало, і коли воно дісталось до земської управи, то багато часу пройшло. Влітку 1912 року земська управа сповістила громаду, що земство будує тілько 2-х класові школи, а ремісничі одділи одкриває тоді, коли школа уже істнує. Знов сход, приговор, знов послали... Та виявилось, що приговора складено не „по формі", і його повернули назад. А час не жде. 
На останньому оце сході знов вирішалась ця справа. Постановлено, уже „по формі", одвести під земську 2-х класову школу шматок землі і асігнувать 5.000 карб. допомоги на будівлю із лишків харчового капіталу. Знову послано про це приговора до земської управи та до каніво-васильківського зьїзду мирових посередників на розрішення використувать лишки харчового капіталу на будівлю школи. 
Чи пощастить, нарешті, нашому селу мати хоч 2-х класову школу, чи знову може прохання загальмується по різним залежним і незалежним причинам — це питання часу, а поки-що потреба в освіті, принаймні в більшій освіті чим та, яку дає дітям однокласова міністерська школа — почувається кожним селянином дуже гостро. 
На сході було щось коло 400 душ селян і усього між ними найшлося таких, що вміли росписатися на приговорові — 70 душ, а то все темні, безграмотні... Невесела картина...
