Фальшована статистика.
„Вѣстникꙏ Финансовꙏ" поставив собі невдячну мету — довести, що в Росії податковий тягар легший, ніж по всіх инших європейських державах. Статистикою, мовляв якийсь скептик, можна довести все, що забажається, й справді д. Євг. Кун, автор статті „Опытꙏ сравнительнаго изслѣздованія налогового бремени вꙏ Россіи и другихꙏ главнѣйшихꙏ странахꙏ Европы” („В. Ф.“, №№ 3—4 за цей рік), наче доводить, що Росія в порівнянні з иншими європейськими державами являється мало не раєм для людности. Числа, наведені в цій статті, виглядають дуже імпозантно й переконуюче. Довідуємося з них, що в Росії в 1911 р. припадало державних і місцевих податків по 11 р. 23 к. на кожну душу людности, тоді як в Англії припадало 48 р. 54 к., у Франції — 41 р. 66 к, у Германії — 27 р. 38 к., в Австрії — 24 р. 61 к. і в Італії — 23 р. 74 к. Виходить отже, що в Англії податковий тягар більш як учетверо важчий, ніж у Росії, у Франції — майже вчетверо, в Германії — майже втроє, в Австрії — більш як удвоє і в Італії — вдвоє. 
Невже ж, одначе, справа стоїть саме так, як її малює д. Кун у „Вѣстникꙏ‘у Финансовꙏ"? Загальновідомі факти начеб б то суперечать цій іділічичній картині податкових полегкостей у Росії. Одначе, довести фактами помилку д. Куна дуже важко, бо загалом легше пустити між люде яку-небудь брехню, ніж потім спростувати її. Проте, дякуючи щасливому випадкові, нам на цей раз стає в пригоді сам „Вѣстникꙏ Финансовꙏ", який у двох своїх числах за минулий рік (18 — 19) умістив статтю д. Г. Дементьєва „Распредѣленіе государственных доходовꙏ вꙏ Россіи по числу душꙏ населенія”. Данні цеї статті блискуче доводять вигаданність і безпідставність оптимістичних висновків д. Куна. 
Як показав д. Дементьєв, на кожну душу людности Росії в 1911 р. припадало 17 р. 99 к. державних податків. Правда, велика ріжниця між 11 р. 23 к. д. Куна й 17 р. 99 к. д. Дементьєва? Але треба ще взяти на увагу, що в число д. Куна входять і місцеві податки — земські, городські й инші, в сумі 1 р. 86 к. на душу. Коли відкинути це число, то вийде, що сума державних податків у Росії, на думку д. Куна, ще менша — 9 р. 87 коп. Отже проти чисел д. Дементьєва числа д. Куна зменшені мало не вдвоє. Добра статистика! 
Чи можна ж після того йняти віри й иншим числам д. Куна що до чужих держав? На це питання кожен сам легко зможе відповісти. А проте припустимо на хвилину, що не тільки чужоземні, але й російські числа у д. Куна цілком правдиві. Припустимо, що в Росії податковий тягар справді вдвоє-вчетверо легший, ніж по инших європейських державах. Навіть після такого неприродного експерименту ми будемо змушені прийти до дуже сумного висновку що до податкової системи в Росії. 
Перш за все треба порівняти пересічний річний дохід, що припадає на кожну душу людности в Росії й по инших державах. Цей дохід в Англії виносить 273 карб., у Франції — 233 карб., у Германії — 184 карб., в Австрії — 127 карб., в Італії — 104 карб. і в Росії — 63 карб. Очевидно, що легше віддати казні 48 р. 54 коп з 273 карб., ніж 11 р. 23 к або й 19 р. 85 к. з 63 карб. У першім випадку податки становитимуть тільки 18 проц. річного прибутку кожної людини, а в останнім — більше 31 процента. Ще з більшою яскравістю виступить ріжниця між російськими й чужоземними податками, коли вичислимо, що з кожного заробленого карбованця людність платить податків у Росії 30 коп, в Італії 20 коп. у Франції 15 коп. і в Англії 10 коп. 
Нарешті, велике значіння має й поділ податків між окремими верствами людности, а також поділ податків на місцеві й державні. З цього боку навіть данні д. Куна малюють далеко невтішну для Росії картину, у нас посередні („косвенные“) податки відограють головну ролю в податковім бюджеті кожної людини, досягаючи 5O і більше процентів усіх податків, тоді як по чужих державах на посередні податки припадає від 10 до 20 проц. усіх податків. А що вага посередніх податків падає переважно на робочі класи людности, то ясно, де податковий тягар важчий — у нас чи за кордоном. Знов-таки, на місцеві податки у нас припадає яка-небудь восьма частина всіх податків, тоді як по чужих державах місцеві податки беруть часом більше 30 проц. усіх податків (напр., в Англії). А що для людности далеко вигідніше платити місцеві податки, які здебільшого йдуть на задовольнення місцевих культурних потреб, то ріжниця між російською й закордонною податковими системами знов-таки буде не на нашу користь. 
Після сказаного доводиться признати, що „Вѣстникꙏ Финансовꙏ“ невчасно виступив з реабілітацією нашої податкової системи. Навіть у світлі данних д. Куна наш податковий тягар показується далеко тяжчим проти європейського. А що ці числа ще в великій мірі й зфальшовані, то ця „реабілітація” зоставляє зовсім комичне вражіння.
