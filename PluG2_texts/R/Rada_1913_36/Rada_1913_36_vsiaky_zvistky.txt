Всякі звістки.
Трус в маєтку Потоцького. В маєтку графа І. Потоцького, за три верстви од станції Шепетівка, волинської губернії, на цих днях був трус. „Охотничій замокъ вночі оточили двісті козаків. Жандармскі та поліцейські чини обглядали всі кімнати, підвали то-що. Трус був звечора аж до ранку. Не знайшли нічого.
Новий журнал. В цьому місяці у Харькові почне виходити новий журнал „Другъ Искусства.
Аматорський гурток. На станції Полтава південно-західних залізниць із місцевих залізно-дорожних служащих улаштувався український аматорский гурток. У виставах діяльну участь приймають їх жінки і дочки. 
І часто в неділю та в свята тут одбуваються вистави. В антрактах грає оркестр залізнодорожників. Цей гурток дуже подобається полтавцям.
Турботи селян. По селах та містечках Полтавщини всі хлібороби дуже стурбовані тим, що немає снігу, а морози дуже люті. Бояться, що через це можуть загинути озимі хліба.
Сап. В містечку Лисій Горі, єлисаветградського повіту, помер земський лікарь Карабинович, 49 років. Він заразився сапом. Прослужив у земстві 18 років.
Жертви на повітряний флот. По власній ініціативі мировий посередник 2-го участку, бердичівського повіту, І. П. Поляничевський, зібрав у межах свого участку на повітряний флот — 732 карб. 20 коп. Гроші жертвували як поодинокі особи, так і волосні сходи — по приговорах. Всі жертви цими днями одіслано в Петербург.
