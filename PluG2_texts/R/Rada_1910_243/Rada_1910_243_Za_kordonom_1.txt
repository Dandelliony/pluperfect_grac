За кордоном. 
Останні дні Абдул-Гамида.
В „Frankf. Zeit.“ сповіщають з Костянтинополя, що Абдул-Гамид доживає свої останні дні. Вживає Абдул-Гамид тепер тільки ріденьку страву і ледве ходить по хаті, нічого він вже не чує, та й нічого вже не цікавить його.

Доля португальських єзуїтів.
Угорські газети пишуть, що один з самих великих угорських поміщиків, дуже багатий князь Естергазі, дозволив жити єзуїтам в своїх маєтках. Він дозволив їм вибудувати в одному з цих маєтків манастирь і розводити там садки. Потім, як знайдуться вільні парафії в 83 маєтках Естергазі, туди будуть призначати єзуїтів на посади священиків, а поки що вони будуть вчитись угорської мови.

Чума в Англії.
Завезена щурами з одного парахода з зерном з Одеси, чума в Суффільському графстві вихопила вже чотирі душі. В усьому графстві йде тепер велика війна з щурами і їх там винищують не менше 10.000 штук. До цього часу піймано не менше ЗО зачумлених щурів. Цікаво, що навіть скілька котів, зайців та кроликів було зачумлених. В де-яких місцях всі люде —і старі і малі—винищують щурів. Англія не знає чуми з 1664 —1665 років. Яка сильна чума тоді була в Англії, можна собі уявити з того, що в одному Лондоні померло від неї з 22 августа до 26 сентября 1665 року 38.195 душ. Вмірали такі, що були вже слабі раніш на чуму і думали, що вони вже застраховані від неї. Помірали могильщики тоді, як везли на цвинтарь фуру з трунами. Було так, що один могильщик віз скілька трун на своїй фурі, але раптово захворів, впав на вулиці і-тут же помер. Коні його з трунами пішли далі; на розі вулиці підвода перекинулась, труни повилітали з неї, а з них мерці попадали на дорогу. І так лежали довгий час, бо нікому було їх забрати звідтіль. Народ розбігався геть з Лондону. Це був єдиний рятунок від страшної пошести чуми.

