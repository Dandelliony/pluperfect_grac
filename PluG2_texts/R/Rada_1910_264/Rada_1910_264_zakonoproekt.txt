Законопроект про найом торгових служащих.

Після довгих митарств, неминучих у нас для всяких законопроектів, а тим паче для робітничих, законопроект міністерства торговлі і промисловости про найом торгових служащих дійшов до Державної Думи.

Коли не рахувати статтів X т. ч. І. про „личннй наемъ“ та де-яких статтів „Торгового уставу" про найом прикащиків, сучасне російське законодавство не знає спеціальних норм, котрі юридично регулювали б становище величезної маси торгових служащих.

Ще в 1897 р. після перепису було в Росії і на Україні ось скілько торгових служащих: 
                                                                                                                                                 В тім числі менше 15 років.
	Чол.	Жінок 	Чол.	Жінок 
в Росії	165.441	7 682	19.669	597
на Україні	17.141	1.722	2.466	153

Від перепису минуло майже 14 років, міська людність виявила колосальний зріст в Росії, надзвичайно розвинулась торговля, а з нею разом збільшилося і торгових служащих. Одначе й досі, не зважаючи на все це, сотні тисячів торгових служащих і особливо дітей лишаються по за межами права, без всякого захисту.
 
Вироблені „Особымъ Совѣщаніемъ»" при міністерстві торговлі і промисловости  „правила" про найом торгових служащих (Торгово-Промислова газета № 244 1910 р.) мають на оці заповнити цю законодавчу прогалину, поставити торгових служащих під захист закону.
 
Яка ж вартість цього закону для робітництва?

Перш за все „правила" визнають для договора обовязковою писану форму, однаково, чи то буде писана умова, чи ж тільки рощотна книжка. Безперечно це має чимале значіння для робітництва, для судової оборони його договорних прав, котрим писана форма дає точну формуловку. 

Але користь од цієї норми через неповноту правил може бути значно зменшена. Так, не бачимо ми обовязкової копії рощотної книжки для підприємця, що ставить робітника коли б він загубив свою книжку, в безправне становище при обороні своїх прав. 
Ще гірше стоїть справа з охороною праці і життя торгових служащих. 

Правила забороняють наймати дітей, молодших 12 років, в торгові підприємства; що до инших груп дітей (од 12 до 14 р.), котрим західно-європейське законодавство теж забороняє працю в торгових підприємствах, правила ставлять їх в однакове становище з підлітками і дорослими; цеб-то і для їх нормою робочого дня вважають 12-ти годинний. 

Надзвичайно орігінально ставлять правила охорону життя і здоровля робітників. Так, вони наказують, щоб помешкання торгового підприємства було цілком безпечне для здоровля і життя служащого, щоб в ньому були прилади, котрі б захищали життя і здоровля робітника. Але всі ці накази закону мають не юридичний, а... моральний характер. Захоче підприємець, виконає, а не захоче, то пустить робітника калікою-жебраком. Тільки тоді він буде одповідати, коли всі вищезазначені обов'язки буде уміщено в писаний договор. Ну, а який підприємець з доброї волі буде збільшувати свої обов'язки, що до своїх робітників. 

Так само орігінально регулює законопроект і справу про кватирю для тих торгових служащих, котрі мають її од хазяїна. 
Правда, правила встановлюють для підприємця обов'язок платити служащому його жалування під час хвороби—постійному не довше одного місяця, не постійному служащому —не довше одного тижня. Ще більш чужу нашому робітничому законодавству норму заводять „правила" для служащих-жінок, а саме, підприємець повинен служащим-жінкам давати одпуск під час родин не менше, ніж на 4 тижні «съ сохраненіемъ содержанія». Це - безперечний плюс, котрого, одначе, не треба ставити дуже високо, коли порівняти його з тим, що дає жінкам робітниче законодавство західно-європейських країн. 

Але знову, на моральному ґрунті будують правила дуже важний обов'язок підприємця — обов'язок давати лікарську допомогу і ліки тим служащим, котрі користуються кватирою і харчами хазяїна. 

Не виконання як цих, так і вищезазначених „моральних" наказів закона дає служащому тільки одно прав — право вимагати знищення договору. 

Коли ж до характеристики нового робітничого законопроекту ми додамо ще й те, що він не установлює ніяких окремих органів для догляду за виконанням нових правил, —ми повинні будемо визнати, що практика життя, та ще й практика російська, зведе й без того невелику користь від нового закону до мінімума, а хиби його, хиби доволі численні, збільшить до максімума. 
Але законопроект, хоч би і міністерства, ще не закон. Щоб стати законом, він мусить зазнати „рабочелюбія“ 3-ої Думи. Весь лібералізм його буде винищено, все реакційне буде збільшено. 

Мик. П.
