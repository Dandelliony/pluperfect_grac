Украінський стиль.

Полтавське земство одно з усих українських земств дбає про те, щоб зберегти, підтримати, розвивати та поліпшати те, що маємо доброго та особливого в місцевій українській культурі. Його заходами одчинено в Миргороді школу-майстерню гончарних виробів, де і навчаються і поліпшують місцеві вироби з глини та вчаться богатої української орнаментики; воно має ткацькі школи; упоряжае вистави місцевих селянських виробів; влаштовує продаж тих виробів; на решті, поставило у Полтаві будинок земства суто-українського стилю, що виразно відбився, як з поверху, так і в середині будинку. То робота архитектора Кричевського та маляра-художника Васильківського. Прихильність полтавців до рідної старовини, культури та побуту звернула царську увагу підчас пробування царя в Полтаві з приводу святкування минулого року перемоги над шведами під Полтавою. Царь довго любувався будинком і похвалив заходи полтавців. Тепер, як уже повідомлялося в „Раді", полтавці становитимуть пам'ятника на тому місці, де царь розмовляв з селянами і той памятник знову таки буде українського стилю, а „Рідний Край" радить полтавському земству додержувати такого саме стилю, будуючи школи по селах та що це особливо важливо тепер коли заводиться загальна освіта і будуватиметься багато шкіл. На цю останню думку мені й хотілося-б звернути увагу, та не тільки полтавського, а й усих наших українських земств, а так саме й тих панів або й селян чи батюшок, що становлять у себе школи.
Коли вже бажано мати в українському стилі один пам'ятник, що дуже не багато його людей бачитимуть, то школи такого стилю, з отими нашими ганочками, віконницями, горобчиками та иншими оздобами, далеко ще потрібніщі, ще важливіщі. Дуже вже ми якось „тверезі", дуже нехтуємо красою і не вміємо вжити її там, де вона непомітно, але постійно, мимоволі робила-б свій добрий вплив на народні маси.
Завсіди та твердо слід пам'ятати, що не хлібом самим повинна жити людина, що ота гонитва за хлібом і так уже призводить наших людей до напівзвірячого істнування. Усе прекрасне, гарне, чим колись пишалося українське життя, що тішило серце та м'якшило вдачу, геть щезає з життя (гарні пісні, прекрасне убрання, окраси житя в середині й з надвору) й нічого нема натомісць, що добре впливало б на душу людини; люде черствіють, дичавіють.
А цей добрий шляхетний вплив тепер ще потрібніший, віж було колись, бо боротьба за істнування, що побільшується що-днини, підсилює та розвиває самі звірячі інстінкти.
Ми добре бачимо це на багатьох прикладах, що подає газетна хроніка, і міська й сільська. Занадто тяжкі ті явища роспусти, здичавіння, що ми там що-дня стріваємо. А тут ще страшенно лихі обставини сучасного життя. Оті тяжкі кари, в'язниці, казарма, фабрика, це все фактори одного гатунку, тяжкого, лихого, що убиває людину та будить в людині звіря. І голо, одверто стає перед очима те, століття назад порождене „Homo homini lupus est", примушуючи мимоволі звірити в нього і вбиваючи віру й завзяття чистих шляхетних душ. Підтримайте ж в людях усим, чим можете, його людяне я, воскресіть йому забуте, минуле, та добре й ясне, та ще й рідне. Це великий та забутий фактор! Полтавське земство добре робить, ідіть і ви його слідом.
Звертаємось до всіх, хто має добру думку. Пожалійте душу людини, на неї киньте увагу вашу; бо вона гине, бо все в їй потоптане, що було рідного, милого, що тішило, бадьорило, життя їй давало й од бридоти одвертало.
Д. Пісочинець.