ДОПИСИ.
(Од власн. кореспондентів).
С. ТО МАЧ, звенигородського повіту (на Київщині). Пошесть. Душогубство. У нас у селі лютує якась пошесть. Кожен день та й єсть мрець. Мруть дуже скоро. Як заболіє, то через годин 20 і умірає. Буває так, що чоловік косе просо у день, приходе додому, або в полі заслабне, а вранці вже і Богові душу віддав. Лікарь один на цілу волость. Тільки спасибі фершалові, який поблизу живе в селі Водяній, єсть якась порада і запомога людям. Ходе він по селах, а без фершала хто його зна, щоб і було, бо лікарня за 10 верстов. 
Оце вночі на 10 августа у нас син убив батька. Це був пьяниця великий. Звали його Захарко Кавун. У його є один син і кілька дочок. Мав він п'ять десятин поля, які були все в посесії. А оце якось син не дав віддать у посесію і засіяв сам, а батько готове забірав. На цей раз знов хотів узять, але син не дав. Тоді він узяв сокиру і каже синові: „дай, а то зарубаю". А син видер сокиру і зарубав батька.
Г. ВАСИЛЬКІВ. (На Київщині). Спектаклі. Аматорські українські спектаклі по селах та хуторах заохотили й наших любителів розпочати й собі вистави, та тільки не в хаті, чи клуні, як це робиться по селах, а в „справжньому театрі" народаього дому. Охочі до вистав залюбки стали гуртоватись, ще років зо 2 тому, під режісурою д. К—ва. Гадали й собі з чистого прибутку од вистав увірвати яку копійчину на монумент Т. Шевченкові. Цю думку умисне підтримував д. К —в і наші аматори дали кілька вистав, але завше так виходило, по рахункам коштів у д. К—ва, що чистого прибутку не зоставалось. Тільки в февралі цього року аматори категорично заявили своїм керманичам, що неодмінно треба одіслати від прибутку вистави „Нечиста Сила" 3 карб. на вищезгаданий монумент, бо в противному разі відкажуться взяти участь в виставі „Нещасне Кохання”, що мало йти на другий день. Так і зробили, як сказали.
Після такої пригоди вистави припинились і тільки оце знову пани аматори почали братись за вистави, та вже своїми силами, без допомоги „знавців—актьорів". Насилу роздобули дозвіл на виставу 24 іюля—„Пошились у дурні" М. Кропивницького. Публіка, що була на виставі, зосталась вдоволена. Після цього мали поставити „Панну Штукарку" А. Володського, та наше начальство не згоджується дати дозвіл без „цензурованного" примірника. Думку про „Панну Штукарку залишили і натомість прохали на „Суєту“ та „Житейське море", Карпенка-Карого, та тут заявили, що таких пьєс не можна дозволити ні в якім разі, бо їх нема в каталогові. Через це все збіраються заснувати офіціяльно затвержений „Український гурток аматорів”.
С. ЖОВНИ, золотоношського повіту (на Полтавщині). Переселенці. Той рік з села Жовнів виїхало на Кавказ три семьї шукати землі. Блукали вони по Кавказу скілька часу, але доброго нічого не бачили. Місцями, як не лиха земля, то дуже велика спека, або пошесті дуже прихильні до всякого приїзжого. Під кінець свого блукання вони заарендували землю у їдного бека в шемахіньському повіті, бакинської губернії, за шостину, (це-б то шостину від врожаю). З початку цього року до їх приїхало ще дві семьї і, попрацювавши це літо, вони мають дуже гарний врожай хлопчатника, динь, кавунів, картоплі та иншого овочу; що ж до хліба, то він не дуже вродив: десятина дала пудів 100—125; цьому причина та,—що не вміють з першого разу порати чужої землі. Але ж й цим полтавці дуже задоволені, бо навчившись хазяювати по тутешньому, мають надію дуже гарно обжитись і мати свою маєтність.
Сл. ІВАНІВНА, харьківського повіту. Місцеве життя. Слобода Іванівка щільно прилягає до самого Харькова. Проте тут народ зовсім темний. Станеться кому якесь нещастя, трапиться занедужати, то поперед оббігають всіх ворожок, шептух, знахурів то що, і аж тоді вже, як бачуть, що не переливки, вдаються до лікаря. Живе на Іванівці більш майстеровий люд, що знаходить собі роботу на південній залізниці та в городі. Це в значній більшости—зайди з сусідніх губерній, та й з усяких повітів самої Харьківщини, що вже заломили свою говірку на московський лад.
Де-хто зїх зумів розжитись досить заміжненько, так що навіть придбав своє власне обійстя. А в хазяйстві має корову, телятко й ин. худобу.
Та що іванівці такі темні, то власне нічого й дивуватись. Освіту здобуває місцева дітвора здебільшого, а раніше ж—виключно в церковній школі, де навчає о. діякон. І буває тепер так, що хлопчина, проходивши до школи 3—4 зіми, мало що й знає. А платиться за навчання в церковній школі 10 карбованців за зіму од школяра. Зрідка хіба котромусь батькові прийде добра думка оддати свою дитину в городську школу, яких тут же зовсім поблизу є кільки. Але от з осени вже не прийматимуть дітвори з пригородів у городські школи, бо й своїх ніде містити. Єсть на Іванівці земська двохкласова школа, та досі до неї чогось не дуже була протоптана стежка. 
Розумної розваги у себе Іванівці ніякої не мають. Молодь то бігає в город у театри то що, а старі хіба коли-не-коли зійдуться на церковну бесіду. Думка була влаштувати на Іванівці якісь путящі народні витання, та немає тут підходящої хатини, де б це можна було робити. Добре було б, як би одпускали для цього церковну школу. 
Останніми часами залякує Іванівців холєра. Тут було одно холєрне слабування,—на карасиновому складі т-ва Нобель занедужав був робочий. Тепер місцеві люде багато балачок мають про люту пошесть. Одні неймовірно слухаються всяких порад, як треба берегтися од холєри, і підтримують відому казку, що холєру тільки вигадали, а справді її нема, і то просто труять темний народ.
Люде так наполошеяі холєрою, що підчас звичайного похорону бояться виткнутися за ворота. І з таким жахом вони балакають про холєру, що аж на виду міняються. 
Худоба тут од самої весни й не перестає слабіти на ящур. Іванівці гоять її своїми ліками, і бідна худоба тільки мучиться. У де-кого то так без перестану й слабіє, а в де кого то наче оце підчуня, а там і знов занедужа. Шукати ветеринарної поради якось нікому і в голову не приходить. Тепер тішать себе тим, що швидко вже захолодає, то пошесть і сама зникне.