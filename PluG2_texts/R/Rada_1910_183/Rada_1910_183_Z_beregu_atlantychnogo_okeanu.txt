З берегу Атлантичного океану.

Поважно котяться широкі могутні хвилі океану, перекидаються через чорні камьяні скелі, бьються об стіни, миють їх, руйнують твердий камінь. Куди оком глянеш простяглося море, й грається в проміннях сонця, міниться зелено-блакитними колірами. А по над ним перекинулось блакитно чисте небо з прозорими хмарами. В далечині чорніють острови, один простягся довгою чорною смугою, другий маленький ледве виступає серед безкрайого простору. Але очі деяких французів з запалом зупиняються на цій невеличкій чорній землі: там в невеличкому форті Наполеон I перебув останню ніч на французькій землі, їдучи в далеку останню подорож на Св. Елену. Які то думки хвилювали велитня, що в останнє поглядав на чудове побережжя „de la douce France!" На південь біліє пляж (мілина) людного купального міста. Там на безмежному пляжу грають в лаунтеніс і крокет, що-вечера горять огні, музика грає, чужинці й французи катаються на моторах, гуляють панни в роскішних убраннях. Але тут в невеличкому рибальському селі серед чорних скель, жовтих камьяних стін нема панів—нема музики.
Це село невеличке, коло 2000 душ в йому живе, але має воно почту й телеграф, телефон сполучає його з Парижем. Є скільки крамничок з кавою, цукром, папером, картками. Усе можна купить. Є церква старовинна з XI в. Инколи до Ангулена завертають мандровані актери. Тоді на площі біля церкви напинають велику ятку, а замісць афиш по вулицях ходить один з актерів й страшенно завзято бубнить на барабані, і всі знають, що о девятій годині вечора гратимуть, або драму, або кумедію. Драми завше з убивствами й доводять публику до плачу. Тоді про актерів кажуть в гостинниці за обідом „O vl’a ceux là qui travailleut bien!“
Навкруги села поля з пшеницею, з виноградом й люцерною. Між полями довгі солоні болота, оброблені за для здобутку солі—перекопані довгими каналами, по краях каналів осідає біла блескуча сіль. Між каналом на солончаковому ґрунті ростуть високі шерсткі трави, на яких пасуться великі корови. Скрізь стоять сараї, де ховають сіль; їх червоні черепьяні верхи гарно виділяються серед зелених та золотих ланів. Літом прості люде наймають свої хати дачникам, самі перебираючись в повітки й сараї. Море, поле, соляні болота дають засоби жителям села, і працюючи так завзято, як працюють тільки західні люде, вони мають й хліб й рибу й вино. Усі діти ходять до школи; газети продають так жваво, що як спізнишся, то й не захопиш жадного №. А в неділю, як поодягаються чистенько усі рибалки й рибачки, наче пани розгулюють собі в чудовому парку, між селом та вокзалом. Усі кремезні, чорноокі молоді хлопці дуже схожі на наших українських парубків.
Але найкраща краса цього села —то море, що обмиває, з західного боку й хлюпощиться коло його чорних та жовтих скель.
Тут тихо, самітно й тільки величний океан виграє хвилями, а на високому березі шумлять жита й пшениці, співають по над ланами жайворонки. Тут надзвичайна симфонія в єднанні цього веселого співу з грізним рокотом хвиль. Дивишся, слухаєш й наче ніколи б не надивився, не наслухався...
Але чудове вражіння робить той же беріг підчас одливу: там де години дві тому плескалися хвилі й ховали в собі якісь таємничі безодні— тепер голісенька земля вкрита незчисленими ракушками, колії возів визначаються по дні могутнього океану й сам він величний чудовий зник на пів-верстви й виблискує геть геть поза скелями. Й стоять голі чорні величезні камінюки, сумують за хвилею ласкавою, простяглися чорні вьялі водорослі, де-не-де здихає прозора медуза, розпластавшись на сирому піску, поспішають зелені й жовті краби до моря. Скелі наче заворожені стоять в задумі сухі й самітні.
Тим часом з села виходять купками й один за одним рибалки й рибачки, усі в брилях на голові, в морських черевиках, жінки в шальварах. В руках у їх молотки й залізні кирки, великі торби за спинами, у де кого кошики в руках. Ідуть і старі й молоді, а скоро за ними приїздять вози забірать здобич. То час роботи, час заробітку, з якого користується й живе усе село, бо поля й лани належать тільки богатирям, які жнуть жатками й мають найкращі будинки на селі.
А море — воно за для усіх. Тільки мати кирку та молот й матимеш здобуток. Ця здобич—то устриці, найкращі устриці Західної Франції. Міцно сидять вони між камінням, тільки добрим ударом можна одбити їх з каменю, де вони, закрившись після одливу, сидять мало примітні. Але рибалки не проминуть жадной, стукають їх молоточки, наповнюються торби й спорожняються коло воза та й знов наповнюються. Аж чудно, де воно береться що дня стільки однакової ракушки. Старі люде росказують, що колись зовсім не водилося на цему березі устриць. Але 80 літ тому плив карабель з Португалії повним повний живих устриць й корабель розбито було бурею об скелі й затонув увесь корабель, а живий груз його прибився до скелі і намножився й забагатіло село. Тепер, продаючи устриць по сусідніх базарах, добрий рибалка заробляє не меньш 30 фр. за тиждень. Маленьких устриць спродують в устричні парки, де їх підгодовують і держать в сажалках. Більш усього скуповують англичане, та й тут недалечко є парки устричні. Кохаються тут люде в цьому промислі так, що навіть старі 80 літні баби приходять з торбою хоч трохи понабивати устриць.
Та й не коло самих устриць захожуються тут люде. Ось вони ходять з невеличками сітками і там, де вода неглибоко ще держиться між камнями, вони запускають сітку й виловлюють круглих крабів, маленьких вусатих креветок; ці чудні звірятка під час одливу ховаються під невеличке каміння й воно так забавно їх вишукувати, що цією роботою бавляться й пишні пані, що приїздять на одпочинок в сусідні курорти. Начепивши якогось кумедного бриля на волосся, переодягнувшись по турецьки в шальвари, ходять вони від каміня до каміня, стукають, запускають сітки й розжеврівшися роз'ясняють нам, що ці креветки це ласа закуска, а шукать їх дуже здорово „c’est une boune fatigre“. Скоса поглядають на ці панські забавки прості рибалки й далі далеко до самого моря йдуть шукати свою здобич.
Окрім устриць, крабів та креветок чимало риби зостається й в морських коморах між камнями і в холодочку між камінням. Ондечки йде чоловік з великим дерев'яним окованим дрюком в одній руці і залізною наче шаблюкою. Його праця важка: він вишукує велику довгу рибу „caugre“, треба ломакою підіймати важке каміння й як висклизне звідти caugre зразу вбивати його гострим залізом. Усім багате море, усе воно дає людям на їжу, на заробіток й кохаються в йому люде...
Але непомітно минає час за роботою й вертається знов море. Вози повнісенькі устриць помалу рушають в дорогу, вертаються баби з торбами й знов по вузьких висланих камнем вулицях села стукотять дерев'яні сабо; хвиля за хвилею ближче підходить океан, знову прозорі хвилі ласкаво обіймають чорні скелі й плещуться веселі. Знов чистою водою вкриваються й камні, й пісок й ракушки, знов повернулася до берега краса могутніх прозорих хвиль з білою піною, що набігають під самі стіни, між стовпами розмитого ними каміння. З далечини виступають паруса зелені, червоні, й гойдаються в прозорому повітрі,—то рибальські човни вертаються з далекої ловлі й заразом з приливом прибувають у невеличку гавань. Тут завше людно, весело, нап'ято скільки куренів. Там ховаючись від спеки молоденькі гарненькі жінки рибалок і хлопці сидять купками і весело цокочуть: скоро працюють їх руки ножами, вони обчищають ракушки устриць від камнів й скидають в кошики на продаж. Коло цеї мальовничої гавані завше бува примоститься який заїзжий маляр й перемальовує й сине море й жовті скелі, струнких рибалок з червоними поясами в синих штанях й гарненькі човни. Дарма, що навколо смердить гнилою рибою й вустрицями—це місцевий клуб, куди приносяться усі новинки з села, привозять новину й з міста. Сюди заходять й місцеві таможенні офицери й залицяються до чорнооких веселих рибачок. А хвилі весело набігають на усипананний білими ракушками беріг. А старі рибалки прислухаються до хвиль, до вітру й суворо проказують, дивлячись в без межну далечінь моря: здається завтра вітер буде з-над берега, повинні угрі добре ловитись". 
Усе життя, уся робота в залежности від моря, вітру.
Як сміється воно чудове, яскраве, наче ласкаве— сміються й рибалки, готують мережі, наставляють весело щогли. Як підіймуться хвилі, загуде вітер, а хвилі мов скажені почнуть битися об скелі, мов лютуючи й проти скель й гавані й людей. Тоді темніють обличчя в рибалок, з неспокоєм поглядають вони в далечінь, вижидаючи човнів з своїми рідними, й не цокочуть радісно рибалки в курінях. Але тепер чудово тихо на морі, підходить воно по троху до берегу, а з берега сміються йому білі будівлі села, високі копиці сіна на полі, витає його легенька пісня жайворонка. А вночі, як зійде місяць та обсипле сріблом рівний поверх води, та замигтять здалека високі маяки серед хвиль—то така опанує краса, що навіть старі рибалки після вечері виходять на беріг та лягаючи на траві високо над океаном, тихо дивляться та потягаючи з люльки, усміхаються до нас та й кажуть: „бачите яке рівне тихе море, мов тобі копійка!" (Comme un sous!) І помалу росходяться додому, бо завтра рано буде одлив, а робота не жде! Не ждуть усі ці риби, раки, усілякі ракушки, восьминоги, морські павуки, якими годуються тут і бідні й багаті. 
С. Русова.