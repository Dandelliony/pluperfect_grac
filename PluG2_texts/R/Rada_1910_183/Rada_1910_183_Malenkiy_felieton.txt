Маленький фельєтон
Як пан Перерепенко перестав бути українцем.
Почесний член „товариства боротьби з жидівським патинком”, Тарас Іванович Перерепенко, помолившись на ніч Господеві, лагодився відпочивати. До речі: читач, запевне, вже догадався, що річ мовиться ні про кого, як про нащадка того славнозвісного миргородського громадянина, перед душевними гідностями котрого сам великий Микола Гоголь побожно вклонявся. „Алеж, прошу,— бачу вже єхидну посмішку завжди незадоволеного чатача,— наскільки відомо, у Івана Івановича”... Знаю, знаю, що Іван Перерепенко й умер старим бурлакою, але не треба забувати, що він був людиною вельми доброю й делікатною і тому, не зважаючи на свої суворі прінціпи й надзвичайну моральність і богобоязливість, не забороняв своїй покоївці мати дітей, схожих на пана. Вони цілою зграєю бігали по панському дворищу (див., хто не йме віри, у Гоголя, т. I-й). Один з безштаньків, найменшенький, навіть припав панові до душі, і коли решта пішли з Миргорода на панський хутір свині пасти, то цей лишився в горницях. Сам пан завзявся вивчити його делікатним манерам, читати й писати; за підручника йому був добрий ремінний канчук, зроблений на-диво сивим лимарем Супонею.
Хлопець вдався на прочуд слухняний і спритний, а що вже делікатний та чемний, то нема що й казати,—як соромлива дівчина. Лихі люде базікали, що не дарма у хлопця панська вдача, що навіть обличчям він скидається на пана, але ж знову ж таки мушу рішуче засвідчити, що за перше треба дякувати тільки самому ремінному канчукові й ні трішечки Іванові Івановичу; а що до схожости в обличчях, то—не розумію—чому дивуватись: адже ж мати Тарасикова значну частину свого життя перебувала в панських горницях в „созерцаніи”, мовляв, пана.
Зробившись спадщиком свого благодітеля і перевівши все на гроші, Тарас Іванович перебрався до Київа і з головою пірнув у громадські справи. Щастя усміхнулося до нього, і ми отсе застаємо його вже популярним діячем, поважним громадянином і почесним членом такої значної в нашім місті культурної інституції, як „т-во боротьби з жидівським патинком”,
Але й на сонці трапляються плями. І в Тараса Івановича були хиби, та ще й не малі: він любив малоросійський борщ, ковбасу, вареники, галушки і навіть був не від того, щоб випити за обідом чарку горілки. Видимо, мати не догляділа таки як слід дитини... Само собою такий безсумнівний нахил до україноманії не уникнув очей голови вищезгаданого товариства, прозорливого києвлянинського Авакума, і він часто-густо лагідно вичитував нашому героєві: 
— Матері вашій лисий чорт!..
— Пху! пху!—з огидою відпльовувався Тарас Іванович,—ой буде вам, на тім світі за ваш богомерзкяй язик. 
— Що?— витріщав на нього баньки шановний публіцист. — До того світу далеко, а ви глядіть, щоб вам на цім не зазнати лиха за ваш сепаратизм. 
— Що ви, що ви! Господь з вами!— махав руками Тарас Іванович, пополотнівши.—І таке скаже, не при хаті згадуючи. Де ви побачили той сепаратизм?
— Я, голубе, все бачу, бачу й те, чого навіть нема. Хм... де... А кого звуть Тарасом, га? Хіба російський патріот дозволив би охрестити себе таким революційним ім'ям? Дозволив би, я вас питаю?
— Та я-ж що? Хіба я... коли що, то можна...
— Ну-ну, годі! А хто їсть що-дня малоросійський борщ, га?.. Хе-хе-хе, ви гадаєте собі, що я не знаю? А ковбасу?.. Після цього єдиний крок і до самостійної України, ви це розумієте? Щастя маєте, що, крім вас, матеріялу доволі, а то... 
„Добре,— думав собі Тарас Іванович,—що не довідався про вкраїнські книжки та про газету. Загинув-би ні за понюх табаки". 
А він таки читав, хоч і вважав це за якусь незрозумілу хворобу. 
Ото-ж і сьогодні: позачинявши вікониці й зап'явши вікна пальтом і батьківською відомою бекешою, він гукнув Горпину, свою куховарку. 
— Чого вам?— незадоволено прохрипіла, ввійшовши до кімнати, заспана Горпина. 
— Як—чого? Ти не знаєш? Скидай чоботи. 
Горпина, не поспішаючись, сцупила один чобіт і вхопилась за другий. 
— Де це ви штани так закаляли? 
— Пху! пху!.. Скільки вже разів говорив тобі не вживати при мені таких богомерзських слів! Ой, буде тобі на тім світі...
— За віщо?.. Штани, кажу, де зак...
— Цить, говорю!— гукнув розгніваний пан, але, опам'ятавшись, лагідненько додав,— вибач... але-ж сором говорити такі слова. 
Горпина здивовано глянула на пана, почухала під рукою і, сцупивши другого чобота, одійшла на бік. 
Пан роздягся й ліг, а вона стала в ногах і почала чухати йому п'яти (за це одержувала карбованцем на місяць більш). Тарас Іванович витяг з-під подушки номер газети „Вставай, ледачий!" скривився на мить, побачивши в титулі 13-те число, обминув з огидою оповістки „606“ і „двоє штанів за 3 руб. 95 коп.", вилаяв сто п'ятдесят дев'ятий раз гидючу мову шановної газети і почав читати маленький фельєтон „Партійна етіка"... Читав у-голос, щоб Горпина не заснула за роботою. 
Десь за шафою цвірчав набридливий цвіркун, тхнуло горілою оливою від лямпадки; блимала свічка, й Горпина клювала носом, дрімаючи.
„Двері було замкнено на ключ, — читав Тарас Іванович,— Кулаков з розгону вдарив плечем, і вони одчинилися на-обидві половинки. У спочивальні було темно, але він бачив гаразд, що у вікно вискочив”... 
— Пху! пху! —аж підскочив на ліжкові Тарас Іванович, а Горпина з ляку опинилася біля дверей. — Це... це... я не знаю... якесь паскудство! 
Забувши навіть, що босий, він став на підлогу й випростався. Очі йому палали гнівом, руки на шматки подерли газету. Горпина ніколи не бачила пана таким: вона кулею вилетіла з кімнати, певна, що мабуть ненароком, дрімаючи, відіпнула пана за ногу.
Обурений Тарас Іванович сів за стіл і писав: „Вельмиповажний пане редакторе! Вудь ласка, звеліть викреслити мене із спиека передплатників Вашої сороміцької часописі. Решту грошей поверніть „товариству боротьби з жидівським патинком", не зазначаючи, від кого. А я від цього часу нічого спільного з українством не маю, бо бачу, що воно звернуло на хибний шлях; газети Вашої, не переглянувши загодя нишком, не можна читати при дамах. До послуг щиро готовий Т. Перерепенко“.
— Горпино! — гукнув він рішуче.— Вари завтра суп!.. „кулебяку" тямиш спекти?..
Україна позбавилась одного з найдостойніших синів.
Провінціал.