Політичний огляд.

Тихо, лагідно, без крони і навіть без всякої дипломатичної війни сталась анексія Кореї. Правда, ця анексія не була для кого небудь несподіванкою. Навіть більше можна сказати. Фактично після всього зробленого Японією в Кореї ця країна зараз же після російсько-японської війни стала залежною від Японії. І японці тільки дожидалися відповідного політичного моменту для формального оголошення анексії. І от, царство, що має за плечима в себе цілі віки історії, досить велику теріторію і коло десяти милійонів людности, перестало бути царством, зробилось одною з провінцій Японії. А сама Японія, придбавши собі велику силу за останню війну, перекинула своє володіння з острова на материк, ставши таким чином межа в межу з Росією. Коли пригадаємо, який ґвалт був піднявся по всій Європі, та взагалі по всьому світі з приводу анексії Австрією два роки тому Боснії і Герцеговини і порівняємо до теперішнього спокою, то побачимо, як штучно і мудро повели своє діло японці. Аджеж і самостійність Кореї колись не меньше цікавила європейську дипломатію ніж незалежність босняків та герцоговинців від Австрії. Ще з 1895 року, себ-то яких 15 літ тому, Японія почала вже зкоса поглядати на Корею і запобігати де слід, щоб прилучити до себе свою малокультурну сусідку. Того ж року з участю японців в Кореї викликано було заколоти, під час яких убито корейську імператрицю, а сам імператор мусив утікти з своєї резиденції і переховуватись в російському посольстві. Російські дипломати побачили це за гарну ознаку для Росії, і почались розмови про те, що гарно було б Росії взяти в свої руки Корею. Це викликало тоді великий гомін в політиці і зацікавлені справою держави видали навіть ноту, що незалежність Кореї вони будуть обороняти всіма силами і нікому не дозволять порушити її. Так було до 1904 року, коли дипломатичні змагання за Корею між Японією і Росією скінчились війною. Почалась війна і прийшов з нею кінець Кореї, бо ясно було, що хто б не подужав у війні, за тим буде сила, а з нею, звичайно, „право" на Корею. Так і сталось. Подужала Японія. І мало по малу японці втиснулись в Корею і з військом і з культурою. Військо стерегло, щоб не було повстання, а культурні люде з маркізом Іто на чолі проводили по Кореї залізниці, будували нові гавані, школи, заводили телефони, телеграфи, словом все те, що їм треба було для останнього слова при оголошенні анексії. І за скілька літ Корея з напівдикої країни стала культурною. А цього тільки й треба було японцям; вони хотіли показати, що завойовують країну не вогнем і мечом, а здобутками культури і поступу. Тут вони й виявили всю свою мудрість при анексії. І ні одна з держав, на що так сподівались корейці, і не пискнула. Пробували корейці самі за себе заступитись, убили маркіза Іто, зробили скілька змов проти японців, але повстання не вдалось їм і сердешні зкорились. Кожного разу японці знаходили собі спосіб мякенько, без зайвої крови, задушити ще в корні всякий рух корейців проти них. І Європі не було „законних" приводів втручатись в якісь там „хатні справи" корейців з японцями. Ну, а далі назріла „дружба" Японії і Росії. Підписали конвенцію. І японцям ясно стало, що підійшла пора кінчити корейську комедію. Оповістили формальну анексію, і Кореї, як самостійної держави, не стало. А Росія за яких двісті верстов від Владивостоку має тепер собі в сусідах Японію...
В цей самий час, коли на Далекому сході сталась без краплини крови велика історична подія, на Далекому Заході, в Південній Америці проллялось багато крови. В республіці Нікарагуа, що має всього коло 400,000 дуже різноманітної людности, де єсть і справжні янкі і еспанці, і англійці, негри, індіанці і мулати, виникла революція. Народ повстав проти уряду, що продався Сполученим Штатам. Революція почалась на чисто економичному грунті. Презідент республіки і миністри оддали концесію Сполученим Штатам на найбогатіщі в Нікарагуа срібні рудники і на проложення залізної колії. Фактично це був крок до майбутньої анексії. Народній герой, генерал Естрада підняв серед мулатів повстання проти республіканського уряду і за короткий час розбив на голову все урядове військо тай забрав до своїх рук всю владу. Презідент мусів утікти і на його місце тимчасово обрали на презідента брата генерала Естрада. Критське питання, що на якийсь час було затихло, тепер знову підіймається в звязку з виборами в грецьке національне зібрання. Хоч і Греція заявила, що вона не дозволить свавільно вибраним критським депутатам брати участь в грецькому національному зібранні, критяне все таки обрали своїх депутатів. І коли буде скликано національне зібрання, то і наступить кризис в критській справі, залежно від поводіння самих критян. Для самої Греції це національне зібрання теж матиме велике значіння, бо на йому підіймуть династичне питання. 
Гучно проходять ювілейні свята в Австрії і Чорногорії. В першій восьмидесятиліття Франца-Йосипа, в другій пятидесятиліття княження князя Миколи. Франц Йосип родився 6 (18) августа 1830 року, а другого декабря 1848 року став, молодим ще юнаком, на чолі Австро-Венгерської держави. Царювання його почалось з крови угорського повстання. Придушити повстання Францеві допомогли тоді донські козаки, послані Царем Миколаєм Першим. І з того часу Австрія почала існувати, як велика держава та дуже нещира сусідка Росії. В 1859 році Росія не допомогла Австрії і Австрія втратила на завше Ломбардію. В 1869 році Австрію розбила Прусія і не маючи ні од кого запомоги, Австрія втратила назавше ще й Венецію. Все це було доброю наукою для Франца—Иосипа і він всі минулі нещастя зумів використати згодом як найкраще. В 1867 році він коронувався королем Венгрії і задовольнив разом з цим всі домагання угорців. З того часу народилась фактична подвійна австро-угорська держава, в якій тепер спокійно перемелюються славянські народи. А Франц—Иосип, не зважаючи на всі утиски його уряду до славян, зумів особисто придбати до себе сімпатії і царює собі спокійно, справляючи один за одним свої ювілеї. — А їх ціла низка. Дванадцять років тому Австрія святкувала 50-ліття щасливого царювання Франца-Иосипа, десять літ тому справляли гучно 70-літній ювілей з дня його народженая. В 1905 році Австрія і Германія сполучено святкували 75-ліття. Два роки тому ще всі пам'ятаємо гучні свята—ювілей з приводу 60- літнього царювання в Австрії Франца-Иосипа. Тепер знов ювілей... 
Порушення Австрією умов берлинського троктату два роки тому, підчас анексії Боснії та Герцоговини, разв'язало руки славянським державам, що мусіли до того часу додержуватись хоч формально того трактату. Болгарія перша це зрозуміла. І Фердінанда оголошено було царем і порвано раз на завше всі формальні залежности Болгарії від Турції. Тепер по цьому ж шляху пішла і Чорногорія. Найшли приключку і князь Микола став королем і разом з цим народилось нове сербське, незалежне від Турції королівство.
