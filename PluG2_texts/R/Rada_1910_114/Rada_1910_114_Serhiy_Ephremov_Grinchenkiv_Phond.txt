Грінченків фонд.
Фонд, складений на вшановання пам'яти В. Грінченка, потроху зростає і певне ще зростатиме. Але не досить ще фонд скласти, а треба прибрати й ті форми, в яких найкраще б вилилося те в панування. Як буде краще і додільніше вжити громадську складку, куди, на яку справу її призначит — ці питання стоять тепер перед громадянством і вже починається обміркування цієї справи, між иншим і на сторінках „Ради". Автори, що брали голос у цій справі, поставили на розгляд три проекти: 1) стипендію імени Грінченка в якій небудь учительській школі, 2) збірник, присвячений пам'яти Грінченка і 3) народне видавництво його імени. Про ці проекти я й хочу сказати кілька слів. 
Звичайно, цілком можна погодитися з думкою д. Сріблянського, що потрібні всі три способи, але вважаючи на величину фонда, повинні ми говорити не про те, що потрібно, а про те, що можна на той фонд зробити. Поки що фонд такий невеликий, що його може вистачити тільки на один з зазначених способів і через те мусимо з їх вибірати. 
А коли вже вибірати, то найкращою здається нам думка про народне видавництво. Справа з учительською стипендією, сама по собі дуже симпатична, за наших обставин має ту невигоду, що абсолютно не можна передбачити, кому на користь піде стипендія. Українство стоїт ще на такій стадії розвитку, що повинно зважати на ту національну боротьбу, яка кипить круг його. Порядкування стипендією може опинитися в чужих руках і Грінченків фонд дістанеться тоді людям байдужим, а може й ворожим до справи всього життя небіжчика, а його іменем сіятиметься обрусеніє. Ми знаємо випадки, коли виховані українським коштом люде робилися потім запеклими ворогами українства, і одна тільки думка про можливість такого повороту, здається, спиняє всякі міркування про стипендію. На жаль, нам тепер ще рано закладати стипендії, бо не можемо бути певними, що вони підуть на користь українській справі. 
Справа з збірником за те цілком у наших руках, і збірник імени Грінченка, задуманий ще під час його ювилею чотирі роки тому, але через несприятливі обставини не доведений тоді до краю, повинен з'явитися тепер, і він напевне буде. Але це справа приватних заходів окремих людей чи груп, і громадського фонду мені не хотілось би сюди примішувати. На збірник мусять знайтись инші фонди і, коли охота буде, вони знайдутьс — хоча б у тих самих видавництв, що вже видавали збірники з усяких приводів чи подій у нашому громадському житті і письменстві. Громадський же фонд повинен піти на громадську справу й бути по всяк час у громадських же й руках.
 Однією з найбільших на цей час громадських справ, якій і небіжчик послужив багато своїми працями — це освіта народня на Україні. З усіх способів освіти в своїх руках тепер маємо тільки популярну літературу, і заходи коло популярної літератури на цей час були б, на нашу думку, найкращим способом ушанувати пам'ят нашого народнього діяча. Цей способ має за себе ще й те, що ми його можемо вже й тепер поставити і на цілком громадський ґрунт. 
В „Раді" д. Жебуньов пропонував передати порядкування Грінченковим фондом видавництву „Вік“. Нам здається, що ні  "Вік", ні инше яке з приватних видавництв не може на себе взяти цієї справи через те, що це приватні видавництва. Громадський фонд може бути тільки в громадських руках, тоб-то при якійсь українській інституції, що візьме на себе відповідальность перед громадянством за те, що той фонд, під контролем громадянства, вживатиметься як найкраще. 
Як би була жива київська „Просвіта", то певне не виникло б і питання, кому належить, честь порядкувати Грінченковим фондом, — на жаль про „Просвіту" тепер ми не можемо говорити... Але можемо говорити про спадкоємця „Просвіти" в справі видання народньої літератури. Загальні ліквідаційні збори „Просвіти" ухвалили, як знаємо, передати свої видання й видавничі кошти Петербурзькому Благодійному товариству на видання українських книжок. Між тими фондами есть і фонд імени Грінченка. Чи ж не натурально буде новий фонд просто прилучити до того фонду, що вже есть, і на його провадить те саме діло, на яке стільки праці поклав і якому стільки сили віддав небіжчик? Благодійне Товариство, як громадська інституція, раз у раз буде під доглядом громадянства і вже воно само повинно подбати, щоб фонд Грінченка зробив maximum користи для української справи і був достойним пам'яти того діяча, якого одностайно і односердно хоче вшанувати тепер українське громадянство. 
Сергій Єфремов.