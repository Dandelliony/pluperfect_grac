„Національне свято“.
В Думі національне свято святкують. За національне свято мають праві депутати голосування Думи з приводу земсь ого законопроекта.
Вчора ми вже висловили свою думку про це „ свято “. Національним можна його назвати хіба через те тільки, що воно закріпило на довгий час націоналістичні тенденції думських реакціонерів, та й то справедливіше було б назвати його святом націоналістичним, але з словами тепер не церемоняться.
Між иншим серед голосування трапився випадок, який найкраще характеризує це новоявлене „національне свято “ і показує, як депутати обороняли інтереси більшости нації— трудящого селянства.
Один з депутатів д. Галущук подав поправку, щоб побільшити в земстві число гласних од селян.
Поправку цю патріотична Дума,звісно, одкинула більшістю 187 голосів проти 140.
Праві селяне по команді Бобринського і Балашова голосували проти поправки.
А другого дня ватажок думського духовенства, єпископ Євлогій, назвав таке голосування „національним святом “... Ми не раз висловлювали вже ту думку, що вся вага земської реформи на правобічній Україні та в Білорусії навіть з національної сторони, про яку так галасували реакціонери, залежить найбільш од того, як широко одчинені будуть двері земських установ для широких мас народа.
Коли б навіть була, говорили ми, яка-небудь небезпека в земстві з національного боку, то знищити її можна тільки одним способом — демократизацією земства.
Українське і білоруське селянство, допущене до земства пропорціонально своїй численності, найкраще зуміє й зможе захистити свої національні інтереси, коли б наважилась ламати їх і робити наперекір їм пануюча тепер меншість.
В демократичному земстві вона б не мала сили і національні інтереси того селянства, яке звуть „русскимъ“, були б так забезпечені, що ніяка сила не зрушила б їх. З цього погляду побільшення гласних од селянства, не кажучи вже про елементарну справедливість такої постанови, було б і справді національним заходом, бо тоді і мови не могло б бути про якусь національну небезпеку од польської меншости.
І проте — праві одкидають це справді національне домагання, а їм помагають і сами селяне.
Результат голосування показав, чого варті всі ті розмови про національні інтереси, коли про них говорять з правого боку.
Бобринські та Балашови бояться не так поляків у земстві, як селянства.
Вони радіють, що можна обмежити права поляків, але коли б і знайшлася людина, яка б повірила, що це робиться за-для народу, то голосування з приводу поправки Галущука дуже добре показує, що вона дуже помилилася.
Це робиться задля жменьки „русскихъ землевладѣвльцевъ“, які не задумались і права селянства вкоротити, щоб самим найбільшу силу мати в земстві.
І таку тактику їхню зрозуміти дуже легко: треба усунути всіх конкурентів за всяку ціну і це робиться: польських панів усунуто під лозунгом національних інтересів, українське й білоруське селянство — вже без усяких лозунгів; зате свого пани-росіяне доскочили: конкурентів їм у земстві не буде.
Дивуватись такій політиці російського панства нічого: воно знало, що робило.
Та чи знали ж це ті праві селяне, що голосували проти себе по команді Бобринського та Балашова? Чи розуміли вони, що за скороминущу панську ласку продають вони інтереси свої власні і своїх дітей, і роблячи національне свято для „землевладѣльцевъ“, помагають їм на себе ставити засідку? Очевидно—ні. Сумний і невимовно тяжкий це факт, а треба його признати.
Купка темного, одуреного правого селянства, що досталась під команду реакціонерів, сама не розуміла, що робила.
Але українське і білоруське селянство знатиме, хто допоміг у Думі обрізати його права, воно знатиме, що голосами правих селян зроблено те національне свято, що в перекладі на людську мову значить — обмеження прав селянства в майбутньому земстві.