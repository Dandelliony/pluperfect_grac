52-гі роковини.
52-гі роковини смерти великого українського Кобзаря доводиться проводити серед сумних обставин. Ціла низка лиховістних подій пройшла оце перед очима: адміністративні заборони збірати жертви на памьятник, цькування реакційної преси, якісь таємні заходи в справі памьятника, яку вже доведено аж до сенату —все це показує, що памьяти Шевченковій ще далеко від того спокою, який безперечно належиться людині хоч по смерти. Більш половини століття проминуло від того дня, коли склепив Кобзарь свої очі, а й досі ще не затихла круг його великого наймення життьова суєта,  й досі його роблять винним за те єдино, що рідний народ його прокидається до свідомого життя й шанує памьять свого великого проповідника добра і правди. За таких обставин, коли навіть справа з памьятником Шевченкові — здається небезпечною, не можна й сподіватись того, щоб ідеї його не стрівали перешкод, щоб вони вільно росходились по-між рідним народом. Але й з перешкодами вони таки росходяться і все ширші круги людей підбивають під себе... 
Проте, хоч як тяжко тепер, а мусимо подбати про одну справу. На той рік мине 100 років з дня народження Шевченка, і час би до того великого дня вже заздалегідь готуватись. Ми певні, що за цей рік вийдуть і нові видання творів Шевченка, і нові праці про його, —про це повинні подбати люде, що беруть участь у письменстві та в видавництвах; певні також, що святкування буде организовано, як можливо за наших обставин. Але єсть одна справа, яка конче мусить стати на ясну дорогу вже тепер, щоб до 1914 року бути зовсім скінченою, —це справа з памьятником. Хоча коштів на памьятник зібрано вже досить, але взагалі справа опинилася в непевному становищі. Нема й досі місця для памьятника; нема проекту... 
Останній конкурс, як і попередні, не дав добрих наслідків. Комісія, що мала обміркувати справу з проектом, не подає жадних ознак життя і невідомо навіть, чи хоч раз зібралась за два місяці... Це все показує, що тут є сила роботи, яку треба зараз же починати робити, щоб закінчити за той рік, що ще лишився до 100-літнього ювилею Шевченкового нарождення. З цим не можна одтягатися надалі, бо час не жде і кличе всіх, кому „сіє відать належить”, до енергичнішої праці. 1914-й рік повинен застати справу з памьятником вже порішеною.
