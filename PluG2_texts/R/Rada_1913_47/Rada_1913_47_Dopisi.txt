Дописи.
(Од власних кореспондентів).
ЖИТОМІР. Земські справи. Губернське земство, бажаючи поліпшить становище кустарної промисловости, зробило по волостях обслідування де які промисли розвинені і у якому розмірі. Поки що ця анкета не розроблена як слід. 
Земські збори, вважаючи, що промислів на Волині немає, не призначили на цю мету грошей. Новий завідуючий статистичним бюро обрахував, що на 1913 рік треба грошей—щось тисяч до сорока, зібрання-ж асігнувало усього шість тисяч. 
На Волині єсть багато всяких ремесників; але пани гласні цього не знали. Найбільше поширені ткацтво та гончарство. Земство могло б стати у великій пригоді їм, як з техничного так і з економичного боку. Давно вже треба кустарям показати нові прилади і машини, а також організувати скуповування виробів через склади і одкрить кредіт, щоб випутать працьовників з тенетів усяких „скупщиків". 
На Волині велика сила усяких мінеральних багацтв, у тому числі і глини, надзвичайно гарної, з якої можно виробляти добрий посуд. Усе це гине, занепадає. Береться за цю справу трохи „О-во изсл?дователей Волыни“. Воно має на увазі завести у своєму музею кустарній відділ, але досі нічого не зробило.
ПОЛТАВА. С.-г. курси. Багато користного почули селяне на Полтавських курсах, що впорядковані оце полтавським сельсько-господарським товариством. Курсисти — здебільшого представники од с -г. товариств. Посилали їх на курси на кошти землеустройчих комісій, повітових земських управ, та с.-г. товариств. Де кілько душ було і на свій власний кошт. 
З лекторів найбільше подобався курсистам д. Д-ко, що читав гарною, чистою, зрозумілою для курсистів мовою. Другі —як от д. Юр-ов та Уст-ний говорили хоч мішаною мовою, але все таки досить зрозуміло, бо кожен раз пояснювали російські вирази зрозумілою мовою. За те д-їв Деб-га, Енд-цького та Г-це курсисти зовсім не розуміли і на лекціях їх було дуже мало слухачів, хоч охота у курсистів почути щось нове, та добути знаннів була дуже велика. Всі курсисти малосвідомі селяне і тому ніяких заяв про невідповідні виклади не було. Вони вважали, що те, як дають їм знання —це „не їх діло”, аби давали. Хоч все таки ясне і зрозуміле вони вітали од щирої душі „не мудрствуя лукаво”.
