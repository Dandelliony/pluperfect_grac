Перший крок.
Боротьба з піяцтвом, розпочата | Державною Думою з почину Челишова, досі провадилась тільки на папері.
Аж тепер та боротьба, здається, вступила в нову стадію. Маємо на увазі де-які постанови Думи, ухвалені в останнім засіданні, і головним чином — постанову про заборонні приговори.
Як відомо, Дума постановила, що сельські, станичні, аульні і гмінні сходи, а також городські думи мають право складати приговори, щоб у їх місцевостях не продавалась горілка, причім такі приговори обов'язково повинні вступати в силу через певний час після того, як їх постановлено.
Цею важною постановою відкривається вільний шлях для розвитку народньої самодіяльности в напрямі боротьби з піяцтвом.
Досі людність зустрічала на цім шляху силу перешкод. Приговори про закриття монополій і трактирів валялись в урядових канцеляріях цілими роками, й кінець-кінцем резолюція виходила не на користь се лян.
Коли ж у ряди-годи яка-небудь монополія закривалась, то досить бувало скарги кількох п'яниць, що вони занадто звикли до горілки й їм необхідна монополія, щоб недавно закрита монополія відкривалась знову.
Тепер, коли законопроект благополучно пройде через усі законні стадії, справа напевне зміниться на-краще.
І тепер, коли дуже трудно, навіть неможливо добитись закриття тої чи иншої монополії, людність усе таки робить одну спробу за другою в цім напрямі.
Особливо визначаються українське селянство своєю завзятою боротьбою з „зеленим змієм". Одна за другою надходять звістки, що там або тут селяне постановили приговора про закриття шкальні в своїм селі, і що далі таких звісток стає більше.
Не може отже бути сумніву, що коли закон забезпечуватиме селянам вчасне виконання таких приговорів, число їх зростатиме з кожним роком.
Це тим правдоподібніше, що законопроект дає право рішаючого голосу на „горілчаних" сходах не тільки селянам-господарям, але також і їх жінкам і матерям.
У жіночім елементі, який найбільше терпить од піяцтва селян, пропаганда тверезости безперечно здобуде собі могутнього помічника.
На жаль, полекшення в справі закриття монополій ще не можуть служити запорукою в тім, що піяцтво справді зменшиться.
Закриватимуться монополії — відкриватимуться потайні шинки. Може навіть бути так, що найпалкішими оборонцями „тверезости“ будуть як-раз ті селяне, що матимуть на думці потай торгувати горілкою.
Принаймні, тепер по селах часто можна спостерігати таке явище. А відомо, що потайне шинкарство ще більш шкодливе, ніж вільний продаж горілки по казенних крамницях: в останніх хоч не дають горілки на-борг і під заставу, тоді як у потайнім шинку можна добути горілки всякими способами.
Можна, одначе, сподіватись, що найбільш свідома частина селянства знайде спосіб і для боротьби з цим лихом.
У всякім разі, коли народ захоче того —він винищить потайне шинкарство, бо це залежатиме тільки від нього самого.
Можна отже вітати останні постанови Думи, як перший крок у напрямі не тільки папірової, а реальної боротьби з народнім лихом — піяцтвом.