З газет та журналів.
* В останній книжці журналу „Историческій Вѣстникъ" (февраль 1911 р) уміщено дуже прихильну статтю про Шевченка, з портретом на того кобзаря, знімками його могили й світлиці біля могили. Автор нарису „У могилы Т. Г. Шевченко", д. П. Кореневський, побував на самій могилі,
і росказавши свої вражіння од цеї цікавої подорожі, з обуренням згадує про тих туристів, що не розуміють святости місця могили поета. Наприкінці д. Кореневський робить такі виводи й пропозіції: "Відомо, що навіть дикуни папуаси до останків небіжчика, хоч би то був звичайнісенький чоловік, відносяться з глибоким поважанням і на могилу його накладають священне „табу“. Ми ж і до великих своїх земляків не вміємо відноситись по людському. Все життя страждав поет, виніс і високо підняв народній прапор... А відповідної пошани своїм останкам так і не заробив. Ідуть і їдуть до них —це добре. Але спитайте:- чого? Десятки несуть сюди свої наболілі серця, а тисячі погляньте тільки: нап'ються, зп'яна вилаються або виплачуться, проспавшись, роспишуться в своїм „скудоуміи и пошлости“ і знов повертаються до своїх обивательських діл. Шевченко — гордощі України, і до могили його треба підходити з більш високими почуттями. Варт було б і могилу його обставити більш відповідно. Правда, вона й так на диво цікава: і кручі високі, і далечінь необмежена, і Дніпро... Сонце світить тут ніби ясніш звичайного, і небо і зорі ніби зовсім наші... Але все те — дарунки природи, „Діти" ж цього великого „батька" мало тут попрацювали: насипали могилу, поставили хреста, зіткали з десяток плахт та рушників, офірували декілька віночків та розбиту бандуру — от і все. З нашими „пятью свободами" далі цього трудно, правда, піти. Відомо, наприклад, що на цю гору частенько ходить на прощу і поліція — вириває з книжки цілі листи з написами, які через щось здаються їй „непозволительными", і в убогій світлиці поета робить при цім трус. Відомо також, з якими труднощами добилися українці дозволу поставити у Київі пам'ятник поетові. Вороги цеї ідеї, поки що не виконаної, і тепер ще не склали своєї зброї. Відомо, знов таки, якому немилосердному переслідуванню підпадав довгий час український театр і літератур (. Та й тепер усяка більш-менш виразна національна течія зустрічає в „сферах" рішучий опір. Не так давно закрито, наприклад, сімпатичне українське товариство „Просвіта", що лишило помітні сліди в ділі духовного виховання народу, який, до речі сказати, через важкі історичні умовини, став тепер одним з найбільш одсталих народів імперії; тридцятимилійонному народові України, який має свою літературу, свою історію, не дано ще право навчатися по школах рідній мові. При всім тім і при теперішніх умовинах можна, як нам здається, оборудовати могилу поета більш відповідно: заснувати там „образцовую" школу, музей, бібліотеку або що-небудь в цьому роді. Шевченко—гордощі трудового селянства, і ті високі кручі, над якими витає безсмертний дух його, не повинні опаскужуватись брудною ногою „обивателя"... Поради ці, на нашу думку, при теперішніх обставинах здаються нам трохи наївними, але все ж таки приємно зустрітися з таким уважним відношенням до українського генія на сторінках журналу, якого в українських сімпатіях не можна було й підозрівати.


