Театр і музика.

Театр М. К. Садовського.
В українському театрі по понеділках звичайно йдуть загальнодоступні вистави. Обставлені кращими силами, ці спектаклі збірають що-разу повнісінький театр. 

Минулого понеділка, наприклад, з величезним успіхом у публіки пройшла така стара пьеса, як „Ой, не ходи Грицю". Звичайні овації достались на долю п. Ліницької (Маруся) і п. Борисоглібської (Вустя Шураїха). З гурту молодших артистів виділялась і на цей раз, як і взагалі у всіх виставах своєю безпосередністю і певністю тона д. Дніпрова (Галина). Взагалі артистка „виграється", уважно та щиро ставиться до діла і заслуговує більш відповідальних ролів. Новий артист труппи п. Вороний виступав для першого дебюту в ролі Хоми (горбатого). Трудно назвати цей виступ зовсім вдалим. Були місця щирі, підкупаючі, але тільки в діалогах; монологи артист промовляв дуже різко, в нервовій декламаційній формі, з неприємними вигуками. Хотілось тут чути більше сердешности, безпосередности (3 дія; монолог „Дала бровенята"). На сцені п. Вороний поводиться вільно, певно і, що можна поставити за великий плюс, це те, що хоч він новий артист у труппі, про те не вибивався з ансамблю. Голос у п. Вороного—вібраціонний і дає багатий матеріал для сцени. Бажано було б побачити артиста і в инших відповідних його хистові ролях. 
А. Вечерницький. 

- Заборона „Співочого товариства". Драматична цензура не дозволила до вистави нову пьєсу В. Винниченка "Співоче товариство". 

- „Українські вечорниці" в Н'ю-Йорку. В роковини заснування „Вільного Українського Т-ва Київ" в Н'ю-Иорку 1 октября 1910 р. українці впоряжали „вечорниці". Програма була така: 1) „Сватання", жарт на 1 дію А. Чехова, в перекладі Л. Пахаревського; 2) „Трагик з примусу", жарт на 1 д. А. Чехова, в перекладі Н. Трикулевської; 3) хорові співи, декламація; 4) танці. Незабаром цей клуб виставить пьєсу „Помста жидівки". Режісура — В. Чечельницького.