Ще одна ілюстрація.

Вже не раз вказувалось в українській пресі, що російська, навіть прогресивна, преса якось дивно оперує з термінами: „украинскій, русскій", та тими поняттями, котрі ми вносимо в ці терміни. Сором робиться за „немогузнайство" російських прогресистів, почуття якоїсь образи volens-nolens залазить в щирість українсько-російських відносин. Бо й справді: п'ять років істнує що-денна українська преса, п'ять років вона завзято виясняє заплутаний клубок національних „взаимодьйствій" і роз'язує теоретично цей клубок з погляду справжньої демократії. 

Кращі твори українських письменників перекладають на російську мову, зазначуючи, певна річ, широку сферу ідей нашого письменства. Здається, була змога і був час де-чому навчитись росіянам; можна б, здається, зрозуміти, що в Холмщині переважно живуть українці, такі самісінькі по своєму національному типові, як і в середині Полтавщини, що в Галичині нема й знаку тієї національної іділії, про яку марять російські оптимисти, і т. ин. 
Треба сказати правду, як полякам так і великоросам вже чимало вияснено в українській справі. Крім листа Костомарова до Герцена, листа, котрий поставив питання руба, українське письменство працює в цім напрямі далі і здається, не без успіху. 
Одначе, поминаючи безглузді „аргументи" чорносотенців, їхню тенденційну затятість, треба зазначити, що, як коли, до цього „співочого товариства" приєднується й голосок прогресиста. Прочитайте № 293 „Кіевскихъ Вістей", і ви зрозумієте, як люде плутають поняття, як перекручують вже давно визнані трюїзми. В статті „Мирное завоеваніе" мова мовиться про законопроект про прилучення Холмщини адміністративно до инших земель українських. Зазначивши погляд поляків на цей факт, як на „четвертый разділъ" Польщі, автор каже: „той день, коли „истинно-русская“ переможе і виділення Холмщини зробиться довершеним фактом, — стане за день національної жалоби для польського громадянства". І в такому тоні вся стаття: ані згадки про той нещасний, справжній народ, що робиться об'єктом маніпуляцій російських публіцистів. 

А про те, це питання так добре, грунтовно з'ясоване на сторінках української преси (див. 1907—8 р.р.), що важко повторювати загально відомі аргументи. 

Подамо тільки для науки д. М. Г. (автор статті) такі цифри: як зазначає законопроект, в межах нової губернії „буде 758 тис. душ, у тім числі православних 305 тис., католиків 310 тис., євреїв 115 т. і инших 28 т.“. „Серед католиків нової губернії значна більшість — то українці; 100.000 їх перейшло на католицтво вже після указу 17 квітня 1905 року" (цітую по брошюрі О. Білоусенка „Холмська справа", стор. 22). 

Як бачимо, з погляду етнографичного характеру людности, не може й бути мови про „грядущее національнеє бідствіе" поляків. Не „истинноруоская" політика, а бажання роз'язати руки прозелітам тамтешнім католицької віри, одкрити їм нову сферу українського демократичного руху, керує нами в наших домаганнях. 

Де ж послідовність, скажіть будь ласка? Обережніше, панове, оперуйте з розпологом теріторіальних шматків: бо, що правда, поляків вам небезпешзо чипати, але й нас не рахуйте за якихось „непротивленців" вашій кривді. Бо помиляєтесь. С. Дорош.