Галичина.
  Заснування нової Театральної труппи. У Львові ще в літку цього року виник проект заснування нової української труппи. Цими днями одбулась з приводу цього нарада під проводом д-ра Є. Озаркевича. Проект подав п. А. Будзиновський. Вирішено ввійти в згоду про це з головним виділом „Просвіти", щоб вона скликала ширшу нараду з представників львівських товариств та інституцій, щоб обміркувати докладно цю важну справу. 

  Примірне українське село. Цим примірним українським селом є Жукотин коло Коршева, в коломійськім повіті. Що два роки тому ціле село було несвідоме, а тепер вже майже ціле українське; лишилося тілько скілька темняків. Заслуга у піднесенню просвіти і народньої свідомости серед жукотинян, місцевої читальні „Просвіти" та свідомих діяльних одиниць. Тепер в читальні є більше 80 членів і вона має свій власний дім, вартости 8-ох тисяч корон, який цього року побудовано. Дня 1 ноября ц. р. відбулося посвячення читальні. 

  Український клуб у Гамбурзі. В Гамбурзі жиє більше 200 українців, але вони розкинені по місті і тяжко всіх разом зібрати. Багато не признається до своєї народности, багато є здеморалізованих і вони тільки кепкують і з всього сміються. Тож праця не легка Наше товариство має таку назву: „Український клуб „Січ" у Гамбурзі". Товариство засноване дня 6 ноября 1910, а всіх членів маємо тепер до 50. Члени його переважно робітники, а є також скілька чиновників і скілька дівчат. За голову клубу д. Кирило Печак, за товариша голови Василь Паска, секретарем Іван Король. В клубі вчать співу, і впорядкують театральні вистави. Крім того в клубі єсть „фонд запомоги бідним".