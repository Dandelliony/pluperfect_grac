  Сільське господарство.  І. Що треба мати на увазі при виборі сівозмінів.   При виборі сівозмінів для окремих господарств, колективів і цілих земельних громад, коли в нас на Волині такі різноманітні грунти, треба вважати на вартість їх. Це відбивається як на виборі рослин, так і на обробленні грунту й їх угноєнні.   Одні й ті ж господарчі завдання: одержати в потрібній кількості харчі для сем'ї, корму для худоби й риночні продукти для забезпечення господарства потрібною сумою грошей, —усі ці завдання будуть рішатися по різному на різних грунтах.   Инші господарчі завдання, а саме: забезпечення землею господарства, лугами, випасами, кількість робітників і їдців в сім'ї, чи є заробітки на стороні, чи вигідні ціни на продукти сільського господарства чи, навпаки, малі, —все це має певний вилив на господарство, але якість грунту природня ставить певні умови, в яких можна господарювати.   Якість грунту можна міняти, а значить і умови, рямці, які ставить природа до господарства, можна міняти, поширювати.
Але для цього треба змінити лад нашого господарства, піднести його техніку, инакше обробляти й угноювати грунти, запроваджувати нові сівозміни, зміняти наше тваринництво, утримання й годування худоби в ріжні часи року то що.   Поки-що зупинимося на тому, які сівозміни встановлювати на різних грунтах, бо від вартости грунту залежить, які рослини сіяти в сівозміні.   В наших волинських умовах найбільшого значіння мають грунти: піски, супіски, суглинки (т. з. світлі грунти), темні суглинки й нарешті, чорноземи.
Між цими всіма грунтами є ріжні перехідні грунти, переміжні. Таких перехідних грунтів навіть більше, чим виразно визначених грунтів.   Тому для спрощення роботи матимемо на увазі три групи грунтів: 1) піски, 2)суглино-супіски й 3) чорноземи.
Решта грунтів у тій чи иншій мірі будуть наближатися до цих груп, за винятком низинних, лугово-болотяних, про які треба балакати окремо, бо їх треба дуже поліпшувати, щоб вони родили (провести меліорацію). Про сівозміни на пісках побалакаємо в черговій статті.   Агроном Степаненко  