З життя вчителів.
В с. Біличині, могилівського повіту, на Поділлі, істнує церковна школа, в яку, в початку цього шкільного року, призначили нового вчителя. Завідуючий школою місцевий батюшка, Василь Голубович, чогось дуже не вподобав молодого вчителя. Оце після Різдвяних свят приказав пан-отець забрати з вчительської кімнати у школі чавунну грубку з трубами, якою огрівалась вчительова хата. Пан-отець Голубович послав за грубкою в школу церковного старосту, а сам став чекати на шкільнім подвіррі. Коли староста прийшов до вчителя і сказав, що від батюшки є приказ забрати грубку, вчитель відмовився віддати грубку, пояснивши, що вона є записана в шкільній описі і належить школі. Після суперечок з вчителем, староста забрав грубку, а вчитель мусить ночувати по сусідах, бо в кімнаті холодно. Після цього в неділю батюшка заявив людям, що він зрікається ходити до школи вчити дітей Закону Божого, бо, мовляв, вчитель невірующій, єретик, неслухняний і т. ин. Вчитель подав скаргу архиєреєві. 
Прохання вчителів. Уже давно катеринославські вчителі народніх земських шкіл звертались до земських управ з проханням, щоб їм побільшили жалування до 600 карб. на рік, бо на 27 карб. на місяць прожити не можна, та їх прохання лишалися без всяких наслідків. Тепер оце общество народніх вчителів (на Катеринославщині) послало предсідателеві Державної Думи, Родзянкові, та депутатам Олексієнкові й Олександрову прохання, щоб вони клопоталися про побільшення жалування народнім вчителям до 600 карб. на рік.
