Там, де панує куркульня.
У с. Сковородках, Староконстантинівського району, відбулися перевибори с.-г. кооперативу. Не вважаючи на змагання незаможників, щоб увести своїх членів до складу правління, все таки туди пройшли ті елементи, які гостро виступають проти незаможників. І в т-ві вони так повели роботу, що всі члени пішли до приватніх спекулянтських крамниць... 
Та й хто ж піде до кооперативу, коли в ньому крам т-ва завжди дорожчий ніж у спекулянта. 
На 8 січня 25 року були призначені знов перевибори заправил нашого с.-г. т-ва. Заслухали відчит правління який справив кепське вражіння. Після коротеньких балачок—була внесена пропозиція про доповідь ревизійної комісії. З доповіддю виступив т. Сулько, який сказав: «Я до сього дня не знав, що я член ревізійної комісії і через те не можу сказати про справедливість цього відчиту". 
Тут куркулі вносять пропозицію «рахувати працю правління задовольняючою». Проти виступили незаможники, вказуючи, що така робота ні в якому разі не може бути задовольняючою, й винесли резолюцію протилежного змісту. 
Приступили до перевиборів. Од незаможників виступив т. Колиш, і став закликати збори, щоб до правління було обрано чесних і розумних громадян, які змогли б принести користь громаді. Колишній голова правління т. Романюк виступив і сказав, що коли вибирати, то треба дивитися «яві засоби виборець має», бо мовляв коли він сам нічого не має то й користи не дасть він кооперативу, бо, мовляв, він «своїм господарством не вміє керувати», а кооперацією й поготів. Почали висувати кандидатів, яких набралося аж 19 осіб. Тут глитаї пустилися на хитрощи. Незаможники запротестували проти несправедливого голосовання. Куркульня, зобачивши, що їх номер не пройде, здійняла бучу. Врешті, запропонували відкласти вибори. Довелось незаможникам погодитись з цією пропозицією. 
На другий день де-які члени гаразд підготувалися. На збори вже прибули члени православної общини, так званний святий апостол —П. Романюк і Кишкар І. Як відчинилися збори, то першим ділом попросили за двери членів КСМ та делегаток жінвідділу щоб не перешкоджали голосованню. Приступили до голосовання (кандидати вчорашні). Аж ось з'являються два почесних громадянина, п'яні, як дим — В. Слободенюк (червоний куркуль член сільради) та Я. Гринюк (американець). З їх приходом збори були перервані вигуками останніх:- «Що може я вже предсідатель» (Гринюк), а Слободенюк кричить: «й... й... й я за» к.. кого ххочу зза т-т-т-ого й голосую, яке кому д — діло до того».. Голова якось їх утихомирив. Продовжують вибори. Голосують кандидатуру Д. Гронштейна. 
-«За—виступає п’яний Слободенюк —бо він комерційний чоловік і спекулянт, він зуміє поставити кооперацію, як слід, бо до того народився». Гаразд—пройшов більшістю голосів; другий пройшов Калиш, третій — демобілізований червоноармієць П. Слободенюк. Останній не до вподоби куркулям, їм треба провести В. Сульку, який «не відав», що він член ревизкому.. 
Так і зробили: прибрехали кілька зайвих голосів. Проти такого дурисвітства виступив з протестом завсельбудом т. Молдаван. 
Таким чином у правлінні т-ва залишилися: Гронштейн—спекулянт, Ф. ---, колишній партівець, а тепер викинутий з партії й відданий під суд, В. Сулько—одвічний критик радвлади й ворог незаможнього селянства. 
Не зайвим буде, коли до нас навідається хто-небудь з інструкторів Райсельспілки. 
