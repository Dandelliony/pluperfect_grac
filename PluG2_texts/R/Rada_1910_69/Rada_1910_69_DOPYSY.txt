ДОПИСИ.
(Од власних кореспондентів).

С. ЛІСНИКИ, київського повіту. Лихо. Чорною хмарою нависло над Лісниками лихо: між селянами шириться страшна пошесть віспа. А тут ще допікають злидні. Прийшла весна, а в селян немає ні ярого насіння на посів, бракує й огородини, щоб засадити огороди. Ще одно лихо. Літом селяне ніяк не вбережуться, щоб худоба їхня як-небудь не заскочила в казенні ліси, що немов щільним кільцем оточують село. Торішнього літа на багатьох селян поналожувано за це штрафи, так оце весною начальство заходилося правити їх. В де-кого і останню корівчину тягнуть на мотузку на зборню, щоб заплатити ті штрафи.
Г. ЛУБНІ (на Полтавщині). Новий театр. Лубенська городська управа надумала збудувати сього року городський театр на Ботаничній леваді. Левада ця дуже придатна для народних гулянок, і збудувати там театр не дуже зручно. Ботанична левада надто вже далеко від города і кругом неї пустиня глуха. Управа не має потрібних коштів і через те вона віддає леваду на 12 років без плати з умовою, щоб тільки було збудовано порядний театр, одкриту сцену й огорожу. Через 12 років все це має перейти у власність города. Окрім того управа віддає в повне користування орендаря на потреби артистів два будинки на тій леваді. Д-ій Шевченко згодився був на ці умови, а оце кілька днів тому подав записку, в якій відмовляється внести потрібний задаток і каже, що він відмовляється од усього, бо має виїхати з Лубень. Таким чином справа затяглась і можна з певністю сказати, що сього року театру не буде збудовано і зостанеться той тільки, який і зараз є.