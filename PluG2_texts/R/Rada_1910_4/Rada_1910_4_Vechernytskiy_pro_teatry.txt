Про сільські театри.
Цими днями в Москві одбувся з'їзд діячів народніх театрів. На ньому обговорювалось досить важне та цікаве і молоде ще в Росії питання про сільські театри. Театральні діячі докладно обмірковували, як на підставі досвіду і практики одкривати і росповсюджувати по Росії нові сільські театри, виготовували план організації їх в провінції, характер репертуару та взагалі поширення цеї корисної справи.
 В Росії справа народніх театрів роспочалась років п'ять-шість тому. І власне по земських губерніях Великоросії таких театрів єсть вже більше сотні. Особливо в них кохається Ярославська губернія, де таких театрів єсть вже по селах аж 20. 
Пьєси для сільських театрів, звичайно, приходиться вже підбірати цілком зрозумілі для селян; особливо гарний успіх мають там пьєси з якоюсь певною тенденцією і пропагандою, наприклад: поширення потребительських, с.-господарських товариств, артілів боротьби з глитаями. Цікавлять теж селян і драми та комедії з проблемами загального характеру: семейного, дитячого питання, історії і просто веселі— для розваги.
В тій же ярослав. губ., де підупала дуже цікавість до агрономичних земських лекцій, які раніш мали в них успіх, практикують такий спосіб: беруть якусь агрономичну пораду за основу, вплітають її в діалогичну форму, напр., сваряться двоє селян, чи потрібен чорний пар, чи ні, додають до цього якусь інтрігу, часом з любовью і весіллям і така-сяка п'єса готова і має вона в селянських глядачів великий успіх і дає їм разом з користью розвагу.
 Крім цих спектаклів-лекцій з п'єс, зшитих на білу нитку, єсть в Великоросії і досить гарно написані і дуже популярні в сільських театрах п'єси відомого письменника з селян, приятеля Л. Толстого,—д. Семенова. Особливо дві: "По новій дорозі" і "Деревенскій герой ". В обох цих п'єсах проводиться ідея кооперації. 
За кордоном, особливо в Швеції, Франції і Англії сільські театри вже єсть давно. В Америці мають величезний успіх передвижні театри, що переїздять з села до села. Але ці американські сільські театри відріжняються від європейських тим, що в них грають професіональні труппи, тоді як тут ведуть всю справу не професіонали, а аматори-селяне під приводом учителя, фершала, писаря, чи там якого другого сільського інтелігента, більш-менш свідомого в цій справі. В нас, на Україні, єсть теж досить багато таких сел, де позакладались аматорські театральні гуртки і з великим успіхом серед селян ведуть свою користну справу; звичайно, мають успіх тільки пьєси на рідній мові, з українського життя. До „Ради" дуже часто, особливо
 в-осени і зімою, надходить багато дописів і звісток про такі вистави і про те, який вони мають там гарний, моральний вплив на селян. Це дуже важне явище в нас на селі і наша сільська інтелігенція повинна, між иншим, і на неї звернути особливу увагу. Я пригадую собі, як років шість тому мені прийшлось святками керувати на Поділлі двома такими спектаклями Ставили: "Зімовий вечір" , "По ревизії", "Бурлаку" та "Кума Мирошника" . Артистами були виключно місцеві парубки та чоловіки, двоє з них немолоді вже господарі, одна замужня селянка і решта дівчата. Ставили в школі. Учителі підготовлювали з актьорами всі пьеси, щось два тижні, через день. І після трьох репетіцій обидва спектаклі пройшли дуже гладко. На долю виконавців достались величезні овації. А що вже подяк та розмов було до самих жнив. З того часу там і досі влаштовуються спектаклі. Пізніше мені по инших місцях приходилось бачити і чути про сельські театри багато прихільних думок.   
Залежить успіх театру на селі в значній мірі від вибору пьєси. Режісьор неодмінно повинен свідомо ставитись до цеї справи і рахуватись з псіхологією селян взагалі, а свого села з'окрема і пристосувати і репертуар і актьорську гру до селянських сімпатій і навіть до моди на селі, коли вона ідейна (потребит. товариства, асоціації і т. инш.). 
Мусимо до цього додати, що такий знавець театру і народнього побуту, як Марко Лукич Кропивницький, казав, що він теж надає велике значіння сільському театрові, і певен, що такий театр, особливо в нас на Україні, одвоює в освіті народу не останнє місце.                                                    
 А. Вечерницьний.
