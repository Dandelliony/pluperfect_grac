З газет та журналів.
В Новорічній статі "Село" пригадує колишнє життя українського народу, рівняє славну минувшину до сучасної “мізерії" і робить виводи що до будучини... 
Було колись — українці примучували, підбивали, панували над иншими народами. Українські князі збірали свої дружини і підвласних народів і посилали їх в далекі сторони на здобич, по гроші, по невільників-бранців. І дружини їх розносили по далеких сторонах славу українських князів і страх перед ними. Було колись, українські пани-магнати величалися своїми великими маєтками, мурованими замками, дорогоцінними скарбами; на їх пишні двори прибували з далеких країв учені люде, всякі митці й артисти, будували їм роскішні палати, сповняли їх скарбниці майстерними виробами і розносили славу українських панів-магнатів по широкім світі. Було колись, українські юнаки-козаки проходили сушу і море, здобували кріцкі городи, грізних султанів турецьких, перед якими дріжав тодішній світ, полохали в їх роскішних палатах, визволяли бранців з каторг поганських і сповняли світ славою своєї нечуванної хоробрости і одваги.
 І минуло все те—-не стало ні князів, ні магнатів, ні козаків українських. Инші народи підбили Україну, і покинули українські князі і магнати свій народ, пошилися в поляки, в москалі, в німці, а з старшини колишньої козацької виродилися пани-поміщики, що запанували над сіромою українською. Зістався сам сірий народ український —та щось трохи людей учених, інтелігентів, як то кажуть, що вірні лишилися свому народові та захожувалися підняти той сірий народ, і через нього — підняти й українство. У инших народів народне життя стоїть на инших підставах. У одних підтримує його головно панство, багаті поміщики, як було у поляків, приміром. У чехів свою рідну мову і своє життя народне, свою культуру питоменну винесло на своїх плечах чеське міщанство — заможні й роботящі ремісники, купці, промисловці. І там пани були свій народ зрадили, свою мову і народність покинули, пошилися в німці; але як міщанство з інтелігенцією підняло свою мову і свою культуру чеську, навчили їх шанувати, тоді й пани почали вертатися до своєї мови і народности чеської. У нас уся надія, вся сила тільки в селянському, мужицькому народі, що один не відцурався своєї рідної мови української, котрою колись князі та панове говорили, котрою гетьмани свої листи-універсали писали, а тепер її мужицькою звуть, навіть за мову людську не вважають. Як селянство наше далі буде тої мови рідної міцно держатися, а разом буде просвіщатися, гуртоватися, ставати більш тямущим, освіченим і заможним — разом з ним буде підноситися наша мова українська, наш народ. Будуть його не зневажати, а шанувати; будуть нашу мову не тільки що за людську, але й за дуже добру та поважну вважати. І це ви, браття селяне та робітники, добре памятайте і не забувайте, що в своїх руках держите долю того славного народу українського, що колись був такий великий та славетний, а потім так підупав і стемнів мізерно, що його покинули і зрадили його діти. Коли будете міцно триматися його і своєї мови рідної, слова українського, та будете разим вчитися, просвіщатися, то підніметься він і процвіте знову славно і пишно. А як ні—то й зістанеться в такій мізерії. І ви з ним! 
Та бодай не діждати того, щоб така мізерія була!