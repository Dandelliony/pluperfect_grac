УКРАІНЦІ на похороні С. А. Муромцева.
Серед представників недержавних народностів Росії, що виступали на похороні голови першої Державної Думи, Сергія Андріевича Муромцева, були й українці. Од імени „старих“ українців положено було на труну небіжчика вінка з написом: „Першому голові першої Державної Думи від московських українців.
На похорон було послано тими ж українцями депутацію, до якої увійшли між иншими д. Хвостов та І. Алчевський. Була також депутація од гуртка студентів-українців моск. комерційного інституту та од гуртка курсисток вищих жіночих курсів у Москві. На самій могилі казали промови д. Коломійченко на українській мові і д. Перфецький на російській з приводу того, що небіжчик цікавився справою Холмського питання і в своїх поглядах стояв на тому, що ця частина української землі безумовно повинна належати до всеї України. Обидві промови були нескінчені. Промову д. Перфецького поліція перервала через те, що промовець, між иншим, сказав, що Холмщина на перекір централістичній тактиці уряду мусить лишитися щиро-українською частиною. Промову д. Коломійченка, котрий казав од імени української преси, помішник градоначальника перервав на полуслові таким вигуком: „Рєчи на этомъ языкє говорить не позволяю“. Коли ж д. Коломійченко запитав про причину заборони, то пом. градонач. відповів, що він української мови не розуміє. Заборона ця викликала серед присутніх велике обурення і протести, але це не вплинуло на рішення адміністратора. Таким чином, далеко од України заборонили сказати слово на мові нашого люду. Але ця заборона казати слово на українській мові сильно стурбувала кращу частину великоросіян і зацікавила їх мало відомим їм питанням.
