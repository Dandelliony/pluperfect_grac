	УЧИТЕЛЬКА.
	Нарис.
	П'ятнадцятої весни Галя скінчила свою науку в дівочій школі при одному манастирі, і на осінь того ж року пішла уже за вчительку в школу грамоти маленького сельця Коритища. Маленька, кругловиденька, з терновими мрійними очима, в яких часом палахкотіли веселі дитячі искорки, з чудовим ніжним личком, вона зразу прихиляла до себе серце всякої людини. В сусідньому з Коритищем великому селі, де жив завідующий її школою о. Лука і куди вона заїзжала по дорозі на місце, вчителі земської школи прозвали Галю і за її чудовий видок, і за те, що мала служити в церковній школі, божественною вчителькою. 
	Де-які з них говорили, що трудно прийдеться Галі в тій школі, бо дівчина вона маленька та ніжна, а коритищанські школярі всі як один здорова махаметня. 
	Але знать не даром казав о. Лука, що в малому тілі божественної вчительки, по його спостереженням, панує великий дух, і перш за всіх довідались про це самі коритищане. 
	Уже третього дня тітка Харитина бачила з свого городу, як під час навчання в школі зразу росчинилося вікно, і з нього прожогом вискочив, як опарений, відомий всьому селу отряха Грицько Прокуда; чуб на Грицькові був скуйовджений, як на гребіні мичка, лице червоне, одежа розхрістана. З дверей, навперейми йому, з лінійкою в руках випорхнула вчителька і легеньким метеликом подалася ловити його по майдані; за нею, уже з усіх вікон і з дверей повалили школярі, допомагаючи вчительці впіймати Грицька. 
	Прудкий і меткий був хлопець Грицько Прокуда, довго не давався нікому в руки, та нічого не міг вдіяти він проти такої сили: загнали його гуртом в глухий куток між лісою та шкільним сараєм, та там і накрили. 
	Там же таки вчителька й прийнялася лічити йому линійкою в долоню, скільки було то вже йому призначено. 
	Давши з притиском посліднього ляпаса, Галя взяла Грицька за ухо, і не зважаючи на те, що він, як тільки міг, упірався, брикався ногами, та приловчався, щоб укусити її за руку, повела назад до класу. За друге вухо, одпихаючи один другого, вели по черзі школярі; решта ж, збившись навколо тісною лавою, з сміхом та вереском підштовхували його ззаду. 
	Навіть тітка Харатина приймала участь у цій події: 
 - Краще його, баришня, краще! - зіп'явшись на тин, приказувала вона вчительці,— гарненько намніть йому, шибеникові, вуха: хай не лазить по чужих городах, їа не псує на огірках гудини. 
	Довідавшись про це, батьки хлопців виказували своє задоволення з приводу цього і, зустрічаючись з Галею, щоб вона не мала сумніву, залюбки передавали свої батьківські обов'язки, що до ушей та чубів своїх хлопців. 
	Щось біля п'яти десятків голів з ушима і чубами перейшли до влади Галі. Роботи набралося до смутку; не вистачало, навіть, часу, щоб перемети всі чуби та уші. 
	Тоді Галя придумала собі полегчеаня: В награду за „прилежаніе" та „благонравіе" вона, по своїй добрості, дозволяла цю роботу одбуть кращим школярам, і тоді, коли який небуть найтихіпхяй карапуз, утерши рукавом носа, брався до сусідового чуба, вона тілько вичитувала винуватому наставлення. І дивувалися на селі баби молодій вчительці. 
 - Тут п'ятеро, або шестеро,— казали вони,—тай то не даси їм ніяк ради, а там же тієї дітвори, як хмари: рук на їх не вистачить.
	Помітивши якось, що по ночах на горіщі у школі завівся той „дід“ що „гвіздки вириває" , Галя, щоб не було у хаті їй сумно і скучно, стала закликати до себе ночувати школярів. З того часу в школі стало шумно і весело вечорами, і по домівках школярі аж плакали та просилися до вчительки ночувати. 
	Раз другого дня після того, як побувала Галя в городі, відпускаючи після навчення по домівках школярів, вона наказала своїм ночліжникам, щоб того дня приходили ночувати зарані; при тому Галя успіла де кому з них шепнути, що сьогодні вечором мається бути в неї щось веселе. Ледве примеркло, в маленькій кімнаті вчительки стояв уже дитячий гам. Дітвори в хаті було повнісінько скрізь: долі, по лавках, на ліжкові, навіть на печі. Сьогодні вчителька сказала їм, що буде з ними приставляти кумедію, яку вона бачила в городі і яка зветься „сатана в бочці". Сподіваючись чогось дуже для себе приємного, школярі були тепер в незвичайно жвавому настрої: вони боролися, бурушкались, ганяли „панаса", і луна від школи розносилася далеко по селі. Галі не було між ними; готуючись до спектаклю, заклопотана та серйозна, вона возилася біля чогось в сторожці-кухні... 
	Закінчивши, що там було їй треба, вона увійшла до хлопців і звеліла усім змовкнути. Зацікавлені хлопці змовкли відразу. 
	Виклавши до найменших дрібниць зміст „сатани в бочці" і зробивши де-які уваги, що до костюмів та поводіння на сцені, Галя почала роззначата ролі. Хлопці стояли, слухали, та аж иржали від нетерплячки. 
 - Дивися-ж, Грицько,— звернулась Ганна до відомого уже Гряцька Прокуди, гляди, щоб ти діло мені не попсував!.. 
	Грицько тепер почував себе дуже добре; на його долю прийшлася роль кума, і на слова вчительки він мовчки тілько кивнув головою, та потряс перед собою кулаком: розламаю, мов, і розіб'ю все на світі! 
	Позатулявши хустками та ряднами вікна, приступили до діла: принесено було розведену в черепочку сажу, червоні папірці з цукерків, крейду. Актьори почали мазатися, як кому подобалось. Публіка стала було вимагати, щоб вчителька дозволила і їм намазатися хоч однією тілько сажею, але Галя пояснила, що ті, що слухають, мазатися не повинні: вони не приставляють, а тілько сидять, та в долоні плещуть. Все було готове, і актьори стали росходитися на призначені їм місця: Хома з „другим п'яницею" —в сіни, кум під піч, (бочки, на жаль, не знайшлося), а Галя, що мала грати куму, вийшла на авансцену перед публікою, котра розсілась на почепки біля порога. 
	Але тільки вспіла вона, взявшись рукою в боки і жартовливо повівши брівками, проспівати кілько слів своєї пісні, як між публікою чогось почався регіт; помітивши, що публіка дивиться не на неї, а під піч, глянула і собі туди! Діло зразу вияснилося: Грицько, який тим часом успів уже злагодити собі з паперу машкару і розмалювати її чорнилом, начепивши її собі на лице, тихо вилазив на чотирьох з під печі. Галя спершу росердилась. 
 - Ти, болван, сиди там, поки тебе покличуть!— сердито крикнула вона. Потім глянула ще раз на кума і засміялася: кум був такий смішний справді в машкарі... Клацаючи зубами і тріпаючи головою, кинувся він зразу на публіку, яка з вереском та сміхом розсипалася по куткам хати. Якось зразу махнувши рукою на свою першу затію, Галя стала сама реготатися, і, разом з иншими, стала бігать за кумом, позаду сіпать його за поли. Було дуже весело. Трохи було обідно, що не вона, Галя, главний герой, а Грицько. Галя згадала, що вона вчителька, і їй мусять усі тут коритись. 
 - Грицько, віддай зараз мені машкару—крикнула Галя, зразу міняючи веселе личко на сердите. 
	Грицько вдавав, що нічого не чув; він саме почував себе на верху слави, гасав за хлопцями по лавках, по столах, по стільцях, і розлучитися в цю хвилину з машкарою йому дуже не хотілося. 
 - Віддай, тобі кажу!— кричала уже зачервонівши рожею Галя,— чуєш?— віддай зараз, бо з хати вижену! 
	Впіймавши якось Грицька за штани, вона стала однімати машкару. 
	Грицько певне теж тепер пригадав, що Галя—вчителька, і чи волею, чи неволею, а машкару вона одбере в його,— зітхнув і віддав. 
 - Бач який!— казала сердито Галя, держу чи уже в одній руці машкару і сердито блимаючи на Грицька очима,— підожди, я ще батькові твоєму роскажу, як ти слухаєшся вчительки! 
	Грицько стояв біля стіни, опустив носа і чухав потилицю. 
	Пробравши гарненько Грицька, щоб був слухняний, Галя глянула на машкару, і її сердите личко зразу повеселіло і засяяло. 
	Почервонівши, як півонія, і соромливо осміхаючись, вона взяла магакару пальчиками за кінець, озирнулась на затулені вікна і притулила її до свого личка. 
 - А-гу! протягла вона низьким голосом, звернувшись до публіки, і кинулась в гущину школярів. 
	В хаті піднялось щось незвичайне; збилася така курява, що не видно було ні одного лиця: манячіли тілько скрізь якісь червоні плями замісць їх. Діти заходилися від реготу, танцювали, качалися по долівці. За гамом і реготом нічого не було чути. А біля порогу давненько уже стояв з своєю патерицею о. Лука, кричав на все горло, щоб замовкли і протирав скоренько свої окуляри, намагаючись роздивитися, що саме діється в хаті. Насилу його помітили. 
	Один за другим усі стали стихати. Де хто стояв, там і прикипів. Галя, забачивши на порозі свого завідующого, тихенько ахнула, миттю зім'яла в руці машкару і скоренько скрабнула на піч. 
 - Чи ви переказилися, чи дурману наїлися, чи що це з вами сталося?— кричав сердито о. Лука,— скілько часу стою та кричу, а вони і ухом не ведуть. 
	Що у вас таке тут діється? — спитав він. Хлопці мовчали. 
 - Ну, а вчителька-ж де?— знову спитав о. Лука, озираючи очима хату і не знаходячи Галі. Хлопці тілько переглянулись. 
 - Пораділи, що вчителька самих в хаті лишила, то зараз і хату согласні перевернути! Де, кажу, вчителька?— звернувся о. Лука до одного з хлопців, що стояв поблизу. 
 - Вони... отам,— тихо, заїкуючись, одмовив той і показав пальцем на піч. 
 - Де? здивовано перепитав о. Лука. 
 - На печі. 
 - Як на печі... чого... слаба, чи як?— нічого не розуміючи, питав о. Лука. 
	Хлопці приходили помалу до пам'яти; де які почали тихенько пирскати із сміху. 
 - Вони засоромилися вас, та й сховалися на печі, бо були в машкарі,— сміливо і насмішкувато промовив Грицько Прокуда, вийшовши з гурту на перед. 
	В хаті залунав зразу дитячий регіт. 
	О. Лука мовчки пройшов од порога далі і, високо закинувши сиву бороду вгору, став заглядати на піч. Діти збилися біля нього і зазирали туда-ж. Грицько проворно зіскочив на припічок, показав пальцем в куток, глянув на о. Луку і весело промовив. 
 - Ось де вони!.. 
 - Анно Тимофієвно, що це з вами сталося?— спитав о. Лука. 
	Десь на печі почулося хлипання. 
 — Ай—яй—яй!— докірливо промовив він,—оце так вчителька, оце так божественна вчителька. 
	Розігнавши школярів по домівках, о. Лука розбудив сторожиху Сусану, поговорив трохи з нею, потім сів на свою бричку і поїхав. 
		Степан Васильченко.
