Всякі звістки.
	ХАРЬКІВ, 21. Полагожено вже одну колію розмитої на 177 верстві залізниці між Харьковом і Курськом. З 22 августа поїзди ходитимуть нормально, хоч вони й тепер уже обертаються, не спізнюючись.
	ВАРШАВА, 21. В університет принято 420 христіян і 42 євреї. Призначено додаткові іспити ще 309 семинаристам.
	ОРЕЛ, 21. Скінчились двохмісячні сельсько-господарські курси для учителів і учительок сельських шкіл. Курси влаштувало повітове земство. Більше як ста курсистам подаровано од департамента книги.
	ВАРШАВА, 20. Редактора „Млота“ оштрафовано на 100 карб. з заміною місячним арештом за статтю про холєру.
	ПЕТЕРБУРГ, 20. Одставний поручик Лопашинський одписав в духовній на стіпендії в жіночому медичному інстітуті 200,000 карб.
	ПЕТЕРБУРГ, 20. Редактора „Совр. Сл.“ градоначальник оштрафував на 300 карб. за статтю—„Плеве и Азефъ“. 
	МОСКВА, 20. Одкрилась всеросійська кінська виставка. Виставлено біля 870 коней.
	ОДЕСА, 20. Одкрився краєвий з'їзд виноградарів і виноробів. В з'їзді бере участь 140 душ. Предсідателем вибрано предсідателя бесарабської губернської управи Алейникова. З'їзд протягнеться п'ять днів.
	КРЕМЕНЧУК, 20. Якісь злочинці стріляли в почтовий поїзд біля станції „Веселий Поділ“. Поранено машиниста.
