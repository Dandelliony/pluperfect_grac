На дружню могилу.
(Мої спомини та вражіння).

	Іще втрата! Ще одна свіжа могила! Помер Борис Грінченко. Перший голова Київської „Просвіти", її перший організатор і передовий невсипущий робітник, він пережив її тільки кількома днями. 
	Тепер, біля домовини дорогого небіжчика, невчасно переглядати його діяльність, але усім, хто прихилявся серцем до України, хто турбувався культурним відродженням її народу, ім'я Бориса Грінченка добре відоме: на протязі 20 років це ім'я стрічалося на кожному ступіні і в кожній галузі праці для відродження України. 	Через оці причини я вважаю за обов'язок подати громадянству свої спомини про життя Грінченка в Харькові, про його перші ступіні на українській ниві і де-що з дальших та останніх часів його віку. За того цілком це будуть спомини і вражіння від безпосередних відносин моїх та небіжчика. 
	Як каже батько, ще хлопцем, перечитавши Шевченкового „Кобзаря", малий Борис нахиляється серцем не до панів, хоч на цьому боці був його батько, дрібний панок, штаб ротмистр в одставці, а до селян, і не тягне в москалі за своїми обмосковленними батьками, а виявляє себе хлопчиком українським, навіть складає якісь українські віршики. 
	На шкільній лаві Харьківської реальної школи, років 15—16-ти Борис вже починає мріяти про таку роботу, що одкривала-б очі нашому народові та допомогала-б йому в його злиднях. Помимо звичайного вчиття та читання, парубок зацікавлюється ще „літературою підпольною", що за тих часів одвертіше та завзятіше казала про таку роботу, ніж звичайне російське письменство. 
	Батьки Грінченка жили на хуторі, а він був у Харькові на кватирі, де
жило і двоє студентів. Від тих студентів Борис і користувався тією „літературою". Давав він її на перечитання і другим своїм товаришам по школі. Одна з таких книжок, що він дав читати товаришові, здається Кудрявцеву, попалася на очі батькові того хлопця, а той пожалівся інспекторові. Знялася буча, Бориса потягли до інспектора, до діректора школи, а там і до жандармів. Ні сіло, ні впало, як парубок опинився в тюрмі. Почали його тягати по допитах, усе хотіли дізнатися, хто-то йому дав ту книжку. Та дарма, Борис не казав. Тягся час, а його не пускали з тюрми. Аж доки вже, по проханню родичів, встряв у цю справу віце-губернатор та визволив його. 
	Але до реальної школи хлопця вже не прийняли, та й до иншої важко було попасти, бо він вже став людиною небезпешною. 
	Так несподівано урвалася освіта Грінченкові. Усе знаття, уся ерудіція, що потім мав і виявив Грінченко, то все вже він придбав самотужки по-за школою. 
	Коли ми зважимо, яка велика була та освіта Грінченкова, яким він був знавцем нашої мови, письменства, фолькльору; як вільно обертався з иншими мовами славянськими, німецькою, французькою та італійською; які добірні давав переклади з цих мов,—то зрозуміємо, яку силу праці поклав він на цю роботу над собою, праці упертої, ненастанної, та ще поруч з звичайною роботою і в школі, і в письменстві, і в суспільстві. Бо справа не чекала, треба було усюда кидатися, скрізь хапатися. „Діла, діла—аж голова біла", писав він не раз в своїх листах. „Жатва многа, а дѣлателей мало", казав він, коли я або инші товариші його, мало ще досвідчені, не насмілювалися ставати до літературної роботи та все вичікували чогось. Один він не жахався праці. Він з якимсь запалом кидавсь на неї скрізь і всюди, один на всі
боки. Працьовитість його була надмірна, хист великий і завзяття дуже. 
	Після реальної школи батько хотів віддати Бориса до військової служби, та перемогти народолюбні потяги юнака було не легко. Він рішучо одмовляеться йти по батьковій стежці і, не маючи шеляга за душею, 17-ти літнім хлопцем кидає рідну хату. 	Саме в цей час я, що був тоді однолітком Борисові, і вчився в білгородському учительському інстітутові, зазнайомився з ним через свого товариша Івана Спілку (псевд.). Останнього він уже обернув на неофіта свідомого українства і шукав ще собі придатних до цього товаришів. 
	Це було в літку року 1881-го. Грінченко вже здав іспит на сельського вчителя, а поки дадуть місце, примостився за писарчука в харьківській казенній палаті. І в тому і в другому, як я чув, йому допоміг той самий віце-губернатор, бо як „людину небезпешну" Бориса могли не прийняти на іспити, та так саме і на місце в казенній інстітуції... 
	Два місяці Грінченко не мав ніякої плати, а далі йому призначили по 10 карб, на місяць. Був ще у Бориса дядько Земборський, що служив у тій самій палаті, і де-який час хлопчина у його і жив і харчувався. Це була людина ще молода, одинока,та в думках і замірах вони не погожувалися з Грінченком, то останній і його тримався тільки, поки того вимагали його гіркі обставини, а як почав одбірати за роботу гроші, то оселився окремо. Батьків він одвідував, але не часто. Мати була ласкавіша до його, а батько все гнівався. 
	Десь в кінці Кінної чи Старомосковської, в якомусь провулкові Грінченко наймав за 3 карб. на місяць справжню халупчину, з одним віконцем і таку малу, що в їй можна було тільки сидіти або лежати, а ходити ніде. Долівка була глиняна, без помосту. Стіни повикривлювані. Харчувався більше хлібом та чаєм, а зрідка обідав у родичів, у того ж Земборського, або і в їдальні одну якусь страву. 
	От у цій халупчині збіралися ми часом утрьох побалакати й почитати. Борис був парубок жвавий, моторний, вигадливий, частенько було і порегочемо, але здебільшого тут провадилися поважні розмови, або читання. „Література підпольна" одійшла геть, на бік, читали з „Кобзаря" з Драгоманова, якісь, пам'ятаю, статі про українство в „Русскому Богатстві" того часу, здається, Олексієва якогось і відповідь на неї за підписом „М. Петрик". (Грінченко казав, що це Драгоманов). А иноді, в-ряди-годи, попадало і число якоїсь закордонної газети: „Батьківщина", „Буковина". Чималу ролю грали Кулішеві „Записки Южной Руси“. Красне письменство читала ми сами дома. Грінченко вже записував українські слова, пісні, вчив думи, перечитував народні перекази та оповідання, кажучи разом—виучував народ, історію, мову, потроху починав і писати по українському, віршами або прозою, оповідання, казки, а то ще й розправи на якісь суспільні теми. Слідом за ним те саме робили й ми, його молоді товариші. Пам'ятаю, що моя перша спроба була теж віршами, але Грінченко аж обурився: „Все вірші та вірші. У нас багато вже віршомазів. Треба і поважнішого писання". По його думці я більше був здатний до публіцистики і мусив був поки що писати дописи до закордонних виданнів. Де-кілька таких спроб і було мною зроблено. Але про віщо було дописувати? Українського життя, руху не було, а круг життя й думок наших був теж досить обмежений... 
	Отак навчав він нас і гуртом ми навчалися. Було в тих заходах та спробах і невдалого де-що, але основа снувалася певна, бо ми-ж були хлопці міські і вихованці московської школи; ми навіть балакати не вміли і не балакали по українському. Тут тільки, у гурті, та мова стала нам обов'язковою і я, наприклад, де-який час вагався ще, не насмілювався балакати нею. Україна-ж, українство, особлива мова, історія, завдання та обов'язки—чи багато є й тепер серед нашої молоді, навіть по університетах таких, що свідомі того? Зрозуміло, що без якогось ватажка ми ледве чш потрапили б коли на рідний шлях, бо старі громадяне, коли й було їх трохи, то десь робили щось по своїх кутках. То була робота здебільшого така, що тільки задовольняла їх самих. Громадських потягів у їх не було. Задоволені з себе, вони нікого не шукали, нікого не намагались навчити, осаідомити. Я не виную їх за те. Може того вимагали умови часу. Може то були наслідки і умов, і виховання. Але я мушу зазначить, що так воно було. Борис Грінченко перший за тих часів почав усюди кидатися, шукати людей, навчати їх, навертати до-якої хто був тільки здатний громадської роботи. А коли й того ще не міг хто, то до освідомлюваняя, до самовиховання. Та й на тому не край. Він шукав ще способу, шукав, сказати б, трибуни, з якої б він міг промовляти до загалу. Почасти це були наслідки його гарячого бажання користної праці, почасти ж, підкреслюємо це, наслідки читання „підпольної літератури". Звідти він перенявся запалом, звідти запозичив і де-які заходи і засоби.
	Потрібні Борисові книжки, він доставав у покійного Володимира Олександровича та почасти у д. Л. Тими книжками наділяв він і нас. Од тих же добродіїв довідався Грінченко про рух в Галичині й про тамошні видання і почав уже топтати туди стежку. Року 1881 в тамошньому часопису „Світ" було видруковано пепереду якийсь його вірш, а тоді оповідання, підписані Ів. Перекотиполе. Посилаючи туди, Грінченко змовчав і тільки згодом похвалився, взнавши, що видруковано. Инші свої твори він уже підписував: Василь Чайченко.
	Гурток знайомих Грінченка обмежувався отими людьми, що я найменував. Від одних він сам переймав де-що, а другим сам давав або намагався давати, а иншими не цікавився. Жіноцтва або дівчат зовсім не було в нашому гурточку; про них навіть і балачки не знімали ніколи. 
	Росту він був середнього, русявий, з гострими рисами й якимись рвучкими рухами. В розмові запалювався і говорив з притиском. Зодягався просто й бідненько. Штани в халяви, українська сорочка, здебільшого проста, не вишивана, з стрічкою з якогось колірового шматочка та піджачина, пальтичко, шапка чорна, смушева, українська. 
	Настрій та напрямок Грінченка за цих часів добре одбився в оцьому віршові, призначеному мені й поміченому 10 жовтня 1881 р. Харьків, Каз. пал.: 
				Д —ві Т—ві *). 
У час той проклятий, коли журба 
			люта 
Тебе усього огортає, 
Коли, як в неволі, залізом окута, 
Душа твоя рветься й ридає; 
Коли ти не знаєш навіщо на світі 
Живеш без користи і діла; 
Коли так гаряче бажаєш любити Й немає таких, щоб любили,— 
Тоді мені, друже, мій брате єдиний, 
Подай свою братнюю руку, 
І вкупі ходімо ми скрізь по Вкраїні, 
Щоб люту розвіяти муку! 
Однакове серце у нас обох 6‘ється 
Однакова мука карає: 
Ходімо ж, мій друже! нехай світ сміється, 
Ми сміх той дурний занехаєм! 
Та й що нам до того, до людського сміху, 
До їхньої лайки й докорів? 
Вони зрозуміть наше лютеє лихо 
Не зможуть, не зможуть ніколи! 
Їх лайка й догана для нас висвідчае, 
Що ми йдемо шляхом правдивим:
Ходімо ж, мій друже! а їх занехаєм 
На шлях не пробитий ходімо!...*)
*)Скорочення заголовку зроблено мною
	Одібрав я цього вірша-листа по почті в Білгороді, переховував його як святощ яку і читав та перечитував, мов молитву. Читав і де-кому з товаришів, щоб показати їм наш шлях, кудою йти. 
	Часом він присилав мені і другі листи, котрі я повинен був перечитувати моїм товаришам по школі. В листах Грінченко доводив, що ми — українці, і як українці освічені, повинні робити для освіти свого народу українського; така ж робота можлива тільки на певній національній основі; що ми тепер же повинні вчити нашу мову, письменство, досліджувати побут, звичаї та мову народню українську і робити й тепер що можливо для свого народу. Він і старішим українцям, як от Олександров, дорікав часом, що вони не роблють ніякої реальної роботи. 
	Уже в той час Грінченко добре володів українською мовою і в розмові, і на письмі гарно знав фонетичний правопис, не закохувався ні в нашій одежі, ні в крівавих подіях козаччини, а всьому давав належне місце. Це був значний поступ проти української молоді 60-их років. В йому був якийсь твердий реалізм, що разом кликав до певної роботи. 
	Під певним Грінченковим впливом і проводом ми троє—він, я та Ів. Спілка, склали спілку з певними грошевими вкладками на національну справу, мусили балакати своєю рідною мовою, вчитися мови та історії, писати, робити переклади, складати популярно-наукові оповідання і видавати книжки. Таким чином було видано книжечки: „Бідний вовк" (казка), „З народнього поля" (3 казочки) —Грінчеакове, „На півночі*, „На Кубані"—Спільчине, „Святвечір" — мій переклад оповідання Ол. Єфименкової, що його оце вдруге видала київська „Просвіта". Де що попадало до „Батьківщини" і „Буковини". Грінченкові вдалося навіть провести популярно-наукове оповіданнячко „Про грім та блискавку", що вдруге оце видало київ. „Просвіта". 
	Тимчасом, того ж таки 1881 р., Грінченкові трапилось сподіване місце сельського вчителя в зміївському повіті на Харьківщині по 10 руб. на місяць. Я пам'ятаю, який він радий був тому місцеві та з яким запалом накинувся на шкільну роботу. Пам'ятаю з його оповіданнів, що школі оддавав увесь час, що хлопці, а надто дальні, частенько і ночували у його в школі. З своїх нещасних 10 карб. на місяць він ще варив їм куліш а салом та той куліш вони і вечеряли вкупі. Поки куліш варився, то вони сиділи, балакали: і він оповідав хлопцям, і їхні оповідання слухав. Впливати він міг. хлопці його любили і слухалися. Ще тут Борис придбав чимало досвіду про народне життя. Тільки зауважити треба, не любив він про себе оповідати, так хіба випадково щось розкаже або до речі, або щоб приклад подати. 
	Не один раз Грінченко звертав нашу увагу на те, як понаписувана оповідання з Ясної Поляни Л. М. Толстого (про Лютера, Гуса, Колумба) що хлопцям оповідали або читали, а потім загадували переказувати ті оповідання на письмі, а повиправлявши, видавали їх. 
	Цей спосіб подобався йому тим, що тоді і склад і мова оповіданнів будуть близькі та зрозуміліші народові. Він і сам потім, де було можна, уживав цього способу. 
	(Кінець буде). 
		Д. Пісочинець.
*)Вірш цей видрукований ніде не був; переховується у мене в оригіналі власноручному Грінченковому. 