Закон і циркуляр.

	Скасування культурно - просвітних товариств, а надто „инородческихъ", що до недавнього ще часу були випадковими і несистематичними, після Столипінського циркуляру посипались, як з міха. Майже дня не проходить, щоб не прийшла нова звістка, що там або там скасовано товариство або не дозволено нового, в якому навіть саме допитливе око не зможе дошукатись ніякої політики. 
	Всім нам ще в пам'ятку заборона в Київі кооперативного товариства „Крам", або товариства охорони Шевченкової могили і т. и. Практика провинціяльних „присутствій" в справах товариств показує виразну тенденцію забороняти всі товариства, які тією чи иншою стороною доторкаються місцевих національностей. Їх забороняють тепер огулом, не розбіраючи й не приглядаючись до їхньої діяльности, а єдино тільки за те, що до данних товариств прип'ято тепер назву „инородческихъ". Провину, як видко хоча б з сумної історії скасування київської „Просвіти", відшукати дуже лехко, а то й відшукувати не треба: досить тільки послатись на згаданий циркуляр, щоб з одного маху розбити всі заходи, на які так багато сили, часу й енергії витрачено і поменшити число борців з темнотою народньою. 	Спершу можна було думати, що провинціяльні „присутствія" просто переборщили такими заборонами, що центральна власть безперечно обережніше розглядатиме справи про инородчеські товариства. Але факти показують, що й ці надії марні. За останні три місяці сенат встиг розглянути вже 64 скарги на адміністрацію за те, що вона покасувала культурні товариства або не дозволила заснувати нових. Єсть між скаргами такі, яких просто не можна було не уважити. Напр., в Петрокові заборонено товариство за те, що воно випустило дозволену цензурою відозву; в Радомі не зарегістровано товариство, бо „можно опасаться (!), что проектируемое общество будетъ преслѣдовать узко-націоналистическія цѣли"; в Катеринославі за те, що товариство „задается широкими задачами, неосуществимыми по мѣстнымъ условіямѣ".
	Здається, двох думок з приводу таких мотивів, що спиняють діяльність товариств, не може бути. Яке, напр., діло адміністрації, чи „осуществимы" чи ні завдання товариства, аби вони тільки не були шкодливими. Або яке право адміністрація має читати в серцях, боючись „узко-націоналистическихъ цѣлей" ще тоді, коли само товариство не виявило ніякої діяльности? Видима річ, що місцева адміністрація в таких випадках просто переступає межі закона, беручи собі таку власть, якої їй закон не дає. І от же сенат став цілком на позицію адміністрації і всі скарги поодкидав. 	Справа стоїть, як бачимо, ясно; ніяких вже непорозуміннів нема: всяка діяльність на користь темного народу недержавних націй кваліфікується за злочинство і її поставлено по-за межі закону. Закон має силу тільки до того часу, поки терпить його циркуляр, таку науку дає теперішня година. Боротьба між законом та циркуляром вийшла на згубу першому, нагадуючи вже ті часи, коли циркуляр сам панував, не ділячи своєї власти.