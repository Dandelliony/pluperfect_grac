Синові світла
(Пам'яти Бориса Грінченка).

	Синові світла, що вмер, склали і ми свій вінок. Чорнеє листя, повнеє туги і жалю, суму тяжкого, чорнеє листя—і де-не-де ясні квітки. Синові світла—темний вінок. Темний тому,—що у темні, лихії, досвітні часи багато муки і горя зазнало його наболілеє серце. Нерадісне, похмуре життя те було, і мало ясного, і мало квіток на тяжкому шляху знаходив наш вчитель. 
	Та квіти ті ніжні, той цвіт запашний, що їх він знайшов і сховав, зберіг аж до краю од морозів жалки́х, од вітру з півночі, од долі лихої. Іх небагато, але ціни їм немає. Ті квіти яснії, що скрашали темне життя, то ідеї великі, думки то святії, що́ ними горіла велика душа: любов до Вкраїни, що більше од неї немає, до вбогого рідного люду любов неомірна, відродження краю, віра незломна, що правда подужа, без спочинку праця во імя того ідеалу, що світ дня нового нещасній країні вів за собою. 	Товариші любі! Горе тяжкеє, утрата незмірна нас всіх об'єднала одним почуттям. Темним вінком з ясними квітками—щиру подяку, жаль наш гіркий, останнюю шану знесли ми на свіжу могилу. Єднаймося ж, друзі кохані, зливаймося духом із тим, що його вже немає, але він серед нас. Учителя правди і діла, щирого вчителя, за рідную школу борця, постать величня і близько знайома, нехай нас веде за собою. Пам'ятаймо: наш обов'язок скласти ще велетню духа і вічний духовний вінок. 
	Ті квіти-ідеї повинні ми взяти і їх посадити у землю родючу—у душу дитини; їх там доглядати, сльозами полити, словом гарячим, натхненним, ділами палкими зросити поля плодородні. 
	І прийде весна на знеможену, стомлену землю, і темниї ниви життя, що ген навкруги розляглися, вкриють рясно квітки запашні, ріжнобарвні, яскраві. І процвіте на диво наш сад—душі народньої святая святих,—наш рідний сад, і вознесеться до неба аромат чудовий сил розквітлих оновленної землі, і дійде він до тебе, батьку наш, і серце скорбнеє, зотліле, що за народ свій муку прийняло, велике серце заспокоїш і радістю ясного воскресення звеселиш. 
	А долі—на Вкраїні—в сумнії роковини тяжкої смерти сина світла, на могилу, ці святощі народні, прийдуть несчислимі ученики. Вони живий вінок возложать—роскішний, світлий, кращий, ніж ми складаємо тобі. Вінок з квіток тих духа, ідей твоїх, що пишно процвіли на нашій, на своїй землі. Його возложать величніми ділами на щастя рідного народ—і справді дітьми стануть сина світла,—дня синами. 
								Вячеслав Прокопович. 
9. V. 1910,