                       За кордоном. 
Виборча реформа у французькому сенаті.

 Цими днями почалось у французькому сенаті обміркування виборчої реформи. Більшість сенатської комісії, під проводом голови Клемансо і докладчика Жанненея, не згодилась з основами законопроекту, принятими палатою і категорично одкинула прінціп представництва меншости. Разом з цим комісія визнала за неможливе зостатись при сучасній сістемі і вирішила виробити свій проект.
  В загальних рисах проект сенатської комісії повертається до виборів по списках без представництва меншости. Основні його підвалини такі. Виборчою округою робиться департамент. Депутатів вибірають більшістю голосів по списках. Вибірають їх на 6 років. Через кожні три роки склад членів палати міняється. Кожний департамент вибірає по одному депутатові на 21.500 зарегістрованих виборців, але не менше трьох і не більше пьяти.
 З цього проекту почалось обмірковування виборчої реформи. Пропорціоналісти і прихильники представництва меншости, а також і уряд вже заявили, що проекту комісії вони не можуть приняти. 
 Про можливість конфлікту між палатою і сенатом, а також між сенатом і правительством, говорили вже не раз і нещодавно Бріан заявив, що він знає як буде поводитись кабінет на випадок конфлікту. Але в останні часи і члени сенату стають в опозицію до проекту комісії, що надто загострює відносини між сенатом і палатою, і мають на меті виробити нову сістему, що була б чимсь середнім, до чого пристали б обидві сторони. Таке компромісове предложення цими днями подав до сенату сенатор Можан з підписами ще 60 сенаторів. 
 Разом з палатою Можан приймає прінціп пропорціональности, але все таки дає деякі привілеї більшості. Перше — після роспреділення депутатських місць між партійними списками по пропорціональній системі вільні місця повинні належати групі, що одержала більшість голосів і, друге—не один кандідат не може бути вибраним, коли не матиме чверти всіх поданих голосів. 
 Проект Можана буде підтримувать правительство, що і раніше згожувалось пристати до законопроекту, який буде надавати привилеїв більшості.
