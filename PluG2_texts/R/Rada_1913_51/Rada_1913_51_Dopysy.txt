             Дописи.
(Од власних кореспондентів).
 С. ВЕСЕЛІ-ТЕРНИ, верхнєдніпровського повіту (на Катеринославщині). Кредітове т-во. Недавно відбулися загальні рокові збори кредітового товариства, на котрі від інспекції дрібного кредіту прибув інспектор Б. Р. Билінський, якого обрали і за голову зборів. Товариство це істнує вже 3-ій рік, за який час має баланс 51,636 карб. 19 коп., в цьому числі одних вкладів налічується 27,097 карб. 96 коп. Чистого зиску за 1912 рік товариство мало 1,600 карб. 46 к., котрий поділили так: в основний капитал 641 карб., в запасний — 321 карб., на виписку сел.-господарського знаряддя — 100 карб., на збудований власної хати (до попередніх асігновок)— 180 карб., ріжні трати —16 карб. 41 к, 2-м представникам на зьїзд, що має відбутися в Катеринославі в цьому році — 40 карб., комісії по скликанню зьїзду в Одесі —10 карб., нагорода почтареві — 6 карб., на майно — 237 карб, і жертви на повітряний флот —10 карб, и балканським славянам —39 карб. 5 к. Видатки на 1913 р. затвержені в сумі 1,415 карб. За цей рік товариство мало 520 членів, з сумою одкритого їм кредіту—66,800 карб. Позики видавалися від 25 до 200 карб. Переважно на оборудовання сельського господарства кращим знаряддям та на аренду землі. Невиплачених позичок не дивлячись навіть на маловрожайний минулий рік, було мало.

КАНІВ, (на Київщині). Концерт.  22 февраля у місцевому клубі громадського зібрання одбувся концерт. Чималою несподіванкою було це для канівчан тому, що вони, ось уже більше року, як не бачили ні вистави аби якої, ні концерту, ні взагалі ніякої розваги не знали, за винятком хіба постійної розваги — горілки. 
Характерно от-же, що концерт улаштовано було не місцевими силами, як того треба б сподіватись, а гуртком інтелігенції сусіднього села, що лежить од Каніва в 7 — 8 верстах. 
Всі участники були одягнені в українське вбрання.
Виконано було, до речі сказать, дуже гарно, багато українських пісень. Збор був повний. Публіка лишилась дуже задоволеною і гаряче вітала виконавців довгими оплесками. 
Не можна обійти мовчанкою того дуже прикрого, неприємного факта, що місцева інтелігенція, місцеві українці не тільки не допомогли чимсь упорядникам концерту, а навпаки ще й перешкоджали їм. Так, один з місцевих свідомих українців, купивши для жінки своєї квитка і довідавшись, що по тому квиткові та доведеться його дружині сидіти на ослончику (клуб у нас доброї обстановки не має, а упорядники через брак коштів не мали змоги заставить усю залю стільцями), — підняв галас, висловлюючи своє незадоволення.  „Як, за 75 коп. та ще й на ослончику сидіть? Ні я цього не хочу" — репетував він і вже зібрався випровадить жінку додому і випровадив би, коли б хтось з упорядчиків не дістав для неї стільця. 
Чудно просто було слухати до яких дрібьязків доходили наші інтелігенти. А про те, щоб допомогти гарному почину — нема чого й казати.
 А натомісць наша інтелігенція, справляючи вечірку в місцевій земській школі, спинила бешкет і з цього очевидно мала більше задоволення ніж з концерту. 
Взагалі, доводиться з сумом зауважити, що інтелігенти наші люде дуже недбалі, дуже захоплюються піяцтвом, а в останній час ще й азартовою картонною грою...


ГОР. БЕРЕЗОВКА  (на Херсонщині). Цього року нашому городові пощастило на українські вистави. За зіму було виставлено де-кілька пьєс, більше з кращого репертуару. Почалося з карпенківського „Хазяїна" 6 декабря, на користь громадської бібліотеки. Далі гуртком тутешніх міщан, українізованих болгарів виставлено було під зарядом робітника п. Камівського „Воскресеннє” Чубатова-Колесниченка. Цікавий то був спектакль: половина аматорів — люди напівграмотні, і ролі свої вчили на памьять, з голосу помішника режисьора. А оце недавно до міста прибуло троє актьорів з бувшої русско - малоруської труппи Скорбинського, котрі, запросивши до помочі де-яких тутешніх аматорів, виставляли  „Сватання на Гончарівці“, „Мартина Борулю" і „Мазепу".  З російських пьєс ставили „Євреї"  Чірікова (для збору) і досить не погано виконали. На останку в одного з тутешніх організаторів українських аматорських вистав, учителя п. Юркевича, виникла думка зьєднати всі актьорські і аматорські сили, щоб на масляну поставити гарну веселу пьєсу. Зібралися, порадилися і одностайно спинилися на „Паливоді XVII століття". Пьєса ця пройшла з повним успіхом 23  февраля на користь бідних дітей всіх (окрім приватних) тутешніх шкіл, а  їх шість:  городська 4-х-кл., реміснича, міністерська, городська початкова, церковно-парафіяльиа та громадська еврейська. Надії організаторів справдилися: артисти ролі свої добре грали й  уподобались гостям. Жвава гра, непогані хорові співи, мальовничі вбрання — власність п. Скорбинської, досвідчений грим її руки та старанно справлений п. інспектором городської школи  реквізит – дали все можливе в такому  степовому закутку, як Березовка. Найбільше бавилася публіка обміркованою грою актьора п. Котилевича, який, одначе, ведучи слизьку ролю Харька Ледачого, ніразу не спіткнувся. У пьєсі були де-які купюри. Аматор, учитель  п. Жук  (Петро) прямо-таки дав тип обезглудженого хлопа минулих часів. Юристи, товариші „Паливоди" щиро бавили публіку. Ансамбль, як кажуть був повний. 
Загального збору вистава дала менше, як гадалося, 400,49 карб., але то через причини, які чи не далеко від редакції „Русской Мысли" повстали. Справді: до цього часу всі охоче дивилися собі „малороссовъ", а це враз де-які педагоги з тих самих шкіл, на користь яких гралося (люди, без сумніву, поступові) не тілько не хотіли допомогти справі своїми клопотами, а навіть старалися загальмувати її, бо, як висловився один з них (єврей) „малороссы намъ не нужны, да и все малороссійскія пьесы крайне пусты и безсодержательны".  Це було сказано на зібранні завідуючих школами з поводу влаштування вистави, і коли вже три десятки людей готові були до праці над „Паливодою", вони бігали по місту, збіраючи других аматорів на російську виставу та „Паливода" переміг. На черзі —„Суєта".

ЛЕБЕДИН, чигиринського повіту (на Київщині). Волостний суд. Недавно лебединський волостний суд розглядав таку справу. Селянин с Журавки О. Глущенко йшов біля двору свого кума Р. Присяжного. Присяжний, побачивши його, запрохав до свого двору і показав йому в ямі „курячого злодія” — тхора. Сам Присяжний боявся полізти в яму, щоб убить тхора і попрохав про це Глущенка. Глущенко поліз в яму, вбив тхора і виніс його звідтиль. На другий день приятеля повезли тхора на базар, продали його і гроші поділили проміж себе, як де було умовлено, перед тим, як Гл. ліз у яму. Через якийсь час Присяжний подав у волость на суд, щоб Глущенко заплатив йому 5 карб, за тхора. Присяжний доводив, що тхір його власність і що Глущенко самоправно вбив його. 
Волостний суд по нараді постановив: Глущенко мусить заплатить Присяжному 4 карб, і посидіть три доби у вежі. 
Вежу присудили обом, щоб не заводились, бо на такі справи „н?тъ закона".

С. ЗЕЛЕНКИ,  Канівського повіту  (на Київщині). Безпорадність селянська. Давненько за нашого села почали переселятися люди до Сібіру, переважно у ферганську область. За останній час число переселенців усе збільшується; збіраючись нашвидку в далеку дорогу, вони на-швидку ж роспродують свою землю, свої грунти. Цим користуються де які багачі дуки, а то й просто заможніші селяне, переважно і з сусідніх сел і скуповують за півдаром майно та землю у наших селян,, а потім перепродують другим, але деруть уже неймовірно високу плату.
Дуже боляче дивитись нашим селянам, як різні людці наживаються на їх добрі і ото ж де які з них почали добиватись, чи не можна б як заборонить стороннім людям скуповувать у нашому селі землю. — Роспитувались, писали, та нічого не дізнались. А тут ще на лихо недавно одержано оповістку, що й земського адвоката (юрисконсульта), який давав даремно поради, уже нема, а наші перед тим як раз і звертались до його за порадою, та так одповіді і не дістали. І тепер не знають уже куди й звернуться, до кого податься. Мають на думці скликати сход та винести постанову про заборону скуповування чужими людьми землі і майна у переселенців, —та чи буде-ж то та постанова законною,  чи матиме вона силу?  Кого спитать?
