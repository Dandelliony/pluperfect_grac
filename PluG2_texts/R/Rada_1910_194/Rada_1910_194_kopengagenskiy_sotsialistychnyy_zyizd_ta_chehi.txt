Копенгагенський соціалістичний з'їзд та чехи.
Недавно пишучи про чешсько-німецький конфлікт в австрійській соціал-демократії, ми зазначали, що цю суперечку мають порішити на копенгагському міжнародньому з'їзді, на якому чешські автономисти мали бути обвинувачені своїми віденськими товаришами. Тепер вже відомо, яке становище заняв копенгагський з'їзд супроти цього конфлікту. Як і можна було сподіватись, знаючи історію чешсько-німецького соціалістичного спору, чехи програли свою справу. Резолюцією Плеханова, яку було принято мало не одноголосно (проти голосувало 5 чехів, ухилились од голосування фіни та два вірмени) признано рацію віденським соціалистам. Взагалі з'їзд висловив свій погляд на цю справу в тому смислі, що соціалістичні організації мусять слухатись державного, а не національного принципу. Таким побитом може істнувати тілько австрійський центральний союз, а не поодинокі національні, автономичні союзи, як, напр. - німецький, чешський, польський і т. ин. В данному разі справу було так загострено, що чешська делегація мала навіть покинути з'їзд та виступити з інтернаціоналу. Тепер ще невідомо, як уложаться далі чешсько-німецькі відносини. У кожному разі чехи протестуватимуть проти цеї централістичної резолюції. Цікаво, що й поляки — представники недержавної нації — підтримували дуже солідарно цю резолюцію.
З боку всім видко, що копенгагський з'їзд не мав відповідних, фактичних кваліфікацій для полагодження цеї справи. У цьому випадку не можна було послугуватись лишень теоретичними нормами; тут треба було подивитись на цю справу з фактичного боку, а передовсім не забувати, що вона виринула в Австрії, в цій класичній країні національних конфліктів. Треба б було взяти теж під увагу тенденцію австрійських німців до ґеґемонії у цьому краю та їх неприязнь до національної емансипації кожного з австрійських народів. Тоді б в трохи иншому світлі представився згаданий чешсько - німецький конфлікт. Тоді б, як що кому і закидатимуть національний шовінізм, то певно не чехам. Але резолюція копенгагського з'їзду, хоча безпосередно викликана була чешсько-німецьким конфліктом та тим саме у першій лінії відноситься до Австрії - матиме теж загальне принціпіяльне значіння. В ній рівночасно формуловано погляд інтернаціоналу на централізм та автономізм, яко организаційні елементи. Інтернаціонал, вірний своїм традиціям, висловився на користь централізму, не зважаючи на те, що еволюція соціалізму давно вже показала непридатність централізму, як организаційної форми. Так само і погляд інтернаціоналу на державу та народність іде супроти дійсности. Централізм - навіть у найбільш ідеальній формі — завжди буде суперечить основним ідеям соціалізму. Адже—певно, що колись історія — цей об'єктивний та безпристрастний трибунал признає рацію автономистам чехам, а не присудові копенгагського міжнароднього з'їзду.
Н. В.