Література, наука, умілість і техніка.
= Археологичні знахідки. В Севастополі цими днями під час розкопок колишнього некрополя викрито саркофаг римської епохи, багато, здебільшого зітлілих, кістяків, деревляних трун, силу усякого дріб'язку: золотих сережок, перстнів, намиста, чарок, шклянних бальзамарій, золотих і срібних монет. Все знайдене має наукову вартість і через те дуже зацікавило археологів.
= Про вшанування памяти М. А. Дмитрієва. Гурток почитателів покійного М. А. Дмитрієва, що втонув два роки тому в с. Яреськах, миргородського повіту, рятуючи дівчину на Пслі, лагодиться видавати популярний збірник, присвячений адвокатській і громадській діяльності М. А. В збірнику буде уміщено де-кілька малюнків: дача, в якій жив покійний, те місце, де він втонув, пам'ятник на могилі в Полтаві і инш. Вчора виїхав в Яреськи місцевий фотограф М. Б. Фрідентадь робити знімки.
= Український орнамент у великоруських школах ткацтва. На Катеринославську виставку прислали свої експонати Вишневолоцька ткацька і Сосновицька жіноча прядильноткацька школи. Д-й В. Строменко, оглянувши вироби цих шкіл, пише про них в ч. 1275 „Юж. Зари“ ось що: „Всі речі, що виходять з цих шкіл, мають на собі яскраві великоруські ознаки, як по орнаменту, так і по розміщенню красок. Одначе на диво попали серед них і де-які речі (рушники, скатерки) щиро українського стилю. Виявляється, що школи ці звертають серйозну увагу і на український орнамент, користуючись матеріялом, зібраним на всяких кустарних виставках. Подібного роду позички, — каже д. Строменко — можна тільки вітати, особливо, коли взяти на увагу, що український народній орнамент (вишиванок і тканин) без порівняння багатчий за великоруський. В цьому можна пересвідчитися на виставці ж, порівнявши експонати зазначених вище шкіл з однородними експонатами полтавського земства. Недостаточність великоруського орнаменту для тканин відчувається настільки сильно, що доводиться переносити на тканину орнамент типичний для дерева“.