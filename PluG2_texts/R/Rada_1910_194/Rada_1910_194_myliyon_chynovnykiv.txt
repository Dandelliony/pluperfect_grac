Милійон чиновників.
23 апріля 1905 року французький парламент, затвердивши якийсь фінансовий законопроект, разом з тим зобовязав міністерство що-року, разом з проектом державного роспису, подавати відомости про всі посади й про всіх чиновників, що брали жалування з казни, департаментів та громад.
Виконуючи цей свій обовязок, міністерство недавно подало парламентові статистичні відомости про всіх чиновників, що служать у Франції.
Але зроблено це по способу одного колишнього французького міністра, який казав: „завдання казенної статистики полягає в тім, щоб публіка нічого в ній не розуміла". Одначе, з поданої міністерством статистики все-таки можна побачити, що число чиновників у Франції зростає з кожним роком.
Так, у 1906 р. було там 703.566 чиновників, у 1907 р — 870.599, у 1908 р. — 913.192, у 1909 р. — 914.891, а цього року у Франції вже налічується 968.121 чиновник.
Одначе, й ці числа ще не можна вважати цілком повними, бо міністерство не включило до них служащих на державних залізницях.
Коли ж причислити й цих останніх, то вийде, що у Франції тепер є більше милійона чиновників.
Другими словами, на кожних 38 душ французької людности припадає по одному чиновникові, і в той час як людність Франції все зменшується, число чиновників там зростає в певній прогресії.