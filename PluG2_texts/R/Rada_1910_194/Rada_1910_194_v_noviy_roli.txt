В новій ролі.
З року 1889 в історії Росії почалась нова дворянська епоха, бо з того часу дворянство виступило в новій ролі — роспорядчика під орудою й доглядом бюрократії в громадських, земських та державних справах. Наслідки цього спільного хазяйнування всяких Маркових-Валяїв та бюрократії, без участи громадських сил, як визнано це й офіціяльно і тепер вже стало видимим і сліпому, дуже кепські й шкодливі, як для держави, так і для суспільства. За недавнє минуле доволі такого покажчика, як війна з Японією. Що до ближчих часів, то про це свідчать події дворянської третьої Думи, що в найближчі часи теж стануть видними і для сліпих. Дворяне в 80-х роках вже позаплутувалися в боргах так, що клопоталися, де-б його знайти помочі. Частина з них геть чисто розорилися і гідна була піти на службу до всякого, хто зарятує, а частина хоч і держалася ще, та проте була близькою до того, що ось-ось зостанеться без гнізда. Шукали й хапали позичок скрізь, де тілько можна було (не вважаючи на дворянський банк, в який залізли по вуха), хоч би це коштувало й найбільшого приниження. Цікаво, що завзяті юдофоби, лаявши жидів, лізли за грошима до них, щоб випрохать навіть десяток — другий карбованців. Обурюючись з патріотичним запалом проти німців і проти їх „Drang nach Osten", дворяне спродували свої землі німцям. Ця операція місцями зробилася планомірною і інтенсівною, так що, напр., в Одеськім повіті у дворян тепер лишилося всього тілько 139.351 десятина землі, а до німців перейшло у власність 172.187 десятин. Та й з тих 139.351 дес. дві третини в аренді у німців і ось незабаром будуть їм роспродані, бо крестьянський банк припинив скуп. Од німців земля вже ніколи ні до кого иншого не перейде, бо вони її нікому не спустять з рук, хіба своїм. Зараз в одеськім повіті 40% земельної власности в німецьких цупких руках. Ставившись з призирством до „шмаровозів“ та глитаїв, що „лізуть в пани“ і „розоряють свого-ж брата мужика“, дворяне прийняли їх за один стіл з собою, вітали, величали і з усякими приниженнями випрохували собі позичку, поки петелька затягалася. Аби мати гроші разом готівкою, вони не давали землі в аренду мужикам, а роздавали її баришникам-спекулянтам, що потім дерли за неї з мужика у двоє — в троє і наживались на „панськім" і мужичім розорі. Дойшло до того, що, напр., в країні Крупенеьких та Пурішкевичів, в Бессарабії, де юдофобство знайшло собі такий яскравий вираз, мабуть тим що там жидам живеться найкраще з усих місць, члени благородного сословія пішли слугувати жидам тим, що брали для них на своє ім'я, в обход закону, аренди і страховки од пожеж. За аренду їм платили комісіонне од десятини, і дерли за все з мужиків українців та молдаван в троє, бо брали на бариш, а за страховку по умові. Ця операція ще більш характерна, ніж аренди. Виникла вона з того, що через підпали, які робили, аби взяти страхову премію, страхові товариства циркулярно заборонили агентам по Бесарабії страхувати по селах майно у жидів. А виявилась дворянська участь в цих страховках по судових процесах. Таким чином дворянство все більше й більше пускалося на низ і дійшло ще до гіршої скрути. За браком знання та власної ініціативи, шукаючи допомоги скрізь і не мавши за собою нічого такого, на чім можна було-б заснувати якісь там свої права, дворяне посилалися на заслуги предків і за них вимагали рятунку од держави і од суспільства. Те, що предки за свої „заслуги" вже взяли і од держави, і од народу сторицею, на увагу не бралося. Одначе, ті, однаково — чи добрі, чи лихі, вчинки не можна було прикидати взагалі всьому дворянству, як сословію, бо все те здебільшого чинилося хоч і особами дворянського званія, але ж як окремими людьми взагалі, а не в ролях членів дворянського сословія. Через те ставити такі вчинки окремих особ на карб сословію, як інституту в державі, не можна, окрім хіба того, що дворянство таких особ не виключило з сословія. Це зовсім не те, що сталося згодом, коли дворяне взялися за працю в ролях земських начальників після 1889 р. і в земстві 1890 р. — тут вони уже виступили перед громадянством і державою не як окремі діячі, а як члени сословія, бо до тої діяльности було покликано дворян, як членів сословія, дворянство, як сословіє. Як раз в ті-ж самі часи, коли дворяне дійшли до крайности й скрути і шукали собі порятунку де-б не було і у кого-б не було, за які вгодно послуги од себе, бюрократія, об'явивши всі, навіть найдрібніші, місцеві громадські справи державними і виконуючи програму централизму, аби цілком знищити й без того розбиті вже громадські сили, щоб все прибрати до своїх рук, об'явили, що все лихо, а найперше всього всякий непокій та економичний і моральний занепад народу повстає в державі не з чогось иншого, як тілько од браку на місцях міцної та твердої власти. Треба тілько над усим життям поставити чиновників, надати їм таку саме власть — і в державі настане рай! Держава переможе не тілько всі внутрішні лиха, а переважить і сусідні держави своєю міццю та могутністю. Громадські сили, що крили в собі все таки доволі самостійности та власної ініціативи, через що вимагали для себе й суспільства незалежного життя і права на самостійне порядкування хоч у своїх місцевих справах, суперечили ідеї чиновничого централистичного господарства. Через те їх було об'явлено шкодливими не тілько для держави, а й для суспільства. Після цього бюрократична логика казала, що такі громадські сили треба не тілько одкинути геть, а ще й переслідувати та нищити. Ці сили творять громадянство, а всяке громадянств — то крамола. Але ж для переслідування та нищення громадських живих сил суспільства і їх творчости теж потрібна була на місцях міцна та тверда власть в руках певних виконавців. Для цього бюрократії треба було знайти й на місцях великої помочі, бо річ йшла про боротьбу з життям і його реальними вимогами, з земством, з судом, з лікарями, з школою, з громадськими діячами і т. и. Поміч духовенства, що пішло цьому на зустріч і виступило з своєю церковно-приходською школою, була над міру специфічна, узька і все ж таки з претензією на якусь самостійність од бюрократії, під прапором клерикализму, тоді як визнавався тілько один централистичний прапор бюрократизму. Бюрократія шукала допомоги й вірної служби їй в тих елементах, які були б цілком залежними од неї і слухняними в такій мірі, що визнавали б тільки її прапор і у всім чисто їй корилися б. Але ж найслухнянішими завше бувають ті, у кого разом з матеріальною нуждою та всякими нестатками бракує самостійности, власної ініціативи і почуття своїх громадських обовязків. Ці елементи, не свідомі ніяких власних обовязків, ні в чім не стануть суперечити, а слухняно робитимуть все, що їм загадають. Така саме поміч, як раз, нагодилася і сама напрошувалася з дворянських елементів. Таким чином витворилася й склалася нова комбінація-спілка, на ґрунті якої виросли всякі реформи, в яких перші ролі забрала собі бюрократія, аби всим заправляти й верховодити, а другі ролі, вже чисто службові й залежні, вона роздала дворянському сословію, як сословію. Тут дворяне виступили на арену, як члени дворянського сословія. І от, дворянство, що раніше служило державі та суспільству і уявляло з себе живу громадську силу, опинилося на послузі у бюрократії.„Слуги отечества“ стали слугами бюрократії; з перших ролів господ вони перейшли на другорядні ролі прислужників та виконавців чужих бюрократичних вимог, замірів та планів. 
Сергій П — ко