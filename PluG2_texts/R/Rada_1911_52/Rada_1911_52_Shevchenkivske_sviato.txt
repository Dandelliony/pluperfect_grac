Шевченківське свято.
КАТЕРИНОДАР. Сьогодні впорядковується вечір, присвячений пам'яті Шевченка. Вечір почнеться рефератом д. Ходзицького. Чистий прибуток призначено на пам'ятник поетові в Київі. 
Вчора „русско-малорусская“ труппа Глазуненка впорядила спектакль, присвячений ювилеєві Шевченка. Програма: реферат про значіння Шевченка для української літератури, „Назар Стодоля“, живі картини на теми творів Шевченка. (Власн. кор.). 
МИРГОРОД. Відбулась перша нарада комісії по улаштуванню у Миргороді Шевченківського вечора. Вечір призначено на перше мая. Обіцяє він бути дуже цікавим. (Власн. кор.)
ХАРЬКІВ. Губернатор не дозволив реферати про Шевченка перед виставою, присвяченою його пам'яти в народній чайній. (Власн. кор.)
ПОЛТАВА. Упорядчики Шевченкового свята думають повторити його, по тій самій програмі, бо багато публіки, через недостачу місця, не побуває на йому. (Власн. кор.)