Дорогі гості.
(Лист з Петербургу).
До нас приїхали дорогі гості!
Коли в Америку завітав король балалайки Андреєв — 69 американських газет проспівали йому хвалу. Це було велике чудо XX го віку. Американці хвалили бідного, напівголого фанатика балалайки. В Америці — час гроші. А похвала — ще більші. 
Та ще й яка похвала! 
— „Ні один російський діпломат не зміг би завоювать Росії стільки сімпатій, як Андреєв!..“
Безпосередній, правдивий і талановитий голос почуття сухі американці швидче зрозуміли, ніж тисячу діпломатичних вивертів і „заврѣній“. 
Ми маємо хитроумних діпломатів. І тим більш мусимо цінити мову муз. Їх заступництво — заступництво пісні української, заступництво Мельпомени для нас єдина тепер репрезентація в сем'ї великих європейських народів. 
До нас приїхали посли найкращого українського театру. 
Труппа Садовського єдина, здається, тепер у нас інституція, якою ми сміливо можемо пишатися перед чужим людом. 
Не легко їм достануться сімпатії петербурзької публіки. 
Після „Грає, грає воропає“... Після несчисленних гаєрів од української штуки... Разом з поляками, німцями, євреями, з найкращою росіською драмою — московським художественним театром, разом з чудовою італійською оперою, з імператорською драмою і оперою — доведеться ділити нашим гостям свої лаври, свій успіх і свій хліб здобувати. 
А pros pos. Скілька теплих слів про „Грає, грає воропае“... 
Не в суд, або во осужденіє нашим петербурзьким патріотам, а просто так — для ілюстрації. Вони його терпіть не можуть. 
— „Оскорбленіє нації“ образа „в найкращих почуттях“. 
І це кажуть найрозумніші. Де-які навіть в талановите „Кривое Зеркало" не заглядали через „Грає, грає воропає"... 
Тоді як ми цілком заслужили цього „плєвка“, отроєного тільки невинним жартом. Так само як заслужила російська патріотична опера своєї досить грубоватої карікатури з тім же „Кривомъ Зеркалѣ“ — „Не хвалися идучи на рать!.. „Так само як заслужили Верді і Мейербер за „Аіду" і „Афріканку“ —„Вампуку“. Так само як заслужив теперішній кінематограф з його „ душераздирательными“, „сердцещипательными“ і „сногсшибательными“ пьєсами.  
— „Сильно-драматическую драму длиною въ 11764 метра въ цвѣтныхъ краскахъ съ натуральной природы и съ разговоромъ“ під оглавом „Невинная жертва безумной страсти или кровавая любовь старца“... 
Те ж пародію з того ж таки „Кривого Зеркала". 
Всім досталось на оріхи. І нам теж 
Признайтесь патріоти, коли Ви хоч трохи поважаєте „святое искусство“, коли хоч трохи дорожите репутацією українського театру, скільки раз доводилось соромливо червоніти Вам за всяких Колісниченків, Суходольських, Суслових, дивлячись на викрутаси та вихиляси їх „артистів“. Я рідко бачив українську драму. Але те вражіння, яке я пережив не раз колись в київському літньому театрі підчас дебютів там Колісниченка, я по-вік не забуду.
Хай йому гикнеться легенько. Злого я йому не бажаю, але по щирості кажу, що не раз був би радий з перед його очей провалитись в саме пекло, тільки б не чути і не бачити того сорому, тої ганьби українського театру. 
А скільки раз я в Петербурзі не хотячи попадав в таку „грязную исторію“. Ідеш до театру, щоб комерцію землячкам підтримати. І гостей за собою тягнеш. А з середини першої дії береш в „охапку кушак и шапку“ і ну-мо драла!.. Бо з души верне. 
Діпломатична місія київських гостей тим то і трудна, що вже більше двадцяти років петербуржане справжнього українського театру і в вічі не бачили. Літ шість перед цим грали, правда, за тридев'ять земель од петербурзького центра Кропивницький з Заньковецькою. Але їх бачила тільки одна хіба Петербурзька сторона. Саме ж місто жило старими споминами і газетними рецензіями. Після того всякі Гаркуни-Задунайські всіх способів вжили, щоб витравить з пам'яти Петербурга старі приємні спомини про український театр. Танцювали, плазували рачки. Одним словом компенсували брак хисту і смаку артистичного, чим тільки могли. 
В результаті — „Грає, грає воропає!..“ 
—„И неча на зеркало пенять, коли рожа крива!..“ 
А за останні часи українська штука, українська пісня, український гопак, в Петербурзі і зовсім „демократізувались“. 
Пам'ятаю одну літню чудову білу ніч. 
Я проходив біля народнього дому. Бачу — „вечеръ украинской пѣсни“ у виконанню „знаменитой“ артистки Решетнікової-Булгакової. 
Народний дім — це народня консерваторія в Петрограді. Тут голота за гривеник чує иноді Ліпковську, Давидова, Фігнера, Тартакова, Серебрякова, Андреєвих, Доліну, бачить Преображенську та инш. Тут иноді на галєрці почуєте таку репліку, що впору буде першим рядам партера Маріїнки. Але разом з сценою, де грають і танцюють Ліпковські і Преображенські, тут є другий куточок, де собаки їздять на велосіпедах, всякі „жители“ Африки їдять запалене клочча, де вільно лунає: 
—„Атласъ и бархатъ, и розовый цвѣтъ, 
Мужчины красавцы, а вѣрности нѣтъ“!.. 
І ось в цьому тепленькому куточку я застукав і справді нашу „ знамениту“ артистку.
„Поцілуй мене Явтуше, 
Поцілуй мене мій друже, 
Та не вкуси“!..
Солоденько „заливалась“ знаменита. А салдацька аудіторія іржала од задоволення і плескала в долоні до одуру. Я бачив „знамениту“ раніш в клубі українському на всіляких амплуа, чув, що в антрактах вона грала в клубі націоналістів на користь „Галицько-Русского общества“ графа Вл. Бобринського. Одним словом, як та баба у Руданського, що свічки в церкві ліпила:
— Ніхто того не відає, де по смерти буде: 
Чи у небі чи у пеклі скажуть вікувати... 
Треба всюди, добрі люде, приятеля мати!..
Тим то я і не здивувавсь, коли побачив її на ролях української шансонети. Щож! В добрий час, здумав я, бачучи з яким успіхом українська „знаменитость“ конкурує з африканськими кровопивцями, з заморськими шпагоковтателями, з псами, що на самокатах фокуси витинають. І пригадавсь мені аргумент одного мого приятеля—патріота. 
— Коли б у нас був на книжному ярмарку свій „Нат-Пінкертон“, ми б мали і свою літературу, і пресу, і навіть науку!.. 
Жалко було одного: наша „знаменита“ за останні роки старано і не без успіху сімулірує українську штуку на всіх петербурзьких любительських вечорах. Бо як не як, а „Нат-Пінкертон“ всеж таки не література, а порнографія і тілько. 
Трудно буде після „Явтуха" та „Сатани в бочці" у виконанню „знаменитих“ Полозюків, грати щось серйозне. Коли раз утвориш собі репутацію дурня — трудно її змінити й до віку. А український репертуар в Петербурзі давненько вже придбав собі репутацію „дурашливого“. 
Є іще одна страшна для наших гостей дрібниця. Чисто випадкове цього року на пісний сезон підібрався надзвичайно гарний з'їзд труп. В Єкатерининському грають поляки з Вільни з гарним режісером — Броніславом Орановським і з ще кращою субсідією од польської арістократії. В Буфі — надзвичайно гарна російська драма з п'єсами Горького, Аядреєва, Аверченка. В Літейному — Роберт Адельгейм. В Палас-Театрі — Юліус Шпільман з віденською опереткою. А ще ж Імператорські театри. 
Ще й до того зимній театральний сезон закінчився для скількох театрів дуже кепсько. Навіть дотепне на всякі вигадки „Кривое зеркало“ і то затріщало по швах. Театр иноді на 3/4 пустував. Я вже не кажу про такий, як Літейний, де публіки було, як крупів у салдацькому кандьорі — одно другого нездожене. Якийсь „злой рокъ“ преслідував майже всі зімні труппи. 
Ми всеж таки певні, що діпломатична місія краси українського театру досягне своєї мети. 
Ми б радили одно тільки М. Садовському — не обмежуватись власними силами, а запрошувать хоч зрідка до себе молодих артистів-українців з петербуржан. Я не буду їх всіх перелічувати, а їх є чимало. Я назву одно тільки ймення Шевця — артиста „Русской оперы“, артиста-самородка, артиста, здається, взятого ще недавно чуть не од плуга, і вже досить популярного в Петербурзі. Я бачив його в ролі батька в „Катерині“ Аркаса. Чув на концертах українських. Гра в нього надзвичайна. Я певен, що в ролі Карася в „Запорожці за Дунаєм“ він привабив би не лиш ділеганта, а і серйозного „цѣнителя“. Иноді він шаржірує. Репертуар український у нього невеликий. Але при гарнім режісьорі, при серйозній компанії, при гарній школі ці дефекти скоро зникли б у нього. 
Наша найкраща труппа мусить бути і найкращою школою не лиш для публіки, а і для молодих артистів. 
Щиро ж побажаємо успіху нашим діпломатам, нашим найкрасномовнішим заступникам серед культурного люду.
Андрій Горленко.