Ліквідація Андрієвського «непорозуміння».
(Кол. Андрієвка Левків'ського р.)
У нашій газеті Ч. 145 у дописові «Селькорівські будні», згадувалось про непорозуміння між Андріївським гуртком селькорів, що видавали стінну газету, й місцевою владою, яка стає на перешкоді виданню стінної газети. Через те, що в дописові певного нічого не було сказано, хто саме стає на перешкоді, хто зриває стінну газету, то редакція иншого ходу дописові не давала, а тільки надруковала, його з тим, що на справу зверне увагу райвиконком і вона буде ліквідована. Але несподівано для редакції справа набула иншого характеру. Через день було одержано з Андрієвки повідомлення що по розпорядженню райвиконкому та дорученню начальника міліції до Андрієвки прибув міліціонер, який забрав один примірник стінної газети (більше не було), заарештував двох молодих селькорів і відрядив їх до району (селькорів було одпущено). Редакція, для з'ясовання справи на місці, вислала свого співробітника в Андрієвку. Одночасово, з цією-ж метою, в Андрієвку прибули голова Левківського райвиконкому й голова Народнього суду. Разом, за присутністю місцевих селькорів, було з'ясовано: стінна газета «Голос Андрієвки», якої випущено вже три примірники (два вкрадено), до сього часу виходила ніби нелегально: вона не являлась ні органом комнезаму, ні сільради (хати-читальні, осередку КСМУ й КП(б)У нема в селі). Тому й виникли непорозуміння між гуртком селькорів і головою сільради, якого «пропечатувало» було в газеті. Останній заявив до райвиконкому, в наслідку чого й сталося вищезгадане розпорядження райвиконкому. Голова райвиконкому заявляє, що розпорядження про арешт селькорів він не давав, що це була ініціятива посланого міліціонера й помилку міліціонерову він визнає й ганить. Після всебічного обговорення справи, зійшлися на такому: стінну газету надалі випускати, для керування якою вибрати редколегію в складі теперішнього гуртка селькорів і представників од комнезаму й сільради (оскільки инших відповідальних органів і установ на селі нема — ні хати-читальні ні ячейок). На сході, який мав зараз відбутися, поставити питання про стінну газету для з'ясовання селянству  завдання стінгазети, тут же вибрати редколегію і повідомити селянство, що арешт селькорів був не по вині райвиконкому, а міліціонера, і що райвиконком, навпаки, всебічно буде захищати, селькорів і всяк час підтримувати. 
О. Демчук.
