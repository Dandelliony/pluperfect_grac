Сільсько-господарський колектив ім. Т.Шевченка.
Наче птахи налетіли — так несподівано були насунули пани — ділився зі мною своїми згадками селянин подорожник. А що було! Прийде жовнір до села — зразу давай йому стільки то кожухів, стільки то вівса. Назад як вертали — краще й не згадувати. Оце, бачте, село наше було, а тепер у Польщі. Аж дивно, грудкою можна перекинути, а право тут одне, а там — друге.
Смеркло. Пливла й зникала геть далеко пісня. По над дорогою стояли гарні жита. А хороша пшениця, як в одне, ніби переможник який стала на варті. Уже поночі було, коли ми через парк в'їздили до сільсько-господарського колективу імени Т. Шевченка в селі Великих Боровинцях.
У колишніх панських покоях — живуть члени колективу. Бідуємо, але будуємо — гордовито кажуть вони. Скільки довелось пережити. Кажуть що «кредит — вродить», але ж і без нього погано.
Ось слухайте. Вперше склався наш колектив у селі Туровій. Зібралось сімнацять родін, але ж там діла не вийшло. От ми й організуємо колектив у себе, в Боровинцях. Де влітку, поза-вторік, та тільки в квітні вторік взялись господарювати.
Які статки? Одна корова та одна коняка. Ото понатужились та в-осени засіяли тринацять десятин. Наймали. А ті, що сіяли нам жито на перелозі, гадали, що з засіяного нічого не буде. Навіть один селянин в насмішку зоставив на полі незасіяне місце й позначив його хрестом. Так би мовити, нічого не буде з нашого господарства, то й хрест над нами поставили. Але жито таке гарне вродило, що аж глянути любо.
Почали стягатися на господарство. Купили шість коней, шість коров. Тепер маємо сім коней, троє лошат, девятеро корівчин, трохи телиць. Є реманент — одна молотарка, дві віялки, брухт, за свої гроші купили два плужки, сім борін, два вози, полагодили жниварку та сівалку. 
Позики ми не отримали ані копійки, насіння ніде ані хунта. Правда, звертались не один раз до Сельбанку за позикою, а до «Сільгосподаря» й ОкрЗУ за насінням. Сельбанк каже: Зачекайте, приїде інструктор, обстежить і тоді дамо. Ну, ми и чекаємо цілий рік того інструктора, а він усе їде. «Сільгосподар» — насіння не дав, каже, що не вистарчило. З‘орали на весні земельку, обсіяли. Але все таки плодозміна порушена, бо конюшини не було звідки дістати.
Плану організаційного досі не маємо. Теж така оказія — все обіцяють прислати агронома. Ми чекаємо, а його немає. З того часу, як склався наш колектив, ані агронома, ані інструктора від «Сільгосподаря» ми не бачили. А тут страх, як хочеться показати селянам, як треба господарювати. Аж пече. Та як його без агронома та без допомоги зробити?
Ледве засіріло, пішли колективці на працю. Просили, щоб нагадати за них правлінню та «Сільгосподарю», що колектів їхній — на самому кордоні, й що допомога йому потрібна. Питали ще, чи знає правління Шепетівського «Сільгосподаря», що робиться по колективах. 
Гн. Миронець.
