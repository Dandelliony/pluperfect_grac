Знов селянський банк.
Міністр фінансів вніс у Державну Думу законопроект про поширення діяльности селянського банку. Головна суть законопроекту полягав в тім, щоб дати банкові право скуповувати приватні землі в необмеженій кількости. Досі банк також мав таке право, але воно було тимчасове. Законом 27 ноября 1895 р. банкові дано було тимчасове, на 5 років, право скуповувати своїм коштом землі й продавати їх селянам. Згодом це право дано було банкові ще на 10 років, до 1 января 1911 року. Тепер це право кінчається, й міністр внесеним законопроектом домагається, щоб це право,було зоставлено за банком і надалі, але вже не тимчасово, а на завжде. 
  На доказ справедливости свого домагання міністр наводить чимало числових ілюстрацій з дотеперішньої діяльности банку. Ілюстрації ті, одначе, мало кого можуть переконати. Навпаки, здебільшого числа міністерської „записки" свідчать як-раз проти домагання законопроекту.   Насамперед, проти бажання міністра свідчать відомости про земельний запас селянського банку. Виявляється, що на початок 1906 р. за банком числилось 263 272 дес. землі, на початок 1907 р. —1.372,183 дес., на початок 1908 р. — 2.709.793 дес., на початок 1909 р.— 2.980.497 дес. і на початок 1910 р. — 2.663.737 десятин. Виходить отже, що за 4 роки земельні запаси банку зросли в 11 з лишнім разів. Характерно й те, що земельні запаси банку не проявляють найменшої тенденції до зменшення. Правда, на початок 1910 р. запаси зменшились у порівнянні з запасами початку 1909 р. на 316.760 дес., але один рік показчиком у цій справі служити не може. Більш характерними треба вважати попередні три роки, протягом яких земельні запаси банку все зростали. Що ж до останнього 1910 р., то його можна вважати винятковим, а коли він навіть справді знаменує собою початок зменшення запасів, то й фонду в 2 663,737 дес. цілком досить для того, щоб не змагатись до дальщих закупок.
   Далі, міністр за кожним словом уперто підкреслює, що селянський банк—інституція не благодійна ц не філантропична, а комерційна. Гаразд, але в такім разі банк повинен мати від своїх операцій якісь прибутки, инакше його існування не має під собою ніякої розумної підстави. Міністр і запевняє, що операції банку приносять прибуток, для чого наводяться відповідні числа. Висновок з тих чисел доводиться, одначе, знов зробити не той, що робиться в офіціальній записці. Ось ті красномовні числа: в 1906 р. банк мав на своїх земельних операціях 0,3 проц. прибутку, в 1907 р. ці операції дали вже 0,2 проц. дефіціту, в 1908 р. знов був дефіціт у розмірі o,1 проц. і тільки в 1909 р. чистий прибуток досяг 3,8 проц., пересічно ж за останніх 4 роки банк мав 1 проц. чистого прибутку на затрачений капітал. Прибуток, що й казати, дуже невеликий, і ні одне приватне підприємство не могло б істнувати при таких умовах. Та й цей прибуток стоїть ще під великим сумнівом, бо, знов кажемо, один рік ні про що свідчити не може, а коли виключити з обрахунку 1909-й рік, то вийде, що за попередніх 3 роки банк мав пересічно 0, 0 проц. прибутку, себ-то нічого. 
   Опріч того, не можна взагалі вважати прибутки селянського банку за щось постійне. Досить того, щоб кілька тисяч банківських кліентів-селян одмовились од своїх земельних участків, щоб уся блискуча банківська бухгалтерія перевернулась до гори ногами. А такі випадки трапляються раз за разом. Ще недавно, напр., повідомлялось, що Камьянець - Подільський одділ селянського банку призначив до продажу з публичних торгів більше 600 дрібних земельних участків, що були в володінні селян. Ці земельні участки, загальним обсягом більше 5000 десятин, призначено до продажу за невчасний виплат боргів, що банк мав за селянами. Більшість невправних селян —це хуторяне, що взяли участки в банківських маєтках при селах Ковбасній, Нестоїті й инших. Торги мали відбутись цими днями 22 ноября („Подолія“). Коли згадати, що такі факти раз-у-раз мають місце мало не по всіх губерніях, тоді стане ясно, яку абсолютну вартість мають обрахунки міністра як про розміри земельного запасу, так і про висоту прибутків селянського банку. Усе це дуже непевне, дуже зглядне, й будувати на цьому якісь висновки було б занадто великою необережністю. Ми тут розглянули законопроект, внесений міністром у Думу, виключно з погляду фінансового. 
   Ми не входили в загальну оцінку банківської діяльности ні з погляду народно-господарського, ні з погляду політичного. І одначе, з повною очевидністю виясняється, що міцних підвалин міністерський законопроект під собою не має. Було б отже дуже немудрим затвержувати законопроект і надавати селянському банкові такі права, які і згодом, може, довелося б взяти од нього назад. Найбільше, на що можна згодитись, це на те, щоб залишити за банком право купувати своїм коштом землі ще на п'ять років. За цей час фінансовий бік справи виясниться  остаточно, а тоді вже можна буде скласти собі той чи инший цілком певний погляд у цій справі. П. А.


