                      За кордоном. 
Вибори в Англії.
 Виборча гарячка до парламенту кипить по всій Англії. Хто переможе чи консервативні, чи ліберальні елементи, поки що трудно вгадати, але вже й тепер тутешні політики вгадують, що надії на більшість лібералів в нижній палаті дуже малі і без запомоги ірландців вони там нічого не вдіють. Уністи теж не матимуть більшости в парламенті.

В Китаї.
 Після докладу регента Імператриця наказала оповістити конституцію в августі 1911 року. Два місяці буде призначено на оповіщення її в провінції, а потім буде оповіщено виборчі списки. В іюні 1912 року одбудуться вибори депутатів і сенаторів, в октябрі вони приїдуть до Пекина, а на весні 1913 р, одбудеться урочисте одкриття обох палат. 
 З Гонконгу телеграфують, що там останніми днями 12 тисяч китайців одмовились носити коси і заснували товариство, яке поставило собі на меті винищувати цей звичай серед китайців. Щоб показати приклад своїм людям, шість багатих китайців упорядили, коли зрізували собі коси, урочисте свято.

Порнографія в Франції.
 Міністр юстіції Жірар вніс в сенат законопроект про боротьбу з порнографією. По проекті карається тюрмою на рік від одного місяця до двох літ або штрафом од 100 до 5000 франків кожен, хто ображає добру моральність своїми творами, або малюнками, або иншим способом. Так само каратимуть і тих, що розсилають по почті порнографичні одкритки, або друкують в газетах оповістки неморального характеру. Парижська прокуратура тягне тепер до суду 180 женщин, що друкували в газетах свої неморальні оповістки.