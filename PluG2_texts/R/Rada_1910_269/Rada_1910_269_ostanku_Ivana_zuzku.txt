Останки Івана Жижки.
 
 26 падолисту (н. с.) до Праги прийшла з Часлави коротка телеграма від тамошнього старшини такого змісту: —„Сьогодня найдено у деканському храмі в Чаславі кости славетного войовника Яна Жижки з відповідним документом".
 Легко зрозуміти, яке колосальне вражіння зробила ця телеграма на
весь чешський народ. Бо ж не сохранилися тлінні остатки ні одного з величайших чешських мислителів і реформаторів: Хельчицького, Гуса і Коменського.
 Коли великі генії других народів спочивають у рідній землі, а їх могили суть національними святинями, куди рік річно мандрують натовпи нащадків, щоб поклонитись великим синам свого народа та зачерпнути від них енергії й сили для невпинної боротьби за поступ та правду, за кращу долю свого народа, за ліпшу будучність усеї людскости — чехи не мають таких своїх національних святинь.
 Бо їх найбільший реформатор — Ян Гус був спалений, упав жертвою католицького фанатизму. Його попіл вкинено до Рейну.
 Іх другий великий реформатор та мислитель - Ян Амос Коменський мусів тікати та вмер на далекій чужині у Голандії. Згодом цілком загубились сліди його могили.
 Ян Жижка був одним з найенергійніших оборонців гуситського руху та його ідеалів. Правда, ще до недавна в офиціальній історії дивились на гуситський рух у чешського люду, як на звичайні масові розрухи здебільшого з антисоціальними тенденціями. Завдячуючи історичним об'єктивним дослідам знаменитого чешського історіографа Ф. Палацького, а потім історика Томка—було змито цю несправедливу пляму з людового гуситського руху в Чехах.
 Рівночасно була реабилітована постать великого войовника Яна Жижки, який до цього часу вважався за звичайного розбишаку.
 Тепер чехи шанують Жижку не тілько як свого великого войовника, але передовсім як свого найліпшого оборонця гуситського руху, який безперечно є найкращою епохою в історії чешського народу.
 У чешському пантеоні великих: Хельчицького, Гуса і Коменського — велетнів духа та думки, Жижка—є представником, велетнем діла. Все своє життя він неуклінно боровся та воював за правду, за гуситські ідеали. Тому так дорога нині постать Жижки кожному поступовому чехові.
 Жижка вмер 17 жовтня 1424 року підчас облоги Пржибислава. Ще перед своєю смертю вія прохав своїх вояків і на далі вірно стояти під прапором гуситизму та боротися за його ідеали.
 Його тіло було поховано у Королівському Градці. У половині XV ст. домовина з останками Жижки перевезена була до парахіяльного костьолу св. Петра та Павла у Чаславі.
 Але після білогорської битви (1620), коли настали лихі часи загального переслідування та нищення усього чешського —у 1622 р. домовина його мала бути знищена одним з найгірших ворогів чешської минулости — Вільгельмом з Вржесовиць.
 Від того часу не було жадних відомостей про домовину Жижки. Всі думали, що вона була знищена.
 Власне перед кількома днями підчас реставрації Чаславського костьола Петра та Павла зовсім припадково було найдено кості Жижки — замуровані до спеціально зробленої для цього —ниші.
 Що це дійсно кости великого чешського войовника, видко з добре захованого напису на картоні, який знайдено біля цих костей. Напис зроблено старим т. зв. швабажом латинською мовою. Зміст його такий:— "Ossa ncliti ducis Bohemiae Jeannis Zeska in muro averrio elendest ne observantur", себ-то: „Кости славного ватажка чехів Яна Жижки у протилежній стіні тайно доглядаються". І далі під написом воскова печать міста Часлава: „Si£illшп maius сivitatis Czaslaviensis".
 Про якусь мистифікацію або помилку здається не може бути й мови. Зараз до Часлава з Праги виїхала спеціальна комісія, для стверження вірогідности цього одкриття.
 Правдоподібно, що старі чаславські радні ще заздалегідь сховали домовину Жижки, щоб таким чином заховати її для потомства перед знищенням після білогорської реакції у Чехах...
                                                     Н. В. 
Прага, 29—XI 1910.
 