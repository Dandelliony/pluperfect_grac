ДОПИСИ.
(од власн. кореспондентів).

 С. ПРОХОРИ, борзенського повіту (на Чернігівщині). Труси. Наше село засмутилося після останніх подій Після трусу у д. Ільяшенка, в якого забрано „Історію" М. Аркаса та твори Б. Грінченка, до нашого села не перестає навідуватись поліція. 5-го ноября приїхало сюди 2 урядники і 4 стражники, зробили трус у багатьох селян, забрали ще де-які українські книжки. І все це коїться, здається, через те, що в наше село передплачується 25 примірників української преси: 16 „Села", 4 „Ради", 2 „Української Хати", 2 „Літер.-Наукового Вістника" і 1 „Хлібороба". Що буде наслідком цих трусів-невідомо. Тимчасом культурна робота селян йде своєю чергою. Цими днями селяне послали до п. губернатора прохання, щоб дозволив заснувати в Прохорах сельсько-господарське товариство.
 Що далі, то все більше прохорчане балакають про відкриття середньої школи в своєму селі: це на те, щоб хлопці не розбігались з свого села і не забували його, разом з тим забуваючи і все рідне.
 Єсть у нас і потребительська крамниця. Дякуючи потребительській крамниці ціни на всякий крам і по приватних крамницях стали дешевші: от тільки нема доброго керовничого в цій крамниці і через те мало не кожного року вона дає не прибуток, а збиток. Та селяне цим не дуже журяться, надіючись на кращу будучність. Поки що рішили перемінити сидільця. Хотіли потребителі при своїй крамниці одчинити ренсковий погреб, та пристав сказав, що він цього не дозволить.
 Давно вже хочуть селяне одчинити в Прохорах бібліотеку, що складалась би з книжок, котрих є чимало у окремих наших людей, але теж ніяк не можна провести в життя цю думку. Пристав сказав, що він не дозволить одчинити її в тому разі, коли за неї не буде одвічальним лицем який-небудь більш освічений чоловік. А тут, як на те, у Прохорах, і нема більш освіченого. Через це справа з книгозбірнею теж чекає своєї черги. А вона дуже потрібна у нашому селі, бо селяне хочуть учитись, читати і дивитись за межі свого села.
