Історичний календарь.
 8 січня.
          Хмельницький вибивши український народ з лядської неволі та не змігши сам тієї волі вдержати, мусів вдатися за поміччю до сусідів. Так склалося, що стати тоді йому в допомозі могла сама Москва, якій давно вже кортіло одірвати шматок землі од Польши та страшно було. Отже після довгих ваганнів Москва сповістила в-осени р. 1653 Х-го, що згодна прийняти його з усім військом запорозьким "подъ свою высокую руку". 8 січня р. 1654 на раді в Переяславі, про яку на жаль не маємо дуже докладних відомостів московські бояре, почувши про згоду всього війська прийняти моск. протекцію, прочитали листа од царя, де він обіцявся українській народ обороняти й до його милостивим бути, а гетьман і старшини з військом склали присягу на вірність московському цареві. Далі послано було до Москви послів з статтями, і в тих статтях було там ухвалено, що Україна сама гетьмана й старшину вибіратиме, свій суд матиме й військо, з чужоземними державами зносини вестиме, а старі права й вільности такими й зостануться. 
          Не весь народ після ради переяславської присягу склав Москві: не схотів присягати полковник Богун, одмовився це зробити й митрополіт Сильвестр Косів з духовенством. Та там же таки в Переяславлі почалися й непорозуміння між новими спільниками. Гетьман з старшиною перед присягою вимагали, щоб бояре попереду за царя присягли, що він права й вільносте народу нашого не порушуватиме й його ворогам не видасть, - а ті того не схотіли зробити і, щоб умови не розбивати та помочи не втеряти московської, довелось Х-му на те пристати. 
          Далі Москва свого воєводу до Київа з військом прислала і він там собі кріпость збудував, ніби нас обороняючи, а справді за гетьманом пильнуючи. Хотіла Москва таких воєводів і в инші міста поставати, а гетьманові те не подобалося. Ще гірше була справа з церквою на Україні. Москва не хотіла визнавати за нашою церквою автономії й намагалася, щоб митрополіт київський московському патріархові скорився, а той, од трону костянтино- польського ніби залежучи, а справді в усіх справах зовсім вільним бувши, на те не приставав, старі права церковні обстоював і до московської зверхности не прихилявся.

