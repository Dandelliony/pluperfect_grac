Оксана.
(Сторінка з шкільного життя).
     Сріблом підпливає, повіддю вилискує Полісся під місяцем - береги по долинах погубило. 
     Мріють бори за борами, очерети за очеретами, в густий туман сповивані, дрімотами повьязані, білими снігами глибоко завіяні. 
     По селах заблимали каганці, - до перших огнів закували під віконню колядники.
      І заворушились по темних нетрях між берегами, між очеретами та болотами сиві, волохаті сни та обмари, захитали тінями й валом повалили на села всі дороги й шляхи переливати чаром.
      Край села сумно й самотно визирають із-за гілля високі мури і на стіні, на мурах як свічка сяє проти темряви й мари невеличкий хрестик; під ним - золотяться на місяці ковані, квітчасті слова: "сѣйте разумное, доброе, вѣчное"... 
     І горить, вогнем палає на холодному мурі, між сонними деревами живая думка й приглядаються до неї довгими ночами хіба тілько задумані зорі з далекого неба...
-
     Не чути молодого гомону за мурами: тихо й порожньо там - одні із семинарів поїхали на свята до батьків, де-які пішли на село. В довгому корідорі, між семинарськими опочивальнями бубонить над книжкою "благочестивий" Савка. Неподолавши святкового нуду, він махнув рукою на спочивок і по давньому звичаю вдався в зубрячку. 
     Біля грубок стоїть червоне сяйво; по кутках хвилюють тіни: розгомонівся Савка один на увесь корідор, як цвіркун у порожній хаті. 
     Із однієї опочивальні блимає через двері бліденький світ. При маленькій свічці виряжає там товариш малого Щура вперше до панянки. Щур - молоденький семинар, в нього - білі кучерики й карі під чорними бровами очі, і має він до того кінчати цього року семинарію, то й треба йому наламуватись уже до паннів. 
     Порається біля нього чубатий товариш, шпоньки, галстуки чепляє, обсмикує, застібує, та все умовляє, та навчає. 
     Щур і сміється й червоніє, і хочеться йому і боязко: готується, як дитина до купелі. 
     А прудкі мрії вже розгорнули перед ним принадний малюнок: веде він із семинарської церкви додому панну. Далеко майорить пірья та квітки на її брилику. Щур держить її під руку й поважно росповідає про щось таке, що комусь збоку здається дуже цікавим; за ними назирцем тюпає цілий табун менших семинарів, - дивуються, заздрять, забігають наперед, почтиво зазирають у вічі. 
      - Чого роти пороззявляли? - суворо знизує він їх очима, - зроду не бачили панночки?
      Замарився Щур, осьміхається. 
     Стоїть на дверях Савка, через книжку позирає на Щура веселими очима. 
     - До панянки? - браво підморгує він Щурові, - так-так!.. - весело осьміхається. 
     Далі повернувся, позіхнув, і відразу кинувся на книжку, як цепова собака: "реформація в Германії началась"... 
     Заторохкотів, як дячок після причастя.
-
     Чепурненька кімната, вікна з ажурними занавісочками.
      Водить Щур очима по кімнаті, нудить нудом смертельним. 
     Проти нього німа, як стіна й велика як світ сидить у новій сукні панна Марія Васильовна, а в сумежній кімнаті тихо буркоче з другою панянкою зрадливий Щурів товариш залишивши його одного плавати на глибокій воді. Говорить-говорить Щур заговорюється, піт витирає, - гляне на панну, благаюче: допоможи, хоч слово промов! 
     Та ні духу-ж, ні пари з уст. А бідна головко!.. 
     І починає Щур молоти, що тілько язиком натрапить. Таке... ніщо: придаточне предложеніє без главного сказуєме без подлєжащого.. аж самому сором: здається, плюнув би на половині слова, тай змовк.
      І бачить - ось-ось і той лад погасне. А їй нічого: - сидить як гора камьяная, нерухомая, в поважному спокою, і віє од неї, як од довічних борів Полісся таємною тишою, чарами дрімотами: і злипаються очі й дубіє язик у роті, пересихає од тих чарів. 
     Замовкне Щур, покірний, скорботний. Заворушилась, кашлянула. - Забьється надія у Щура чи не одживе мертва скеля, не заговорить? 
     Марно: то вітер колихнув сонним бором, зашелестів гиллям, тай одлинув... І знову замовкнув бір, ще глибше упірнувши в свої довічні сни. 
     - І хай Бог милує-отака трудна панна випала мені на перший раз! - бідкається собі Щур. А крізь ажурні занавісочки синіють на вікнах срібні пірьїни, блищать, міняться на місяці. Що то діється там, на дворі!.. 
     Водить очима Щур по кімнаті, розглядає, марить у тузі: ех, колиб у що панну та торохнув грім...
-
     Сидить Щур під млином на гребні, розминає язик у роті, що лубком узявся, сам себе допікає, картає. 
     - Нічого не сказавши, не попрощавшись втекти крадькома, як злодій!..
      Якими-ж тепер очима на товаришів будеш дивитись? - "Кавалер" - гризе Щур свою голову, - нудить в самоті, сумує.
     Під семинарським садом снігом лисніє ставок; над ставком вирядились у низку тополі, мов дівчата за руки взялися; за тополями стоять десь сумні мури, а за деревами, за мурами ходить довгими корідорами благочестивий Савка, один, як місяць у небі, і трубить трубить у всі дуди аж виє. - Не хочеться туди. А кругом видно-видно. Біле все, як папер - біла земля; білі сади насуваються звідусіль, як грядові хмари. На хатах та коморах не видно покрівель - мов погоріли, тілько чорні їх тіни лежать на снігу. З боків млина, як вартові стоять двоє кучерявих яворів в рясному інею, попустили гилля аж до коріння. Лежать од них тіни на шляху, - темні та густі, ніби влітку. 
     Поблизу чути гомін, а людей не видно: видно тілько, як пливуть їх тіни по снігу. В горі-синє, ясне небо, та золоті огні по ньому. 
     День не день, і на ніч не скидаєтьс ... 
     На горбі із чийогось двору висипала тичба тіней; часто рипить сніг під ногами, дзвінко лунають тоненькі голоси, сміх. Проворно вниз головою біжать тіні з гори, до містка наближаються. 
     Приглядається Щур - дівчата в білих свитках; скрекочуть, як сороки-білобоки проти місяця. Здається - ніби вони із снігу; тільки, як кетяги калини червоніють на білому обличчя під тінями од хусток та як чорні камінчики, одсвічують очі. Поставали на мості головка до голівки, як на папері змальовані, придивляються. 
      - Глянь-панич! - Чого воно сидить само собі? - Оступили.
      - Бідненький сердешний, зігнулось, як сирітка! - жаліють дівчата.
     - Візьмім його, дівчата, з собою - нехай воно буде нам хоч мішок носити! - радить одна. 
     - Ходім, хлопче, з нами, - у нас тобі добре буде!
      Посхилялись близько до Щура, в лице зазирають.
      А воно, парень, ще й чорнобриве до того!.. Бач яке - вже й осміхається, - весело щебечуть дівчата. 
     Дивиться на них Щур, дивиться навкруги, і бачить, немов одміняється все; і чогось на душі ясніє. І здається Щурові, немов колись було йому вже так само: була така ніч, така розмова з дівчатами. Пригадуються якісь різдвяні ночі, відьми, Вакула коваль.. 
     Од краю стоїть дівчина, струнка, як очеретина: лице біле, мов у паненяти, голова шовком вивьязана. Схилилась другій на плече, дивиться, осьміхається до Щура привітно й лукаво. 
          Придивився до неї Щур та й питає: 
     - А чи ви, дівчино, не Оксана? 
          Дівчину аж назад одхктнуло:
     - А ви ж як знаєте?! 
     - Та хіба ж Оксана?! - зрадів чогось Щур і скочив на рівні ноги. 
     - Бо таки Оксана, - як ви вгадали? - дивується дівчина. 
     - Та ви, мабуть, дурите? - не йме таки віри Щур.
     - Оксана, Оксана! - завіряють дівчата, - матінко, і як він угадав! - торопіють одна на одну. 
     Щурові здалося на одну мить, що тут не обійшлося без якоїсь мари. Навіть аж легенькі мурашки полізли по спині. 
     "Ех, коли почало щось накручувати, хай же крутить і далі"! - подумав він, і почав палити таке, на що раніш ні защо не зважився б: 
     - А я хожу, а я нужу, - думаю - де ж це забарилася моя Оксана, може давно вже забула мене, та вже думав з того горя в ополонці втопитись!
      Щур підійшов ближче і взяв дівчину за руку Радісно стало йому, немов справді зустрінув він когось милого, давно сподіваного. Аж у грудях застукало.
      Оксана стояла задумана, намагаючись щось пригадати. 
     - Та ну бо скажіть уже, як ви знаєте мене, - ніби аж крізь плач почала вона благати Щура, - скажіть! 
     - А придивись до мене краще - може й сама впізнаєш? - Щур держав її за руку, осьміхався, заглядаючи їй у вічі.
      Дівчина стала впізнавати. 
     Місяць з-за його спини світив Оксані в лице, і було видно, як дивно на причуд мінилося воно кожну мить: то проясніє, повеселішає, то набіжить на нього якась хмарка й стане воно задумане, чуже. Очі боязко одлинуть далеко-далеко, потім знову підпливуть до самого лиця, осьміхається, як до свого 
      - А й справді немов я вас десь бачила-повірила таки вона. - Де я вас бачила?.. 
     Держить за руку, осьміхається, пригадує. Рука тисне боязко руку. 
     - Та де вже там не бачились, кажи: слава Богу, що зійшлися! Аж так, Оксано? - моргає до неї Щур.
      Та й з рукою вже мерщій сунеться, щоб обгорнути за тоненький стан. 
     - Паничу, - тікайте швидче, либонь генерал ваш іде! - сполохано зашепотіла до нього якась з гурту. 
     Рука Щурова заклякла в повітрі: із семинарської брами випливала директорова волохата шапка та шуба; поруч з ним - хтось з семинарів. Обоє вони повертали до мосту. 
     Щур крутнувся і зник, як під лід.
-
     Така досада: мов навмисне спинився на мості. Дожидай тепер, коли то вони підуть. Стоїть Щур під мостом, слухає, про що гомонить директор з богомільним Савкою.
      Росповідає директор Савці про учительську долю, жаліє, що таких молодих та зелених доводиться одсилати на тяжку працю. Його, Щура, згадує. 
     Каже, що йому на санчатах ще б з гори спускатися, а його посилають уже просвіщати народ. 
     Щур крутить головою, осміхається собі: "добре, що не здибав він мене отут з дівчатами, а то б"... Щур навіть під мостом почервонів і очі приплющив.
-
     Вилізши з-під мосту, Щур, не гаючись, махнув слідом за дівчатами: Геть-геть мріли в темряві їх тіні. Зразу забув про директора, в голові знову випливла одна Оксана. Наздоганяє, радіє. Ускочив у гурт, оддихається, піт витирає. 
     - Чуть не вмер без Оксани! - озирається навкруги 
     - А де ж це вона? 
     - Хто такий? - питають, дивуючись дівчата. 
     - Та Оксана ж! 
     - Яка Оксана? Немає в нас ніякої Оксани! 
     - Що це йому приснилось! - Дівчата зареготали на всю вулицю. Придивляється Щур-не ті дівчата. Вискочив і як опарений подався далі. 
     Десь колядували на одному й на другому кутку. 
     Щур спинився на часинку, подумав й спотикаючись погнав у переулок. 
     - А що як вже не знайду її! - промайнула в голові думка. Шкода стало. А серце забунтувало, замутило: давай Оксану, хоч із огню! 
     Біжить, спотикається
-
     Біля семинарської брами широка та довга лавочка, навпроти стара дуплината верба, віти перекинула мало не через увесь шлях; місяць підбився вище, зблід; отемнів сніг, посинів. Скрипить мороз, аж до ніг вьязне. Біля лавочки спиняються семинари, вертаючись із гульні. Одні сидять, другі стоять. Позіхають собі, базікають про те про се, а спати не йдуть. Ніч гарна - не пускає.
      Навіть Щур засидівся десь сьогодня? - Де блукав, Щуре? - звертається до Щура один із семинарів. Щур, стомлений, сумний, всилу волоче ноги; сів скраєчку на лавочці, мовчить.
      - Гляньте, хлопці, щось із Щуром нашим подіялось, - гомонить хтось, придивляючись до Щура, - пьяний, чи що? - Чи може хто побив? 
     Щур махнув тільки рукою. 
     - Буду помирати - Оксана счарувала...
      На хлопців мов вітром подуло - ожили, заворушились. 
     - Як? Де? Що таке? - засипали Щура з усих боків. 
     Щур набірає журного виду й починає росповідати.
      Збились кругом Щура, слухають, примовкли. 
     Росповідає біду свою Щур, зітхає, журно головою прихитує, тай сам собі
     вже дивується, - чи це справді йому така туга чи більше напускає на себе. 
      Розбірає хлопців, - очі в усих сяють.
      - Та деж вона? та звідки? - Та із себе яка та Оксана? 
      - Кажу-ж, що як крізь землю провалилась! - Нічого тепер не знаю.
      - Ну, а чи хоч гарна ж вона? - ще раз допитується котрийсь... 
      - Хто, Оксана? - Щур докірно подививсь на товариша. Потім, зітхнувши, взяв пензеля завбільшки з мітлу, порозставляв діжки з фарбами й на тлі задуманої, синьої ночи взявся малювати Оксану.
      - Дівчата, чи не бачили, чи не чули про мою Оксану? - перекидає він мову до дівчат, що веселим гуртом проходять під вербою мимо семинарів. 
      - Еге, упустив Оксану, тепер не впіймаєш! - жартують звідти.
      Наструнчились хлопці, заворушились, куди ті й позіхоти поділися: 
      - Та хіба-ж таки ми не знайдемо тої вражої Оксани? 
      - Загомоніли.
      - Гайда з нами, Щуре, ми її од землі тобі видерем. 
     Знялися табуном, як горобці, полинули на село.
-
     Регіт, крик, галас... Рипить сніг, тріщать тини... 
     Вуличка вузенька, темна. Загнали в куток дівчат цілу валку й тікати немає куди. 
      - А признайтесь, дівчата, котра з вас Оксана? 
     Дівчата пручаються, регочуть, закривають хусткою лице.
      - Сюди, Щуре! - може оце? чи не оце Оксана? - смичуть Щура на всі боки. Щур ходить по гурті приглядається на чорні брови, на білі личка. 
      - Ні, нема... лунає смутно його голос. 
      - Що за оказія - дивуються хлопці, стоять, думають.
      - Кого вам треба, паничі, може ми вам скажемо? - цікавиться дівчатам. 
     Їм уже шкода, що швидко так минає весела оказія. 
      - Оксани нам треба! 
      - Чиєї? якої Оксани? - Оксан може є багато на селі! 
      - Нам треба тієї Оксани, що найкраща зо всих! 
      - Немає в нас такої ми всі - найкращі! - Дзвенить на морозі веселий голос. 
      - Ось придивіться-но до нас! 
     Але хлопці зачули вже инший гурт. Пошуміли далі.
-
     Пізно, як замовкли в селі останні колядки, повернулись хлопці в казенні стіни. Оббігали всі кутки, передивились, перепитали всих дівчат - не знайшли Оксани й на слід не натрапили. Дівчата скрізь завіряли, що такої Оксани, зовсім немає у них на селі.
      Довго ще в опочивальнях галдикали, гомоніли, били та морочили голову, дошукуючись, де взялася на селі та Оксана. 
      - Чи не насьміялася яка личина справді над бідним Щуром, перекинувшись Оксаною? - гомонів де-хто, як пізній сон вьязав уже стомлену бурсу. 
     Через верхи дерев зазирає в сумні мури місяць, а в срібних його чарах плавле над семинарами таємничою загадкою мармурове личко.
       - Ну й звідкіля вона справді взялася? - ламає собі крізь дрімоти голову Щур. 
     І відразу винесло його кудись, і видно йому: вилітає із-за Тетерева, із борів, що сховали в собі маленький сусідній хутір Киричанку, вилітає й лине над лісом жлукто, а на жлукті - в білій свитці та в червоних чоботях сидить молоденька відьма... Оксана.
      Світить місяць; по над бором плине тінь... 
      - Еге!.. догадується радісно про щось Щур.
      - А Оксана киває йому зверху головою, осьміхаеться: 
      - А ти, дурний, і не догадався і досі!... 
      - Хлопці! - хоче сказати щось товаришам Щур. 
     Оксана затуляє йому рота, липким цвітом очи засипає... 
           Пізно...
-
      - Щур! Щур!! Щур!!..
      Щур напружується й росплющує очі. 
     Ясний, білий, ніжний світ ранку мружить очі; горять рожевим вогнем визерунки на великих шибках, а за ними осміхається на вітках білий-білий, пелехатий як хмаринки легесенький іней. Всі ліжка вже порожні. Біля нього-кацап Макеєв, радісний, червоний, заклопотаний, шарпає його за руку, за плече: 
      - Вставай скорѣе, идолъ - Аксана здѣсь! 
     Щур радісно потягається, пригадуючи вчорашній вечір - слова товаришеві він бере за жарт.
      - Колядовать пришли дѣвчати изъ Киричанки и она съ ними: - радісно рапортує Макєєв далі. 
     Щур схопився, мов вилили на нього цебер води. З давна було заведено, що різдвяними святами із села приходили дівчата колядувати паничам - стало ясно, що Макєєв каже правду. Щур кинувся мерщій одягатись. Товариш, не одступаючи, наганяв його, щоб дівчата, одколядувавши, не пішли часом із корпуса. 
     Розчісуючи нашвидку чуприну, Щур поспішає вниз по ступіньках, забувши навіть, що замісць черевиків на ногах у нього соваються одні чиїсь калоші. А із "занятної" долітає вже веселий гук, в якому одзначаються дзвінкі дівочі голоси, такі чудні й незвичайні у цьому похмурому будинкові. І радісно і боязко Щурові - аж серце бьється; і боїться, щоб як небудь не острамиться перед товаришами.
      - А що як та Оксана, та виявиться поганою! - може я вчора не розглядів добре, - миготить у нього думка. Влітає в занятну. Замаяли зразу перед очима колірові стрічки, червоні чоботи, румяні з морозу дівочі лиця. Розсипались дівчата по всій занятній поміж семинарами, пораються біля семинарських шкафчиків, шарпають книжками, визираються в маленькі люстречка. 
     Похмура казарма з незграбними столами й ослонами, немов оджила, повеселіла. 
     Серед гаміру Щура помітили не зразу, а як помітили - увесь гомін в мить підскочив на цілу октаву вгору.
      Оточили, сіпали за поли, кудись тягли, на когось указували руками. Не счувся, як і став щільно проти тієї дівчини, що вчора придивлявся на мості. 
     Оксана стояла засоромлена, й одхиляла голову до стіни. 
     Ох і прибралась же дівчина, виряжаючись до паничів: як стеблиночку, тонку та високу, обгорнуло сиве та шнуром мережане сукно стрункий її станок, горять як жар червоні чоботики козлові, міняться, сяють дукачі та дорогі намиста на шиї, а з під чорного шовку на голові вибивається дівоча пиха - краща од шовку, темніша од ночі дівоча коса; а що вже теє личко, то хто його знає, які малярі його й малювали: брови вшнурували, очі скарували, лице біллю білували, а на тому личкові білому-білованому та як калина ж спіє. 
     Подивився на неї Щур й радісно засміявся: 
      - Вона! 
      - Грімовою радістю озвалася семинаська орда. 
     І сидить Щур рядочком із дівчиною на семинарському столі, як на посаді. Кують дівчата колядки, величають їх. Оксану царівною взивають. 
     Ой красна красна в лузі калина, 
     А ще красніша, дівка Оксана. 
     В сінечка ввійшла, як зоря зійшла. 
     Паничі встають, шапки здіймають,
     Шапки здіймають, її питають: 
     Чи ти царірна, чи королівна... 
     Чудно якось Щурові, немов би його вінчають оце із чужою дитиною, та аж ніби шкода чогось. 
     А під рукою, щось ворушиться, озивається стиха, нагадує, що воно ж не дерево, не стовбур, а що той стан дівочий, що годиться пригортати. 
     І видно із столу Щурові, що не зіває й инша бурса: радіють, гомонять, як горобці щебечуть біля дівчат. 
     Всі пічкурі, Що вже мохом поросли од зубрячки, підбадьорились, підсунули вище очкурі. 
     І видно, як философ і ворог жіночий Зоренко, поважно, як учений професор розглядає перстні в кругловидої дівчини на руці. 
     Навіть божественний, богомільний Савка і той підсипає якійсь чепурушці, та реготушці зовсім не божественні речі десь у куточку.
      Гуде бурса, як рій.
      І відразу тоненько-тоненько заговорила в чиїхсь руках скрипочка, як засміялась; крикнула, як на морі утка мідна труба, загула як пчілка, якась дудка, ревнув бас. Все кагалом заскиглило, загуло, заревло. 
     Далі-брінь, брінь... все сплелося в обіймах, легенько, в один лад-і вихром полинув задьористий козачок. 
     Сплелося коло, закружилось по просторій занятній. 
     Щур! Оксана! - в середину, - гукають із гурту. 
     Щур - опукою із столу, боки - в руки-тай накивує вже оком на Оксану. Танцювати йому-за играшки. Оксана соромиться, не хоче, силою випихають в середину.
      Стоїть вона, рукою затулилась, схилила голову, мов її скривдили. Здається заплаче зараз, тай піде до дверей тихою ходою. 
     А скрипочка вихиляється, до живого доймає. 
     І диво спинилось: не одтуляючи од лиця, несподівано, боязко дримбнула вона червоним чобіточком й попливла, тихо, як по воді. 
     Визирнуло лице з під рукава, як у віконце сонце, торкнула бровою - й кругом зашуміла буря. А дівчина мов нікого не баче й не чує; тихо поважно виводить кінці в танкові, мов шиє шовком, та мережить коханкові сорочку. Мережить, головою прихитує, мов чарівні речі примовляє і сама собі радіє, що робота не йде марно.
      Вихиляється перед нею Щур, залицяється. 
     Волочаться калоші на ногах - плутають. Махнув ногою та другою - й полетіли, куди втрапили. Пішов літати, як метіль біля квітки. І в жижку креше і в долоні плеще й зазирає й присідає, ляскає босими ногами об мостину, аж ходить луна. 
     Кружиться, шумить живе кругом них коло. А далі під стіною вирядились музики. 
     Ріже білявий у скрипочку, чорнявий в баса, тнуть, аж у гору пнуться. Дме патлатий у трубу, надувся, топчеться ногами, як коняка в топчаку, й веселим оком підморгує танцюрам. 
     А у великі вікна, мов діти на підслухи, посчиплювались віти в рясному інеї, застують золотому промінню хоч зверху зазирнути на бурсацьке свято. 
      - Цс!.. Ц!.. засвистіло зразу. Увірвалась скрипка, мов удавилась. Замовкли дуди. Зарипіжив разів зо два наостанку бас й примовк засоромлений. 
     Схилившись на одвірок, стежить за молоддю, журно осміхаючись сивий, як голуб, директор... Ніхто не бачив не знає, - коли він прийшов і чи давно стоїть тута  
     Весело пішли дівчата із корпуса - пошуміли й понесли за собою із сумних стін і сміх і гомін. Стало тихо, як у вусі.
-
     Стоять рядочками семинари, пустили очи по долівці. Все примовкло, тілько лунає на всі мури, гарний, гучний голос сивого владаря. І чути в тому голосі і грозьбу, і смуток, і докори. Візьмуться искрою старі очі, насупляться брови, тай знову росправляться і сяє в очах уже журний блиск, а голос оддається щиро та тепло. 
     І одбивається той блиск журний в молодих очах що, вниз опустились і місця собі не мають. 
     А серед занятної безсоромно, як жива спокуса прямо перед директором повивертались Щурові калоші.. І боязко одводять од них семинари очі, щоб не вийшло гріха. 
     Вичитавши всьому гуртові, директор почав брати в шори по одинці. Вишколив одного-другого, дісталося філософу, перепало Савці, дійшла черга й до Щура. 
       - А ну виходь, "красная дѣвица" , - де ти там? - викликає директор 
     Семинари зашептали, заворушились, шукаючи Щура. 
       - Не хоче! - Тихо обізвався чийсь боязкий голос. 
       - Ну? - Це-ж звідки така мода! 
     Відгуки грізних ноток забреніли в його голосі. Семинари знали, який у гніві буває директор: легенько лагідно, як на операцію, взяли вони Щура під руки й почали виводити із-за дошки перед очі директора. 
     Щур, сціплюючи зуби, мовчки опирався босими ногами об мостину, немов його тягнули до ополонки. 
     Хлопці кусали губи: од сьміху їм рвало груди, виступали на очи сльози, як роса, проте всими силами крепились: небезпечні тепер жарти з директором. І відразу Щур, побачив свою несилу, перестав змагатися, опустив руки, присмирів, стоїть, як ягня. 
     Босий, зігнутий, засоромлений він здавався ще зовсім хлопчиком, якого недавно впіймали у вишнях.
      Довго не зводив діректор із нього очей і швидко-швидко палохкотів та мнявся в них то гнів, то сьміх. Далі засяяли вони в нього ясним тихим блиском, і змірявши Щура од босих ніг, до поплутаного чуба промовив він з невимовним докором: 
       - І ти, Брут?!..
      Як бомба розірвалась в занятній по лунких коридорах гучним реготом одгукнулись стіни, немов хто кремняхами сипнув на них. 
     А директор виходив уже з корідору і скрізь частий кашель сьміявся тихим, старечим добрим сміхом. 
С. Васильченко,
