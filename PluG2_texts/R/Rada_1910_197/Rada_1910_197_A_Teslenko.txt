На чужині.
(Кінець).

Минуло скільки часу і став Троянда у вятській губернії, куди й засилали його. Сонце було під обіди уже. Провадили з полиції: його, естонця одного і ще поляків чоловіка з де-кілька на „распоряженіе“ станового одного щось верстов за півтораста од города. Ішли пішки: і стражники з рушницями й засланці; тільки збіжжя підвода везла.
Малюнки усе такі не рідні, Троянді чужі. Річка якась ось іде попід городом. Ні лепехи над нею, ні верб. І сама якась така свинцова. Через міст перейшли. Лука. Вохко, грузько на ній. Квіточки рябіють так не яскраво. Та й навкруги тьманно, сіро. І сонце, здається, світить не так. І з другого боку, здається. Сосни стирчять там он і там, берези біліють. Корови пасуться. Які! безрогі, невеличкі якісь. На шиї в кожної дзвінок теліпається, кухоль неначе, бевкає у чавун, не в чавун, дико, по чужому якось.
- Как зайдот скотин в лєс, чтоб біло гдє слушать, — пояснює товаришам естонець, молодий, здоровий хлопчина, що був уже раз тут та втік.
З боку і ліс пішов далеко-далеко кудись, тільки синіє. В ліву руч поле, одгорожене од луки і од ліса жердками. Ворота з дрючків. Увійшли в їх. Люде в синньому, в лаптях ворочаються ось тут і там: жнуть жито. Дивиться Троянда. Кінець августа вже, а в їх ще тільки жнуть! Хм!.. Далі ось жнуть не жито вже, а щось... овес. Так от! І овес жнуть. А там, на Вкраїні косять його. До межі якоїсь дійшли. Що таке? Дві молодиці в рябому попригинались в траві, махають кісками якимись то на цей бік, то на той. Кіски такі невеличкі, горбаті. Хм! Це б то косять тут так!.. Ех, не Україна, ні. А полукіпки які ось! Гострячки. Снопів скільки ставма стоїть, а один зверху сидить. І як вони звуться: „суслони“, — каже естонець.
А он далі до ліса туди стоять снопи на жертках понанизувані.
- Що б доспівало, — розказує Троянді естонець. 
Хутірець... куди, зовсім не український. Ліс і ліс он пішов, а він стоїть... не поринає у зелені, голий, сумний, жердками те ж обгорожений. І зветься: „печінок“.
Улиця. Ізби по цей бік і по той на улицю вікнами. Дрова, тріски лежать попід ізбами, де-де спориш зеленіє. Визирають із вікон: баби, дітвора.
- Пелікани, полікани! — чуть гомонять. Доходять напроти їх „полікани“. зачиняють вони вікна, ховаються. Пригріває сонце, робиться душно. Тихо-тихо в повітрі. Мухи, метелики сновигають сонні неначе.
Підходить до вікна один з стражників, повний, присадкуватий, стукає в рямця.
- А ну, бабки, слиш-ко напой-ка на-а-с. Висувається лубянка в вікно: — Пейно паря-а, — бабка йому. Балакають якось так швидко, кінець протягають. Напились стражники, засланці беруть. Бере і Троянда. Таке щось: сировець, не сировець, мутне щось, з шумою. І таке: соломинка плаває у йому, тарканець невеличкий чорніє.
- Брага, — всміхається естонець.
Гай он за починком синіє. Зовсім гай український. І прогалявинами починається, здається, такими. І дерево неначе таке. Кущі зразу розлогі якісь... чи не калина? Ато он ще кучерявеньке щось пішло латкою, чи не вишник? А ну-ну.,. Підходять. Не калина й не вишник. Листячко, як голка на тому й на тому. Не Україна, ні.
Ліс. Сосна, піхта, ялина. Не шепоче, не шелестить, а шумить не знайомо, дико якось. І дьогтем страх тхне. Ожина по-над дорогою пішла — ось якийсь бур'янець червоненький. Пеньки он стирчять чоловікові в пояс, рубано так.
Дійшли до другого почінка. Сон - це за півдня вже. Час одпочить, попоїсти. Підійшли до колодок під однією ізбою, зробили „прівал“. Що-ж їсти? — міркують засланці. Чотирі дні їм призначено до станового іти і на цей час видано в поліції кожному на сутки по гривенику. Заходили в чайну в городі і в їх цих грошей мало й зісталось уже. Платили й за стражників, що-б, мовляв естонець, дорогою не так уїдали. Що ж робить тепер? Просить по дворах іти, порішили. Позмагалися стражники, що он не можна так відпускать засланців од себе, начальство узнає, та й... — знайте добрість нашу, — відпустили таки. Пішло чоловіка скільки цей сюди, той туди. Пішов і Троянда. Увіходить у фіртку одну. Не садочок кодо хати, ні. Повітки, сміття, колодки. Східці дерев'яні у сіни. Зійшов — якесь ганчір'я по сінях лежить пороскидане, смушки якісь, куль соломи. Мішок з чимсь стоїть під стіною. Одчинив двері в ізбу, так і тхнуло на його кислятинням якимсь. 
Прихиливсь, щоб головою об одвірок не вдариться, — двері низенькі, поріг високий, — ввійшов. Чорно—чорно в ізбі. І таке... Далі перед ним бабуся сидить, молотить качалкою щось, рижій здається... у хаті молотить!.. Так от! Коло столу на лаві дід сидить, сивий, тонкий, лапті плете, протягає лики то сюди, то туди.
- Здраствуйте! — всміхнувся Троянда. Так дивляться на його. Стоїть, дивиться й він. Піл над ним зразу під стелею. Стіни, стеля... не вкраїнські, ні. Не біліє крейда на їх, рушники не рябіють. І васильки, гвоздики не стремлять за образами, за сволоком. Павутина скрізь, курява.
- Что-й-но, паря-а? — обізвався дід до його.
- Мм... Нельзя-лі би у вас... тот... попросіть хлебца кусочек? Помовчав дід, далі:
- Дай переходіт много-то вас, поліканов-то ентіх. Крещений-то!
- Крещений, конечно.
Підійшов дід до столу, одрізав скибочку, дає Троянді. Скибочка така з остюками.
- А чей будеш-но-о? — питає далі його.
Дивиться Троянда: що значить „чей?“ — думає. 
- Откуль, із каких будеш-то? — перепитує дід. 
- Із русскіх, — всміхається Троянда.
Дід так недовірливо подивився на його. 
- Ну, нєт, паря, — промовив. 
„Нет, паря“... Хм-хм!.. Таки українець Троянда. 
„Настріляли клинців“ хлопці, купили молока дві „кринки“, посідали. Посідали й стражники з ними, хоча їх не дуже й прохали. Дві вівці ось дівчинка гонить, такі: безхвості обидві. Ось жита снопів скільки везе молодиця. І як! не на возі везе, а на якихсь полозках. Сама на коні верхи сидить. Яке-ж таки і не українське усе!
Знов ліс. І ліс не аби який. Те росте гіллясте, високе, а те впало поруч, та так і лежить, сіре, сухе.А як повпліталося все! Бур'ян якийсь кучерявий; молоденька ялина; кущики якісь стрибулькуваті, ягідки червоненькі на їх... Нетрі такі.
- Здесь і медвєді єсть, — балакають стражники. Корову на той недєле зарєзалі-то в почінке вон там.
Аж у вечері ліс почав рідшать. Засіріли ізби в прогалявину. Чуть стало щось... співи! Так, співи.. чоловічі й жіночі.
Чи не хлопці в чумарках, не дівчата в корсетах співають це там? Похнюпивсь Троянда, приплющив очі і ввижається йому. Тополі. Захід жевріє за ними. Улиця. Біліють хатки за острішками; яблука, груші жовтіють. Місяченько з-за саду он там підіймається. Ідуть це там вони... оченята карі, вусики чорні, граблі на плечях несуть, співають: „ой по горі, по горі“... Підняв голову. Нічого, нічого того. Улиця одноманітна, сіра. Захід, правда, жевріє, підіймається й місяченько, та не за тополями стрункими, білими, не за садком кучерявим, зеленим, а за низкою ізб чорних, за лісом синім страшним. Ось ідуть і ті, що й співають. Справді: хлопці й дівчата, тільки... не ті й не такі. В лаптях усі, в курточках усі сірих якихсь без зборів. Заступи на плечіх несуть і співають не „ой по горі“, а щось... „бен — бен“... так дико з скігленням якимсь.
- Вотяки, — до Троянди естонець.
Дивиться Троянда на вотячок — дівчат. Біляві сами, очі сірі з-де-більшого і в иншої вузенькі такі.
Ех, оченята карі, українські оченята! — хитає головою Троянда. У його Галі, любої Галі такі вони чудові, палкі. А бровенята у неї! Чорнесенькі, шовковенькі. Це вже вона швидко заняття в школі почне. Мила, кохана вкраїночка! Як надіне було вона керсет плисовий, намисто, стьожки і... „а ти, милий, чорнобрівий присунься ще ближче“, заспіває йому!.. Ех!.. А як було гуляють вони. Соловейко... місяченько... гай... верби... калинонька... Немає, немає того тут.
А ось... що це ще?.. Через улицю жінка іде в синьому вся, лице таке худе, зморщене в неї, несе щось за спиною обіп'яте, за шию почеплене. - Вотячка. Дитину в колисці несе, — естонець Троянді. Не Вкраїна!
Холодно, свіжо зробилось на дворі. Морозець набірався на завтра. Суворий край таки. Де-не-де стирчить по вгородах картопелька, та й та вже повішала листя, дарма що ще літо не кончилось.
Годі вже далі іти. Зайшли хлопці по ізбах просить на вечерю собі; світить починали уже. Увійде в ізбу Троянда куди — якийсь поставець стоїть коло столу. У йому застромлена березова тріска горить. Біля його вотяк худий, суворий, на колінах стоїть, ще трісочок коле з дровини. Кепсько балака по русскому. На ослінчику вотячка сидить, розмотує лапті собі і очима так здавлює, хворі. Кісно в хаті, сморід, чадно, поночі. Світло-тріска курить.
Впрохались ночувать до русских одніх. Насилу впрохались. Усе то до старости справляють, то сяк так одмагаються. Аж поки стражники не стали доказувать, що вони — начальство: мають право зайти й ночувать. Сидять долі на збіжжі, вечеряють; усі вмісці: і засланці, і стражники. З стелі над ними висить лямпа, горить. По долу коло їх лазять блощиці, діл дощаний, чорний. По щілинах на стінах таркани шарудять. Сім'я невеличка; чоловік, жінка, та ще дитинка. Лежить манюсіньке в колисці, всміхається. Колиска до кінця жертки причеплена. А жертка з за сволоку стирчить над те місце, де піл в українській хаті. Хитає жертку молодиця то в гору, то вниз. Торкає за щічки дитинку, цілує її. Так дивиться на молодицю Троянда.
- Мати... — думає, — що то та мати! Був колись маленьким і він. І його колись так кохала матуся, його рідна матуся... цілувала... колихала тільки не так, і в хаті не в такій, і не в сарафані була, а в керсеті, в запасці. Українка матуся його!.. Так. Українка.
- Баінька ти мой!.. — голубить молодиця дитинку, — касатік ти мой... У, чяво?.. Што?..
Голубила колись і його, Троянду, рідна матуся... голубила, тільки... не баінька казала йому, не касатік, не чяво што, а... серденятко моє, голуб'яточко... манюсіньке.
Ріднесенька! Був уже бігунчиком він. Нагодує було його кашкою, умиє, поцілує, розчеше і так подивиться було у вічі йому. „Рости, рости, мій синочку“ — погладить по голівці було. А в школі учився... Ні доїсть, ні доспить було, та все Петрусеві: „на, на“... Коли рублика, коли й два. „Учись, учись, мій синочку, — було усміхається, — та не забувай, гляди... пам'ятай про свою неньку рідненьку“. Дорога матуся!.. І вона-ж хто! Українка!.. Ех! Раніш і не думав про це.
Ішов Троянда через пересильні заражені тіфом і це дурно не минуло йому. Поболює голова в його й поболює. А тут ще третього дня подорожі ції занегодилось. Небо так і застелилося хмарами, сіре-сіре зробилось. Пішов дощ дрібненький, холоддний. Як в осени стало. А тут ліс і ліс. Понамокали хлопці, померзли. У Троянди зодів легенький, дріжить увесь так.
Настала ніч. Лежить він в ізбі одній, а в виски тільки сіп-сіп йому. Розвиднилось. У дорогу рушили. Не підійде Троянда ніяк. Голова йому хилиться, ноги тримтять, підкошуються. Сердяться стражники на його: „живєй!“ гарикають. Не підженуть. Дійшли до земської почтової станції, припрягли у віз другу коняку, посадили його.
Швидко увесь час провадили засланців стражники. Де-кому з їх хотілось увірвати часу з ції подорожі, що-б і дома побуть. І от сьогодня вони в стан прибули ще спав становий. Здорове село. Волость, больниця є. З дозволу станового повели Троянду до лікаря. Тіф. Робить нічого. Положили в больницю його. Таке в їй між тіфозними тими... Ось хтось кричить: „вон—вон!.. го—го—го!“ Он хтось бурчить щось. А там у кутку хтось харчить страдно так. Лежить Троянда у білому усьому. Так от куди він хопив! І це в його тіф. Так це він палить його, розвалює голову! А коли-ж це він пройде? А як ліками пахне! — промовив у голос. Поворухнувся.
- Ссильний-то, кажется, да?.. А, молодой человек! - почулось у його з правого боку так болісно, тихо.
Повернув у той бік очі Троянда. Лежить там, дивиться на його чоловічок один у борідці. Спав до цього часу, був укритий. Лице таке біле, чисте, худе тільки страшно; виболів, видно.
- Да-а, - промовив Троянда те-ж болісно-болісно. — Ссильний... Не дошел і до мєста і вот...
- А тот... ізвініте пожалуйета... Так залежался... полегшало... і... поговоріть-то право хочется так... Літовец-то самі, да-а?
Всміхнувся Троянда.
- Нн... малор... українець я.
- Українец-то?! — Чоловік аж на лікоть підвівся. - Інтересно... Смотрю: не русское что-то... Украінец! Чітал я, чітал про Украйну. Сам-то я мєстний учітель... Гоголя чітал, другіх. Например: „ти знаєшь край, гдє все обільєм дишет?..“ Ілі: „Тіха украінская ночь...“ Слихал і пєсні украінскія... Чудния пєсні! Вот сторона! А еще когда там сади зацветут-то... воображаю. Вторая Італія, знать-то.
Так радісно забилось серце в Троянди.
- Люба Україно! — подумав він. — А ну-ну забалакать про тебе.
- Да-а... ето вєрно, — почав.
- Служітель! — почувся голос хворого якогось звідтіль, де харчав хтось. — А, служітель! Человек умер-то.
Так і пішов по за шкурою мороз у Троянди.
- Слишалі? - прошепотів до сусіда він.
- Да, — зітхнув той - умірают люді. Сколько і прі мнє-то їх отсюда винеслі уж!
Дивиться Троянда.
- Боже мій! - думае. - Так це-ж саме й зо мною незабаром буть може! В голові-ж так і креше і подвести-ж уже трудно її. Ой!.. - Повернувся на другий бік, щось задрало у горлі. Кашлянув і виплюнув кров у „чашку“, Така чорна, липка. - Як раз!.. Воно й є!.. Це-ж смерть. Рятуйте-ж мене!.. Устромив лице у подушку. - Та хоч-би-ж хоч і вмерти, — думає, — та дома, на Україні, де матуся, любій дорогій Україні... „Хоть безчувственному телу і равно повсюду істлєвать, но бліже к мілому предєлу мнє все-б хотелось почівать“, — пригадалося йому з Пушкіна - О, „мілий предєл!"
Щось заторохтіло в кутку, де вмер чоловік. Глянув Троянда... якісь два чоловіки в попередниках взяли ліжко з мертвим, понесли у двері кудись. Підвівся в трудом-трудом, сидить, обіперся руками об ліжко, дивиться у вікно. Хмарно, мокро на дворі; дощик іде, вітер шумить. Понесли чоловіка доріжкою, — жовтий, страшний, — понесли прямо в мертвецьку. Стоїть під сосною така невеличка, хрест зверху. Так от!.. Станція... А то .. що то за огорожею, далі туди?.. Ой! Місце вічнього спокію... кладовище пішло Боже!.. Та яке-ж... Могилки такі невеличкі, горбики якісь з глини, піску; бур'янець якийсь ріденький-ріденький на їх. Хрести... прямо дрюччя якесь, покладене навхрест... Ой!.. А далі... Ліс і ліс далі пішов, синій страшний.
- І закопають отут тебе, — тьохка в Троянди, — і не виросте вишенька над тобою, не заспіває соловейко тобі, не зашепоче верба коло тебе, не одвідає тебе ні матуся, ні батько, ні дівчина, ні брат, ні сестра; не залунає рідна мова над тобою. О... заснуть... на завжде... і заснуть на чужині отак! — Ухопився Троянда руками за голову та так і впав на подушку.
Шумить у голові йому, дзеленчить. Там палить його, там морозить. Дух пре з його. І де-далі все гірше йому. Лежить і тільки:
- О-ох, пхх... брр!.. — оддувається. — О, хоч би-ж був хто це тут з рідного краю, тут коло його, — бажається йому. — О, де той дядько у вишитій сорочці, вуси у низ? Хоч би це хоч словечко рідне од його почуть. А де матуся, рідна матуся?.. Арештовали його, як вона побивалась за ним, плакала!.. О... Ой!.. Пху!.. Ху!.. О, що? Знов кров... О-о!.. Умірать... умірать же оце і... і не бачить її, не чуть... не чуть в останнє голосу її, мови рідної!.. Не чуть, не бачить в останнє нічого, нічого того, що у житті най уперше побачив, почув!.. О-о!.. А де Галя, Гай?!
Лупне очима, — якісь смуги чорні, п'ятенця якісь перед ним. Смеркло раз. Засвітили лампу. Дивиться — щось жовте перед ним, хмара якась. Метелики чорні, зайчики плигають у їй. О, пищить щось уже... Муха! Так. Муха. Чи ні... Верби шумлять. Співає десь хтось... Галя!.. Ага! „Скажіть зорі...“ — співає. Чи ні. То вітер в віконницю. Так ні. То матуся... еге.. матуся... сипле он кашку: „рости, рости, мій синочку. — всміхається, — не забувай... пам'ятай...“ О, ненько рідненька! „Предел милий!..—співає. Чи ні. То вітер в віконницю. Так ні. То матуся... еге.. матуся... сипле он кашку: „рости, рости, мій синочку. — всміхається, —не забувай... пам'ятай...“ О, ненько рідненька! „Предел милий!..“ Галю!.. О, пустіть же мене!
- Лежіте, лежіте, хтось зуби вишкірює.
О! А то хто? пика червона якась. Ні. То дядько той... вуси у низ. Чи ні... Пеньок чорний якийсь: „Чей-но будіш-то?“ - усміхається він... „Бен-бен..,“ - заводять п'ятенця. „Чяво-што?“ — регочуть метелики... Ой!., що!.. Темніє-темніє... Стій, стій! Згортається хмара жовта, згортається... Україна у вишитій сорочці зробилась: „серденятко моє, голуб'яточко “!.. - усміхається... чи ні. Зірочка якась!.. О, тремтить, пада... пада у безодню чорну кудись... перекидається й ліжко туди, хилиться й він... Ря-а-туйте!
Місяць цілий пролежав Троянда в лікарні. Разів скільки падав отак у нестяму. Якою радістю забилось серце йому, як він з ліжка устав! Це-ж він здоровий уже! Україну, „предєл милий“, матусю батька, Галю побачить ще значить?! Не буде в пересильних, глядітеметься, не заболіє вже так. Одбуде заслання, приїде до дому і... Боже!.. Усім, усім він покаже тоді, що то є Україна, рідний край.
Як тільки поселили його в деревні одній, сів він і понаписував листи: до дівчини, до батька-матері. Зроду ще не писав він листів рідною мовою, а це написав.
- Кохай, люба дівчино, кохай той край, який тебе викохав, породив, — пише до Галі. 
А до батька-матері: — Будете, мої рідні, у городі, взнайте у книгарні земській адреси газет українських, книгарень... Тепер, тільки тепер, на чужині я взнав, хто я, чий я син. 
 А. Тесленко.