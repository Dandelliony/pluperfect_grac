Василь Доманицький.
Знов з далекої чужини прийшла сумна звістка... Помер Василь Миколаєвич Доманицький, молодий український учений і письменник. Довга і тяжка недуга — гірко вимовити — небіжчика таки скінчилася перемогою смерти. 
Небіжчик народився 7 марта 1877 року в с. Колодистому (звенигородського повіту, на Київщині) в семьї місцевого священика. Виховання одібрав в одній з київських гімназій та в київському університеті, на історично-філологичному факультеті, де був одним з найпильніших учнів покійного професора Антоновича. Скінчивши університет року 1900-го, Доманицький став був за вчителя в приватній київській гімназії Валькера, але вже року 1901 так занедужав, що мусів покинути всяку службу на завжди. З того часу небіжчик уже не міг позбутися тяжкої своєї слабости (сухоти), хоча мало не кожну зіму перебував на півдні, і життя його було вже вічною боротьбою з смертю, що таки подужала молодий организм. У суботу вранці Доманицького не стало.
Небіжчик належав до молодого покоління українських діячів, що добувши національної самосвідомости, вже без вагання й компромисів віддавали себе українській справі та роботі на громадській ниві. Симпатії тягли його до наукової й літературної праці, бурхливий час зробив з його і громадського діяча. Ставши ще в гімназії свідомим українцем, Доманицький вже з першого року свого перебування в університеті починає брати участь у „Кіевской Старинѣ“. Академичний, сухий тон журнала не міг задовольнити його живої вдачі і він силу праці, енергії й заходів положив на те, щоб оживити це наукове видання й зробити його цікавим і для неспеціялістів. Відділ хроніки та дрібних звісток, що почав вести в „Кіевской Старинѣ“ Доманицький, справді таки багато спричинився до того, що журнал незабаром знайшов доступ і до широкої публіки, де й почав був здобувати собі симпатії. Разом з тим Доманицький з кількома товаришами працює над виданням народніх книжок; це видавництво пішло так добре, що незабаром, під назвою „Вік“, зробилось було на якийсь час центром видавничої діяльности на російській Україні. Виїхавши через недугу з Київа, Доманицький стає осторонь од дрібнішої роботи, зате має тепер змогу взятися вже до поважніших праць. Надрукував він, не рахуючи сили дрібних заміток та рецензій по українських виданнях, оці більші праці.
I. В „Кіевской Старинѣ“: l) Бібліографичний покажчик творів Кониського, 2) Критичний розслід над текстом „Кобзаря“ (вийшла і окремо).
II. В „Записках Наукового Товариства ім. Шевченка“: l) Козаччина на переломі XVI — XVII в. (вийшла окремо), 2) Піонер української етнографії (Зоріян Доленга-Ходаковський), 3) Невідомі вірші єромонаха Климентія.
III. В „Новій Громаді“: l) Цівільний шлюб і шлюбна розлука на Україні, 2) Новознайдені поезії Шевченка, 3) Володимир Антонович.
В „Літ. - Наук. Вістнику“: 1) Никандр Молчановський, 2) „М. Ол. Маркович — авторка „Народніх Оповіданнів“, 3) „Марко Вовчок про Куліша“, 4) Одна з „Катерин“.
Окремо видав Доманицький популярні брошюри: „Товариські крамниці“, „Про сільську кооперацію“, „Селянська доля“, „Як хазяюють селяне по ріжних краях“, „Смерть за правду (про Івана Гуса)“, „Про Галичину“, „Про Буковину“. Опріч того, багато належить Доманицькому заміток і статей по газетах, а спеціяльно в нашій газеті він належав до самих найпильніших і найпрацьовитіших співробітників з самого її засновання. Під його ж редакцією вийшло і перше в Росії повне і критично оброблене видання „Кобзаря“ (СПБ. 1907 і 1908 р.), в якому редактор перевірив увесь текст по перводруках та автографах; без його „Критичного розсліду“ неможлива тепер ніяка робота над питанням про Шевченка. Успіх відомої „Історії України-Русі“ М. Аркаса теж багато залежав од умілої редакції Доманицького. Взагалі ця хора людина виявляла стільки енергії й була таким зразковим робітником, що трудно було собі й уявити його без роботи; він працював, буквально рук не покладаючи й не даючи собі ніколи спочинку. Напевне можна сказати, що завчасна смерть спіткала його тільки через те, що він ніколи не думав і не дбав про себе, підриваючись на роботі за-для рідного краю.
Року 1905-го, перебуваючи на селі, Доманицький багато працював коло освідомлювання селян та оборони їхніх прав од усяких напастників. Селяне з цілої Звенигородщини йшли до його на пораду, у його шукали доброго слова собі на розвагу. Його статті в „Громадській Думці“ про насильство гр. Потоцького над селянами с. Гусакової (з приводу так званого виводу селянських садків з панського ліса) перші звернули увагу громадянства на цю голосну справу. Зате ж і небіжчикові не минула дурно ця оборона селянських інтересів. Коли почалося славнозвістне втихомирювання, то повітове начальство зробило з Доманицького найнебезпечнішого ворохобника, і врятувався він од тюрми тільки тим, що виїхав за кордон. По-за очі міністерство внутрішніх справ присудило Доманицького до адміністративного заслання у Вологодщину. Нещасний хворий письменник не міг навіть на останку днів своїх вернутись до рідного краю.
Серед усіх, хто знав небіжчика, повік житиме гарний образ цієї людини з надзвичайно чистою, кришталевою душею й тихою, лагідною вдачею. Такі люде не мають ворогів і у всяку хоч яку розбурхану справу вносять якусь принадну атмосферу тихого спокою, невтомної працьовитости. Досить було раз побачити його, щоб полюбити на все життя, — і певне смерть не витравить з серця його товаришів того горячого почування, яке вони мали до його—живого...
Земля ж пером тобі, любий наш товаришу!