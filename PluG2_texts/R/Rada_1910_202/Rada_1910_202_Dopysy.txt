ДОПИСИ.
(Од власн. кореспондентів).
М. КРАСНОПІЛЬ, житомірського повіту (на Волині). Старовина. Наше містечко дуже стародавнє. Спершу воно стояло трохи вище по лівий бік р. Кобилянки, де тепер „Селисько“. Кажуть, що колись в йому було багато гарних будинків, скільканадцять церков і більше десятка тисяч народу. В часи татарських наскоків містечко було зруйноване, людей забрано в неволю, а то вибито. Містечко до щенту спалено і зруйновано, і знаку не зосталось. Отут-то на „Селиську", як кажуть старі люде, був той колишній Краснопіль, що ранше звався „Тіполь“. У ньому був грецький манастир і чимало вешталося греків. Є тепер у Краснополі церква давно збудована —на три бані, в три яруси, дуже маленька. Дзвіницю вже прибудовано пізніше. В містечку стоїть ще й стара деревляна церква, чимала, на 5-ть голов, в чотирі яруси, стародавньої української будови. А будована вона, як кажуть, ще в кінці 16-го віку, перед часами великої Руїни. Була вона церквою двірських козаків пана Ескерка, в руках якого було тоді містечко. Тепер Троїцькі парафіяне добудовують нову величезну церкву, а нарік цюю стару церкву мають розбірати, бо вона і так починає валитися. Велика шкода, що немає в нас тямущої людини, яка хоч би сфотографувала її. 
В цій же церкві в багато стародавніх образів, „Страшний суд" з козацькими тіпами і образ св. Марії Єгипетської в свитці, гетьманській шапці і з кинжалом за поясом, Миколай Чудотворець з бритою бородою. Це все памятки унії. Біля цеї церкви завжди знаходять силу кісток, на яких-небудь пів-аршина в землі. Знаходяться й списи, але дуже перержавлені. А то селяне на своїх городах частенько знаходять чарки, черепки з посудини, з мережками. Оце недавно селянин між кістками людей знайшов пляшку, дуже чудної роботи, залиту смолою. Але як її розбили, то випав шматок пергаменту, зовсім почорнілого, але що на йому було написано, ніхто не міг знати. Отак і подрав його дядько, не оддавши в тямущі руки. Ще через скілько літ загине і память про минувшину. Старі люде ще й тепер переказують досить багато всяких легенд, як було руйновано Краснопіль то що.
С. ЛЕВЕНДАРІВКА змієвського повіту (на Харьківщині). Убожество. Селяне наші живуть вбого. Хатки їх обідрані, похилилися на бік, і так сумно виглядають, що коли споглянеш здалека, то аж мороз по-за шкурою піде. Темрява панує і в нашім селі. Школи на 20 хат — нема; батьки і діти — лишаються неграмотними. Нікому подбати про добробут наших селян; свідомих інтелігентів нема, а довкола живуть все „калитки“ —десятинщики, яким нема діла до вбогих левендарівців. Землі дуже мало. Прикупити близько ніде, а хоч і є де так дорого. Земля вже дійшла такої ціни, якої не сподівалися —400 —450 р. за десятину. 
Де таких грошей взяти вбогому селянину?
