Мальенький фельетон. Справоздання.
(З учительського животіння). Вчитель Кашкарівської земської школи, Василь Непевний, сидів за столом, смакуючи кінець ручки, й з усиллям мружив очима над білим, ще не пописаним, бланком, де великими літерами красувалося: „Годовой отчетъ“ (шкільне справоздання за рік). 
У грубці тонісінько, мов закоханий хтивий кіт, з почуттям затинав вітер свій останній осінній романс; тмянно блимала бляшана лямпа; злегка коливалася на стіні вчителева тінь, схожа на огородне опудало; за вікном чогось сатаніла ніч і люто плювала на шибки мокрим снігом; десь в кутку, з нічев'я, моторний цвіркун розважав себе чудовим цвірчанням, а над усим висла густа, як бекмес, приємна, як олива з лямпадки, зануда. 
Вчитель сидів і морщив лоба, метикуючи над справозданням. 
Щось почало дряпати в двері. То голодний Сірко, не перемігши в соломі власного щастя, проліз у сіни невеличкою щілиною по-під дверима, а, побачивши, що в учителя ще й досі світиться, чомусь уявив собачою своєю головою, що той повинен дати йому повечеряти, й почав драпатись у двері. 
Яких думок тільки не викличе хвора з голоду уява! Наївна істота: д. Непевний сам харчувався за три карб. у вдови-Ручнихи, й сам-би чорта ззів, як-би попавсь плохенький під руку. 
- А здох би ти ще маленьким! буркнув Непевний, відчинив двері й почастував Сірка аж двічі закаблуком по ребрах.
Задоволений пес, із скавучанням вдячности припавши до порога, проліз на двір і, як ошпарений, метнув до соломи, а хазяїн зачинив двері, любуючи глянув на ремінний поясок, що висів на гвіздку, потім перевів зори на гак, що вбито було в облуплений сволок, заздрісно зітхнув і знову сів складати справоздання. „Размеры классныхъ комнатъ", — прочитав він і загадався на хвилину. „Сколько оконъ, дверей? площадь света и направленіе его?” - читав мовчки вчитель. 
- М-да, — промовив вія у голос, — багацько всього багацько в Кашкарівській школі - й „размеру” й світла. „Сколько учащихся, девочекъ и мальчиковъ? площадь пола на каждаго? сколько куб. саж. воздуха на каждаго? ” — читав Непевний, а в'їдлива, єхидна думка цвяшком уже стреміла в мізку. 
- Прокляті! прокляті! — несподівано крикнув Непевний і, стиснувши в кулаці ручку, потряс нею в повітрі. Збентежений і обурений такою неконсеквентністю господаря хати, цвіркун раптом ущух, дослухаючись, що з того вийде, а ніч, як п'яна повія, люто плюнула в вікно.  
- Я вам покажу „отчетъ", — схопився вже з-за столу Непевний, — будете задоволені! Я вам понаписую й вікон, і дверей, і дітей... 
Він ще раз підвів очі до сволока на стелі; байдужо, замислившись, глянув на залізний гак і на величезну мокру пляму в кутку з причілка, сів і рішуче встромив перо в чорнило. Потім через всенький бланк вивів: .„Загадка: без вікон, без дверей — повна горниця людей". Відгадка: Кашкарівська - земська школа". Взяв великого конверта, згорнув „отчетъ” і запечатав.
За два тижні було одержано од інспектора увільнення за „дерзость и неуместныя шутки при исполненіи”… й т. д. Але „бомага" вже не застала Непевного. Мабуть поїхав шукати своєї Іматри... 
Сміха!.. 
Провінціал.
