„Популярна“ брошура.
Недавно по газетах промайнула звістка, що полтавське земство закупило у великому числі примірників брошуру Гр. Коваленка: „Як треба боронитися від холєри", щоб роздавати її (брошуру) по селах Полтавщини і таким способом освідомлювати людність з цею страшною хворобою. 
Безперечно, ці заходи полтавського земства можна тільки вітати, бо брошура, написана добре, популярною українською мовою, окрім практичного свого значіння, матиме ще й вплив на селянина, як щире рідне слово. З такою ж, очевидно, метою київське земство видало ще у 1907 році російською мовою невеличку брошурку під назвою: „Какъ уберечься отъ холеры. Наставленіе жителямъ населенныхъ     Местъ кіевской губерніи“ і розповсюджує її через лікарів по тих місцевостях, де проявилась холєра.
Брошура ця невеличка, всього 8 ст., але читачеві із селян довго прийшлось би попоморочити голову, доки він її зрозумів би до пуття, бо написана вона такою мовою, якою, звичайно, пишуть усякі циркуляри, тощо. Взять наприклад такі фрази: на ст. 5: „въ баняхъ миться можно, избгегать только непроваренной воды, если она подозрительна въ отношеніи содержанія заразы". Напівзрозумілі слова і дуже штучна конструкція цієї фрази багацько роботи завдадуть селянинові для думання, тоді як у нього немає ні часу, ні охоти розбіратись у таких „тонкостяхъ“,та й не привик він до того. На ст. 4: „Бедные люди, живущіе въ дурныхъ условіяхъ и плохо питающіеся , чаще поражаются ею, чемъ богатые". Підкреслені слова зовсім не зрозумілі для селянина, а слово „поражаются“ подібне до „пощажаются“ і з цього може вийти цілковите непорозуміння. Крім цього уміщено багато таких слів, що не вживаються в укр. мові зовсім: испражненія, рвота, соръ, утрамбовать, утварь, обувь, полъ, известь, прудъ, щелокъ, зола, отруби, тулупъ. 
Що ж до самих порад, виложених у вищеназваній брошурі, то вони теж не відповідають умовинам селянського життя. Ніколи селянин не зробить собі „осмоленнаго снаружи и внутри ящика“ щоб туди ходить надвір. „Подушки и одеяла“ після хворого, „лучше сжечь" радить брошура, а в тім разі, як не „лучше“ спалити, то що робить —не сказано. Тай який селянин згодиться на такий крайній спосіб, хіба як би йому добре заплатить за втрату… „Платье, тулупы, обувь вытереть сулемою... и виставить для сушки на солнце и ветре или в сарай на неделю". 
Чого така неконсеквентність? Подушку, на якій лежав хворий, і ковдру, якою укривався він, спалить, а кожуха, яким може укривали хворого поверх ковдри, тільки „виставить" на сонце на цілий тиждень. Спалить уже заразом і того тулупа нещасного, на що він буде „стоять" цілий тиждень надворі та тільки заразу сіять, однаково він за тиждень зробиться лубком, шкарупілкою. 
Нехай ті 15 проц. письменних прочитають цю брошуру і розберуть її з гріхом наполовину, але однаково порад, таких, як я вище навів, не послухають, а ті 85 проц. неписьменних, прослухавши її, не зрозуміють її зовсім і будуть боронитись від холери співанням всяких колядок, або ж і чимсь иншим, а брошуру з спокійною совістю порвуть на цигарки. 
Отак наші земці учать народ, як боронитись від холєри. І хоч би не було змоги видати гарної брошури українською мовою, найбільш зрозумілою для наших селян. А то не достає тільки доброї волі. Це ж саме земство видало у 1905 році досить добру брошуру про холєру українською мовою. Алеж то був 1905 рік!...
Tempora mutantur…
 М. Товстик.
