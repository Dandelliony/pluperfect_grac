Казка безконешник.
Ревізії інтендантські, путейські, манастирські, ...на-пів ревізія („обследованія") морського міністерства, оглядини-подорож по переселенських осередках прем'єр міністра і главноуправляющого хліборобством і землеустройством ...взагалі надзвичайна діяльність на бюрократичному Олімпові. Мало не пів-сената виїхало з Петербургу викривати „добродійства" тих „сорока тисяч столоначальників", які як за часів Імператора Миколая І так, і за теперішніх часів з однаковою старанністю опікали і „опікають" обивателя. Опікають як з найбільшим завзяттям, бо щиро переняті переконанням, що у нас не тілько не було, а й тепер „слава Богу немає парламенти".
Занедбування інтересів громадянства і хабарництва зробилися чи не постійними чеснотами наших більших і менших „столоначальників", і треба мати нахабність „Кіевлянина", щоб запевняти, що зловживання і хабарництва, які тепер викривають сенаторські ревізії, в наслідком визвольного руху. Ще Олександр І з сумом висловлювався; „Не збагнути, що діється, всі крадуть, майже немає чесних людей. Моторошно робиться". „На такі виразні признавання російського уряду, каже публіціст „Современнаго Міра" П. Берлін *), можна часто-густо натрапити в російській історії. Вони свідчать, що російське хабарництво може пишатися дуже довгим родоводом і історичною витревалістю".
Вищий уряд, як тепер ревізує, так і раніш час від часу ревізував „столоначальників“  Виловлених казнокрадів скидали з посад, зсилали на Сібір, а за давніших часів то й батогами частували, але наступники скинутих з посад „столоначальників" були не кращі, мінялися хіба форми і засоби зловживання і хабарництва, а самі ці з'явища знову незабаром розпускалися пишним квітом. Приходили нові ревізії, зтинали нові квіти хабарництва і зловживання, а корінь цих рослин, який глибоко сидить в грунті громадянського безправ'я і безконтрольности „столоначальників", залишали. Минали... наставали і т. д. до безконечности, як в казці безконечникові: „Як був собі дід Яшка…" 
Отже не диво, що сенаторські ревизії нікого не задовольняють, хіба тільки вірностолипінських слуг октябристів. 
Не задоволені ревизіями ні праві, ні ліві елементи суспільства, і ця незадоволенність почала виявлятися за останні часи в пресі. Праві елементи незадоволені ревизіями через те, що хоч хабарництво по „Кієвлянинові" і є наслідком визвольного руху, а про те в ньому прошпетилися не тільки „столоначальники" вищої марки, а і чимало діячів „успокоєнія". По думці правих противників ревизій, привселюдне виявляння хабарництва і зловживання з боку сановних „столоначальників" і героїв „успокоєнія" захитує повагу до самої бюрократичної влади і надає смілости „жидо-масонам“ . Подумати тільки, що сам генерал Рейнбот, московський градоначальник, уквітчаний „істино-русскими" лаврами за боротьбу з гідрою революції (такий сором!) — опинився, дякуючи сенаторові Гаринові, в непевному становищі хабарника. Ну, а що як уряд надумається обревизувати ще один-другий закуток, де сидять і правлять теж не менші патріоти, як генерал Рейнбот?! — Може бути „большой конфузъ“. І от праві газети забили, засурмили „отбой" по всій лінії сенаторських ревизій. Досить, мовляв, бавитися.
Поступові, ліві елементи, звичайно, не проти викривання хабарників, якої б високої марки не були останні, але поступові елементи не задоволені ревизіями, як напів засобами, що безсилі знищити корінь зла. Зло це полягає не стільки в людях, скільки в системі, обставинах, в яких ці люде мусять виступати і працювати. Дійсність каже, що поодинокі чесні люде, які не зловживали і не брали хабарів, траплялися навіть в таких колах, як інтендантські, де їх іменували „дурниками", але більшість урядовців ставала на слизьку стежку хабарництва і зловживань почуваючи свою безкарність, безконтрольність і безправність тих громадян, з якими приходилось мати справи.
Не сенаторські ревизії, не „обследованія" і не міністерські одвідування викорінять хабарництво і зловживання більших і менших агентів бюрократичної влади, а положить кінець цим сумним з'явищам піднесення прав громадянства над права бюрократії і ті наслідки, які з цього піднесення будуть походити. п. п.
