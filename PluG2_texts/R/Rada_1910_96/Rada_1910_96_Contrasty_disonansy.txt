Контрасти... дісонанси...

Ввесь вік його снувалася борня. Невідома доля переткала ту основу геть дісонансами, змережала контрастами усю. Велику треба силу духа, тверду незломну віру, щоб дісонанси ті в акорди повні злити, з них вивести мелодію співучу, з контрастів скласти дивний гімн на честь і славу України. 
Ще молодий, на провесні життя, зазнав він злиднів та недолі, а разом з ним вчув і помах крил поезії і потяг до борні, до праці щирої — не на свою користь. 
В душі займались велетенські сили, а тілові — здоровля бракувало. 
Багатий на думки, заміри, пишні мрії, а округи — життя щоденне насушником підборкує орлиний льот і пута вільні руки. 
По один бік - кохання, згода у подружжі, по той — нестатки, ворожнеча, праця-праця без упину, без певного шляху, без нагороди, під тягарем погроз і ворогів. 
Дужак полагодив усе: злучив, зілляв до купи і кохання, і поетичний спів, і лихо, і борню. 
В душі дзвенів нехибний камертон, рука ніколи не тремтіла і владно брала дісонанси, що щиро сипало життя, і з усього творилася сімфонія величня. І що росла та ширилась вона, що більш і дальш сягав блискучий промінь, — то заздра доля ще дужче, ще густіше сипала пригоди, контрасти без ліку. Найкращеє подружжя утворило з життя свого зразок високий, зростило втіленую мрію-дочку, працьовницю на рідній ниві... Скосила доля тую квітку на провесні життя.
Розтяте серце кров'ю обкипав, в руїнах все життя, — він мовчить про власні болі, лиш чуло слухає чужі, не озирається на власне лихо — пильнує щоб не згас просвіти прапор. 
Погасло власне сонце щастя, а він пішов і других вів із темряви до світла, і в тому лиш втіху мав. 
Та доля й тут підкралася і підтяла під корінь могутній дуб. 
Весь повний вщерть замірів та завзяття, він мусів кинути борню, шукати небажаного спочивку на чужині, нелюбій, хоч вродливій. 
Кругом пишавсь, купавсь у сонці, в квітах край, — а він душею линув в сніги, в ліси безмовні, в убогі села.
Весна прийшла і в рідний край. В блакиті сонце, хвилі грають, вітрець-пустун з садків в садки розносить пахощі та щебет і сипле білі пелюстки. 
І сумно лиш гудуть таємні телеграфні струни. 
І ось на стьожку папірову посипались тріскучим грядом слова лихої звістки, випливають, стають жалібними рядками.
Вузенька стьожечка, маленький білий клаптик розносить широко велику чорну тугу. 
В дзвіниці дзвін дрімав, не кликав він на збір, в сумному передзвоні не плакали дрібні дзвіночки, а люд проте йшов, стікався, ринув під склепіння послухати сумного співу за того, хто утворив сімфонію свою і занімів на чужині. 
І знову дісонанс, і знову контраст болючий: ввесь вік ненатлі злидні, що стежили його за кроком крок, — в несилі одступили, а замкнені кишені для живого, тепер для мертвого розкрилися охоче. 
Заглянув промінь сонця у темний храм: розсипавсь искрами по позолоті, веселкою та зайчиками біга, повеселив сумні колони, арки, а гурт людей стоїть в жалобі, чекає співів похоронних. 
І почались вони.
Не „упокой" сумний, а радісне „Христос воскресе!" залунало і настроєм предивним сповнило душі богомольців. 
Росте і шириться душа, і молиться, і вірує, що жертва дорога не згине, а зійде і пишно процвіте, наперекір морозам та негоді, засіяне зерно. 
А та рілля — ось-ось вона: протислася між нами послухати святого співу, поцілувать хреста, покоштувать солодкої куті... 
Не зна, кого ховає, кому співають вічну пам'ять, за кого хреститься й кутею поминає. 
Осяяний блакитно-соняшним маєвим сяйвом, прибуде поїзд жалібний з чужини в рідний край. Ми вийдемо назустріч, ми принесем снопи квіток, живих, рясних, пахущих — а він, що за-життя впивався ними, байдуже, нерухомо попливе з шляху на шлях над головами люду. 
І вірная дружина — з розбитим в друзки серцем не схилиться над ним, не візьме дружню руку, не скаже; „встань, коханий, подивися в вічі славі!“
Сховавши сльози й болі, як личить справжній героїні, героївій дружині, пройде останню спільну путь і стріне першую розлуку. 
А ми... Що ми дамо йому в подяку за життя його? за гімн величний, за втілений високий ідеал? Чим зможемо потішити оту живую частку його душі, що ще зосталась дотлівати в душі дружини?
Ми проспіваєм вічну пам'ять, засиплемо землею гроб і квітами укриєм... Та тож хиба й по всьому? Ні! й тричі ні! 
Повинні ми покласти зверху сліз та квіток присягу щирую на працю, на єднання, на вірність тій, що вік йому була, як дивний прапор сили. О, лиш тоді розвяжем дісонанси докінчимо контраст, тоді лиш зможемо по праву на гробові його співати рік у-рік укупі з „упокоєм" й радісне „Христос воскрес!". 
		Дніпрова-Чайка.