Необачність.

Вчорашнього дня наші читачі довідалися вже, через що саме місцева адміністрація закрила „Просвіту" у Київі. „Просвіту “ обвинувачено в тяжких злочинах проти держави. Культурно-просвітне товариство було огнищем, біля якого гуртувалися державні злочинці всякого сорту і всякої масти. Без жартів, бо які тут можуть бути жарти,—а зовсім серйозно кажемо, що одно тільки перечитування обвинувачень, які впали на голову „Просвіти“, наганяє страх. 
Але з другого боку, - мотіви закриття „Просвіти" викликають, окрім того, ще й величезне здивовання... Не конспиративне ж бо, не потайне було це товариство, що, гуртуючи біля себе завзятих протидержавних злочинців, десь ховаючись по підвалах та льохах, розвивало свою злочинну діяльність. Навпаки, товариство працювало прилюдно, на очах в адміністрації, працювало не тиждень, не місяць і не рік, а впродовж чотирьох років. Як же вона, озброєна з ніг до голови всіма засобами для боротьби з протидержавними злочинами і злочинцями, могла так довго терпіти таке огнище, таку кузню, в якій виковувалися такі страшні злочинства, в якій загартовувалися такі злочинці? Висловлюємо ми своє здивовання не для того, звичайно, щоб сказати: „ось хто винен в тому, що сталося", а для того, щоб наочно довести, що адміністрація, в своєму, як то кажуть, усердії, „передала куті меду". 
Обвинувачуючи цілком легальне товариство, що працювало також цілком легально, в таких страшних злочинах, вона тим самим і себе саму обвинуватила за те, що не гляділа свого діла. 
Але чи й справді ж воно так? Ні, цього ніхто не скаже. Гляділа вона пильно, хоч там злочинного нічого й не було. Тим то і обвинувачення „Просвіти" не такі страшні, якими вони здаються з першого погляду. Зроблено їх, видимо, через необачність.