Економичне життя України.
Статистика кооперативного руху.

	За останній час (приблизно за місяць) на Вкраїні організувалось і намічено до організації 21 потребительських товариств: 16 на Поділлі (села—Ріпни, Малиничі, Лугова, Головеньки, Лисянка, Майдан-Треповський, Пчільна, Волудринці, Орлівка, Кобилецьке, Ганнівка, Стодульці й Губник та містечка—Пісчанка, Яруга й Рибниця), 4 на Київщині (села—Грушківка, Луки, Мизинівка й Солом'янка, біля Київа) та 1 на Чернігівщині (м. Батурин). Опріч того, на Поділлі цими днями організується четверта порайонна спілка потребительських товариств —у с. Краснопілці, гайсинського повіту. Спілка охопить 15-верстний район, де всього є 25 сел. Що до инших губерній, то там нових товариств за останній час не засновано; з'осібна Полтавщина стала на своїх 260 потреб. т-вах.
	Позичкових товариств дозволено відкрити 4—всі на Чернігівщині (села —Сваромья й Форостовичі, посад Воронка й містечко Гремяч). Рада в справах дрібного кредіту видала на основний капітал кожному з цих товариств од 1.000 до 2.000 карб., дозволивши їм видавати в позичку не більше 100—200 карб. Що до инших губерній, то відомо, що на Полтавщині на 25 марта с. р. було 116 позичкових і позичково-зберігательних товариств, а в Харьківщині приблизно на цей самий час було 119 товариств з 49.000 членів, що мали кредіт на суму 2.759.000 карб.
	Дрібних сельсько-господарських товариств за останній час одкрито й намічено до відкриття 9: на Полтавщині 4 (Броварсько-Книшівське, Повстинське, Друге Карлівське й Рунівське), на Київщині 4 (села — Вільшанська Слобідка, Кузьмина Гребля, Дзенгелівка й Торговиця) й одне на Чернігівщині —в місті Городні. На Полтавщині на 1 апріля с. р. було вже 140 с.-г. т-в, з них 10 повітових і 130 дрібних. Останні почали виникати на Полтавщині з 1902 р., причім того року їх одкрилось 2, 1903 р.—9, 1904—20, 1905 р. —19, 1906 р. —12, 1907 р.—l4, 1908 р. —17, 1909 р. — ЗО; 1910 р. —7 (за три місяці).
	Засновано також два нових бжільничих товариства — обидва на Київщині: в селах Мошнах і Мишурові, черкаського повіту.
	Помічається також народження цілком нової форми сельської кооперації. Як повідомляє „Торг.-Пром. Газ,", селяне деяких районів Полтавщини, переконавшись, що вигідніше продавати борошно, а не зерно, почали об'єднуватись у „мукомольні“ кооперативи, щоб гуртом будувати удосконалені млини, молоти на них своє зерно й продавати самим борошно.
	Шкода, що наші свідомі кооператори й селяне ще не звернули своєї уваги на необхідність заснування серед селян скотарських кооперативів. У Харьківщині, напр., є 128 сел, у яких 4,350 селянських дворів займаються годуванням худоби на продаж. Що-року селяне за зіму вигодовують більше 16.300 штук худоби. Годовану худобу перекуповують скупщики, причім останнім, звичайно, достається величезна частина прибутку. Тут уже маємо досить данних для утворення кооперативного товариства. Але вивозити худобу живою —це для кооперативного товариства буде незручно, зважаючи на непевні умови нашого внутрішнього ринку. Зате продаж мяса кооперативним способом—річ цілком можлива, що потвержується прикладом скандинавських країн.