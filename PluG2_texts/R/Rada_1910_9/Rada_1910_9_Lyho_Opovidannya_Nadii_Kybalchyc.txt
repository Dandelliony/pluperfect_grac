Лихо. Оповідання Надії Кибальчич.
Далі *).

З західнього півдня повіяв дужий, упертий вітер і розлютовував потемніле море. На берег йшли рівні, важкі хвилі, горою здіймалися на його
і важко падали, розбиваючись об твердий камінь. Тоді спінені, скаламучені, вертались назад у море, метушилися, і перекидали тих, що йшли
за ними, наче перші лави війська, подолані ворогом, повертаються назад і жахаються тих, що за ними. Але з широкого моря наближалися инші
хвилі, дужчі і сміливіші, пережидалися через тих, що впали та намагалися піднятись, і йшли на берег певні, переможні... Але розбивалися о
тверде каміння... Наганяли другі хвилі, ще і ще розбивалися, знову приходили і так без краю. Було невпинне змагання і не було нічієї
перемоги.
 Монотонний, могутній гуркіт хвиль росходився по всьому місті і разом з сердитим вітром робив всіх нервовими, та зтурбованими. Хоч сонце і
світило на безхмарному небі, але погода здавалася осінньою і у всій природі було щось чуже і вороже.
 Микола Захарович сидів у своїй хатині і дивився на темне, розбурхане море. За останній час він дуже змарнів. Кремезна постать гнулася
наче від якоїсь невидимої ваги, на обличчі було знати всі кістки, а очі, коли він говорив, або слухав кого, дивилися втомлено і непорушно,
і мов кудись далеко, коли ж він мовчав і думав, то вони якось чудно блищали не то від гарячки, не то від сліз. 
 Ніякої відповіді на його прохання не було. Щодня, як надходила година, коли приходив почтарь, він аж тремтів від радісної надії, не міг
сидіти спокійно, все рушився, скрізь ходив по хатах, пересовував і переставляв речі, які йому попадалися на очі. Але почтарь або минав
будинок, або заносив кому-небудь якого незначного листа. Тоді Миколі Захаровичу все темніло, все тратило принаду і вартість і він робився
вялим і непорушним.
 Як і завсігди, і цей раз, почтарь нічого йому не приніс. Микола Захарович сидів на стільці перед вікном, і думав про смерть.
 Потім схотілось заплющити очі, щоб не бачити синього похмурого простору і марити. Це бажання з кожною хвилиною робилося все дужче й дужче.
Але він не скорявся, бо уява завсігди йому малювала такі принадні картини, що в мить забуття душа замірала від радості, але коли зараз
верталася до дійсности, то та здавалась ще більш страшною та безнадійною. Марючи, він чогось не бачив цілих сцен, або краєвидів. Бачив
завсігди тільки частинку чогось, але так реально, що потім робилося дивно, аж страшно. То зовсім близько у саме обличчя дивилися дитячі
блискучі очиці доньки, то появлялася вся жвава фигурка сина, то сумно похилена голова жінки з мягким, темним волоссям.
 Примарювався якийсь кущик півпожовклого бур'янця біля того будинку, де в останнє бачив своїх, то якийсь тин, повитий гарбузинням і з
глечиками на кілочках, то якийсь мосточок біля села... Все, мов в дійсности, повне сонця, барв... і зникне.
 Микола Захарович стискував руками голову і знову починав марити. Не сила була змагатися з бажанням уявляти, як не сила морфіністу
зріктися морфію.
 Сірі дошки вітряка, мягка, колосиста трава, переплутана червоним горошком... Микола Захарович жадібно і втішно розглядав кожну стеблинку
трави, кожну зазубринку старих дошок, далі глянув на безмежне зелене, хвилясте море трави, осяяне ясним сонцем. Це його аж осліпило... і
вернуло до дійсности.
 Він зляканими очима став дивитися на вороже розлютоване море, непривітне і чуже. Не сподівався його бачити, не знав де він і що з ним.
Але зараз схопився і наче рятуючися од чогось страшного, кинувся у хату Воротинського.
 Той саме стояв перед дзеркалом і старанно завязузав свою темночервону краватку. Пахло якимись пахощами. Він тільки саме вернувся з аптеки
і чепурився, щоб іти до Котардо.
- Що сталося? - злякано спитав він, бачучи стурбоване обличчя Миколи Захаровича.
- Нічого... так зайшов... Може що роскажете, або дасте почитати.
- От як-раз — узяв з бібліотеки одну нову книжку.
 Ось, дивіться!
 Микола Захарович подивився. Був збірник творів одного з одчаянних російських декадентів. 
- Чого це ви її взяли?
- Задонський порадив. Каже чудові речі. Я вже трохи подивився. І справді, видно, там є надзвичайно глибокі думки... але треба добре
подумати, щоб цілком зрозуміти їх, я ж переглядав на швидку.
 Воротинський взяв книжку, ніжно погладив її і положив на стіл, де було чимало книг. Він був дуже охочий до книжок, досить багато купував
їх, часом відказуючись для цього од самого необхідного. Але він любив їх мати, а не читати. Читати він тільки збірався і коли мав роботу,
то те відкладав на безробітні часи, коли буде увесь день вільний, і мріяв про читання. Коли ж приходили ті часи, він блукав по вулицях,
ходив у гості, а читати не було настрою і ждав, поки він прийде. Так тяглося, аж поки знаходилася робота. Тоді мрії про читання починалися
з початку. Так і жили у його книжки не читані, часто навіть не розрізані. Він ревниво беріг їх, давав читати тільки певним людям та возив
з собою куди б не їхав і як би це не трудно було тягти за собою таку вагу, та ще тоді, коли й самому ніде було дітися.
 Микола Захарович пошукав на столі і знайшовши там якусь ще не читану книгу, пішов з нею у свою хату, а ес-дек, причепурившись, зібрався
йти. У коридорі зустрівся з Галею, яка йшла в город за хлібом і вони пішли разом.
 Тимчасом саме і Енрікета побігла у крамницю. Кроків за десять вона несподівано загледіла зарученого в Галею і зразу зауважила, що Галя,
розчервонівшись від швидкої ходьби, здається зовсім гарною дівчиною. Енрікету наче що по голові вдарило, а ноги стали мов не свої і вона
чула, що от-от може впасти на тротуар. Також чула, що зараз втратить усю владу над собою. І одно бажала, як можна швидче проминути
зарученого з панною, щоб не бачити їх і не зробити якої сцени тут же на улиці. Вона розуміла, що не зможе втриматися, що кожну мить у
голові все перевертається, і що мука ревности розбурхується, як пожежа. Коли вона була вже порівнялася, Галя зупинилася, щоб привітатися,
а ес-дек тремтячою рукою зняв бриля, та Енрікета, червона як жар, і з очима, повними сліз, пробігла поуз й не глянувши на їх. Галі стало
ніяково, ес-дек образився, розгнівався і разом з тим, був дуже наляканий.
- Бачив вашу сіньоріну Енрікету, бігла як божевільна і мене не пізнала, хоч я їй вклонився—сказав Задонський, несподівано з'являючись
збоку. Він був блідий, червоноокий, але бадьоріший і здоровіший.
- Догадуюся у чім річ... Італьянки страшенно ревниві, — додав він згодом.
 ВоротинськиЙ мовчав. Задонський взяв його під руку і вони пішли за Галею, яка, поспішаючись, йшла попереду.
- Ій Богу, ви чудний парубок! — казав далі Задонський — не знать чого мучите себе і дівчину. Замісць того, щоб користуватися молодістю,
коханням, ви поводитеся як справжні буржуазні заручені, безнадійно покалічені забобонами. 
— Не в забобонах діло, а в капіталах. Як би я мав хоч маленький заробіток, але певний, ми б зараз побралися...
- Побралися. О, Боже! та невже не може бути кохання без попа? А, майте ж хоч трохи сорому. Оселились би у Котардо і раювали б. Не розумію,
чого ви відтіль втекли.
- Не гаразд. 
- Дурниця! Забобони! Треба берігти свою незалежність і не треба себе звязузати. Яке вже там життя, як сімья обсяде.
- Сімья може бути і без попа. Обовязки однакові.
- Помиляєтесь. Раз піп не обкрутив, обовязків ніяких. Надокучило, взяли чемодан і гайда.
- То це було б свинство.
- Ніякого свинства. Просто оберігання своєї незалежности. Вибачайте, що я вам так кажу, але ваша сіньоріна Еврікета хоч дуже гарна, дуже
добра дівчина і божевільно вас кохає, але вона занадто звичайна... Ніяких високих думок, ніяких сміливих пориваннів, орігінальности,
нічого!.. Прозаїчна, як взагалі всі італьянки. Раз би ви звязали себе на віки, вона була б вам мов камінь на шиї, що тягне на дно і не дає
держатися на поверсі, не дає вільно рушитися. Ви якось казали, що ви не належите собі, а громадянству. Значить—ви не маєте права віддавати
себе одній особі, а тим паче, вибачайте, такій міщаночці, як сіньоріна Енрікета. Ви не гнівайтесь, що я так прямо кажу, але вона по своїх
поглядах, по своїх бажаннях міщанка. Та й на віщо властиво і віддавати свою незалежність, коли й без цього можна обійтися... Вона вас так
кохає... А хто кохає, не повинен рахувати...
 Така промова тяглась всю дорогу. Спочатку есдек обурився, а потім застряв як муха в паутині в звінких словах і блискучих фразах. З
слизькими річами Задонського неможна було логічно змагатись, окрім того він говорив де-яку правду про Енрікету, та справді не була орлицею.
Щось як отрута стало входити у душу Воротинського і коли він прийшов до Котардо та заручена, ридаючи, докоряла та говорила нісенитницю,
він думав, що справді було б страшно звязати себе на віки з такою несамовитою жінкою. З другого ж боку неможна було і розійтися, вона б
до цього не допустила...
 Розгніваний, він не схотів обідати (і в перший раз він обісмилився це зробити) і пішов обідати у ресторан, а потім гуляв біля моря. Там
його побачив Задонський, що йшов одвідати товариство і вони пішли обоє.
 Маня з вікна побачила їх і почервоніла. Задонський здавався їй видатним і сильним, здавалось, що він її увільняв від нудних обовязків і 
не тільки увільняв, а й вважав її за таку, що має силу та розум піднятися вище від звичайних людей. Щоб довести, що вона справді не
звичайна панна, робила такі вчинки, які вважала сміливими і орігінальними, але все таки не була такою сміливою, щоб робити їх зовсім
отверто, не ховаючись від других, особливо від Галі. Задонський познайомив її з двома паничами, багатими крамарськими синами з Росії, що
жили у тому самому отелі, де і він. Паничі стали залицятися до Мані, особливо старший, а вона позволила їм дарувати їй незначні, але часом
коштовні дрібнички, водити її по дорогих кондіторських, возити у шикарних ландо. Майже всі „сміливі вчинки" Маня робила тоді, коли тут був
Задонський, який підмовляв її, підбурював і хвалив. В якісь два—три тижні вона зовсім заплуталася в міцних, слизьких тенетах, властиво чула
сором та понижання, а впевняла себе, що це задоволення незалежностю і визволенням від смішних забобонів. В дійсності, коли б не Задонський
з своїми глузливими очима та уразливими словами, вона б охоче відказалася від усього того і подалі б обминала непутящих паничів, бо чула,
що тут є щось стидне, щось невимовно неприємне, щось навіть грізне.
 Її становище було дуже трудне. Треба було шукати приводів, щоб об'яснити Галі свої часті і довгі гулянки та ховати подаровані дрібнички
так, щоб вона їх не побачила та не стала дізнаватися, відкіль вони взялися. Треба було також усіма способами одхиляти візіт паничів, бо
боялась Галі і соромилась свого помешкання. Взагалі її життя наповнилось немов дрібними, але в дійсности серйозними подіями, які часом
нишком доводили до одчаю полохливу, безвладну дівчину. Одно її підтримувало, це Думка про Задонського і коли вона його бачила, то чула себе
добре та нічого не боялась. 
 Воротинський і Задонський не увійшли у хату, а зосталися у садку.
 Мані було чуть все, що вони говорили.
 -А, знаєте, моя євреїчка все більше цівілізується. На коліна вже не боїться сідати... тільки, розуміється, щоб жива душа не бачила. Ви її
досі не бачили? Мордочка дуже орігінальна... совсім дитяча ще, а щось прямо непутяще у виразі уст і очей... особливо уст...
 Маня почула мов по лицю її хтось провів холодними, мертвими руками.
- Це єдина цікава особа там за столом. А то всі чорносотенці, ідіоти. 
- Оттак! - засміявся ес-дек, — значить не варто доплачувати двадцять п'ять франків що-місяця, за те, щоб обідати із ними.
- Ну, положим! Все-таки не почуваю себе так понизливо, як там з тією компанією. А тепер я ще б дав двадцять п'ять або й більше, щоб мати
спроможність обідати з моєю цяцькою. Але, Боже мій, як летять гроші. Мені вже прислали і я їх трачу, трачу і не думаю про те, що буде, коли
всі спливуть. Як би я хотів бути багатим! Коли б я міг зробити це безкарно, я задушив би якого багача та забрав би його гроші. Жив би тоді
у великому, тихому будинку і там би було повно малювання, скульптури, дорогих річей... Я так те все люблю... 
 Маня слухала і чула сама ту жадобу багацтва, що й він. Жадала бути багатою, дуже багатою, щоб він їй завидував, щоб вона могла дратувати
його роскошами, яких так прагнув він. Жадала бути сильною, байдужою, не досяжною... Мука була знати, що вона зовсім беззахистна, зовсім
безсила хоч як-небудь помститися...
 (Далі буде).