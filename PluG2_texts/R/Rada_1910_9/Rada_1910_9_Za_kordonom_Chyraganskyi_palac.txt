За кордоном. Чираганський палац.
З усіх роскішних султанських палаців, дякуючи яким береги Босфору здаються казковою панорамою, найроскішнішим був Чираганський, про пожежу
якого повідомив нас телеграф. Збудований у 1863 — 1867 р.р. султаном Абдул-Азісом на місці старої султанської резіденції в Бешиктані, він
був пишніший навіть од найкращого твору султана Абдул-Меджида — палацу Дольма-Бахче, на якого було потрачено 70 мил. франків. Чираганський
палац було збудовано в витриманім стилі турецького ренесансу, з чистого мармура. Щоб уявити собі розміри цього палацу, досить згадати, що
його фасад тягнеться по берегу моря на 750 метрів. Зовсім нечуваною роскішью визначалось і внутрішне оздоблення палацу, й парк, що був
насажений коло нього. Своєму основателеві Абдул Азісові палац щастя не приніс; у маї 1876 року цей султан мусів попрощатися з життям в
одній із кімнат Чираганського палацу. Коли султаном зробився Абдул-Гамід, палац було віддано султановому братові Решадові, що тепер сидить
на султанськім престолі. Під час пробування Решада в Чираганськім палаці, туди не могла пройти ні одна стороння душа, й ніякі високі
звязки не помагали тому, щоб європеєць хоч одним оком міг побачити, що в тім палаці діється. Тепер, коли Решад переселився в Ільдиз-кіоск,
Чираганський палац було призначено для засідань нового парламенту, для чого в палаці зооблено капітальний ремонт. Через що згорів палац —
невідомо; одні кажуть, що через недбалість тих, що порядкували ремонтом, а другі знов кажуть, що це діло рук турецьких реакціонерів. Не
маючи змоги спалити саму конституцію, вони хоч спалили той дім, де конституція найбільш реально проявляється.