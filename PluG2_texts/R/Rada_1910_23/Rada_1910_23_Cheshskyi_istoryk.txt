Мені вже доводилося скільки разів звертать увагу читачів „Ради" на те, як відноситься чешське громадянство та чешські вчені до української справи й українського 
питання. На жаль, здебільшого, втішного у тому було дуже мало. Чехи занадто довго були під впливом офіціяльного, або краще сказати, під впливом панросійського 
панславізму — щоб прихильно ставитися до таких національних течій у життю славянських народів, які, на їх думку, так або иначе не сприяють найстаршому славянському
 братові — тоб то Россії. В чешському громадянстві ще й досі більшість дивиться на українську справу, як на якусь антироссійську інтригу або сепаратізм, і через те,
 розуміється, щирих прихильників української справи (як напр. др. Ржегоус, А. Черний) у чешському народі не багато. Тільки за останні часи можна зауважити де-яку 
 зміну в цій справі. Недавно ще я писав про те, як до українського питання поставився проф. Я. Нідерле. Тепер хочу зазначити ще один, дуже цікавий голос у цій 
 справі. Я маю на думці виклади відомого чешського історика, професора Ярослава Бідло, по історії славянських народів, в яких він скільки разів доторкнувся 
 українського питання, та висловив на нього свій погляд. Цікаво, що на його думку —в науці не може бути жадного спору що до самостійности або не самостійносги 
 українців, яко народа. Проф. Бідло підкреслює, що вже в XIV столітті питання це було розвязано у позітивному значінню для українців. Дальніший історичний розвиток
 ще більше зазначив та углубив ріжниці між українцями та пізнішими великоросіянами. Факт істнування двох окремих народностей — української та великоросійської,—на 
 думку проф. Бідло,—не може тепер в науці бути об'єктом суперечок, Так казав про українську справу проф. Бідло у першій частині своїх викладів, в яких була мова 
 про історичний розвиток славянських народів в старих та середніх віках. Нині, викладаючи новішу історію — молодий чешський історик — знову порушив українську справу,
 а власне у викладі, де він накреслив образ національного відродження славян. Для нього відродження українців — являється так само нормальним і природним фактом, як
 відродження і всіх инших славянських народів, і воно було викликане тими ж причинами, як взагалі відродження всій Європи того часу. Проф. Бідло, росповівши про 
 сістему русифікації українців рівночасно підкреслів безглуздість цих заходів: на протязі того часу, що українці були під пануванням Росії, фактично не можливо 
 було їх зрусифікувати; окрім того, українці живуть не тільки в Росії, а й в инших краях —де вони жадним чином не могли б бути порусифікованими. Тому обрусительні 
 експерименти, маючи на меті денаціоналізацію українців, в будучині могли б спричинитись до розірвання народнього організму на дві частини, до одірвання російських
 українців од решти українського народу, яка живе по за межами великоросійського впливу та яка, розуміється, у жадному випадку не згодиться потонути в російському 
 морі. Тому весь проект русифікації українців а priori засужений на фіаско. Українці, на думку проф. Бідло, —не тільки „не могли, але навіть не сміли бути 
 зрусифікованими". Таким чином, їх відродждення було цілком природним та необхідним з'явищем для їх національного істнування. Дуже влучно скритикував далі чешський
 історик всякі теорії про український сепаратизм та інтригу. В останнім своїм викладі, що відбудеться у кінці лютого, проф. Бідло ще раз вернеться до українського 
 питання, а власне там, де буде мова про національні відносини у російському панстві. Наприкінці цеї статі зазначу, що в чешський науці — вище згадане становище 
 проф. Бідло —є, здається, першим науковим та об'єктивним викладом українського питання, а тому, натурально, прихильним для справи українського народа. Кажу 
 натурально, бо дійсно, справжня наука, ніколи та ніде не може бути проти природнього розвою того або иншого народу. Н. В. Прага 1/п 1910.
