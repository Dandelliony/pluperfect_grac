Українці в Буковині.
Немає зміни. 18 августа їхав учитель Данило Харовюк залізницею з Чернівець до Вижниці. На станції в Чернівцях попрохав він білета українською мовою друкованого. Касір мов в пропасниці хапнув гроші і видав білета німецького. Пан Д. Харовюк не взяв білета, а заявив, що виразно прохав українського білета і тому возьме тільки такого. Касір зачав кричати, що такого білету не видасть. На цей крик касіра збіглися касірки і касіри бюра видачі білетів, як на якесь чудо. Пан д. Харовюк заявив, що не відступить ані на крок від вікна, доки не дістане українського білета. Тоді касір зачав гукати на портієра, а коли цей прибіг, то касір викинув гроші з каси, посилаючи Харовюка йти шукати собі такого білету, а сам щез без сліду від вікна. Час був короткий. П. Д. Хоровюк пішов до другого вікна і зажадав українського білета. Тут вже касір задовольнив його бажання зараз. Так і досі доводиться буковинським українцям боротися за свої елементарні права. (Народ. Голос).