Цими днями телеграф сповістив, що в раду міністрів внесено проект про скасування головного управління землеупорядкування і хліборобства і заснування натомість міністерства хліборобства, се б то відомства вищого одним рангом і цілком незалежного. Цей проект мабуть мало кого особливо зацікавить, бо історія величезної галузі державного керування—хліборобської справи в Росії—дуже непостійна. За довгий час істнування міністерств в Росії, уряд і досі не може спинитись на більш-менш певній формі відомства хліборобства. І разом з цим назва міністерства хліборобства, а з нею і де-які ранги для вищих служащих, мінялись вже скільки разів. 
Останній раз міністерство хліборобства було в нас дуже недавно і скасовано його разом з одставкою міністра Єрмолова. Після цього засновано було з кн. Васильчиковим па чолі головне управління і землеупорядкування. Йому було згодом дано в руки рецепт упорядкування земельної справи в Росії по закону 9 ноября і на підмогу ціле військо землеустроїтельних комісій. 
Праця їх і наслідки її проходять в цей час на наших очах... 
Тепер знов хотять заснувати міністерство хліборобства. Хоч подробиць проекту цеї реформи ми не знаємо, але як вона одіб'ється на долі нашої хліборобської справи, не трудно вгадати, коли вона й на далі лишиться в старих немитих бюрократичних міхах. Не було ж в Росії довгий час міністерства торгу й промисловости і всю їх справу провадили десь по закутках міністерства финансів. І ледве-ледве там вона животіла. Щоб наладнати її, заснували самостійне міністерство. І тут не вийшло ніякого поліпшення. Промисловість, а з нею і торг так собі, через пень-колоду перебиваються. Єсть міністерська опіка, але особливого пеклування про поступ, про розвиток одної з головніших життьових галузів державного істнування немає. Та й трудно його при сучасних умовах сподіватись. Тому ціла низка таких прикладів та й минула історія самого відомства хліборобства мало радісного і корисного обіцяє від нового міністерства для нашої занехаяної хліборобської справи.