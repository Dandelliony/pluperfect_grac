Олександрійське повітове земство в Херсонщині найперше з усіх земств не тілько на Вкраїні, але й в цілій Росії почало заводить в своїм повіті вселюдну освіту. За допомогою міністерства народн. просвіти воно ще два роки тому приступило до здійснення сього діла і незабаром настане час, коли в Олександрійському повіті буде стілько шкіл, що хватить на всіх дітей шкільного віку. Тепер в повіті будують скілька десятків гарних шкіл з цегли, з дахами, вкритими залізом. 
Але більш за все доведеться земству подбати про вчителів, котрих тепер на превеликий жаль небагато. Бо вчителів, що не скінчили семиеарії або жіночої гімназії, а тілько мають свідоцтва на „званіе“ земство майже не приймає на службу. Через це саме, в великій пригоді стане семинарія, що саме тепер будується, в Олександрії. А що до першого випуску доводиться чекати цілих чотирі роки, то земство докладав не мало праці до того, щоб хоч трохи задовольнити цю потребу тим матеріалом, що в в нього зараз. 
І от щоб хоч трохи підвисшити педагогичний рівень своїх учителів — земство упорядкувало цього літа педагогичні курси для вчителів земських шкіл. Трохи не всі слухачі курсів були з учителів, що не мали спеціальної освіти, а складали іспити на „званіе“ народнього вчителя. 
Лекції на цих курсах читались на протязі 6 тижнів, в іюні і іюлі місяцях. 
Курсистів з'їхалось до сотні чоловіка. 
Але дбаючи про курси, земство не попіклувалось про те, щоб залучити добрих лекторів і через це курси вийшли трохи невдалі. 
Особливо невдало вийшло навчання садівництва і огородництва, чого навчав земський агроном. 
Тут на ділі виявилось велике значіння мови при навчанні. Лектор - найчистокровніший великорос - читав чистою великоруською мовою і траплялось часто, що слухачі не розуміли того, що читав він, бо він викладав занадто вже популярно. А слухачі були хоч і учителі, але чистокровні українці, і мова, зрозуміла для самого звичайного великоруського мужика, для вчителів здавалась чудернацькою. 
Та все таки, не зважаючи на всякі дефекти, курси принесли курсістам не мало користи.
Вони трохи підвисшили культурний їх рівень і тут же вчителі, з'їхавшись на такий довгий час в одно місце, могли обміркувати де-які педагогичні і професіональні справи: обговорити всякі методи навчання, продивитись не мало підручників і вибрати з них ті, що найбільш придатні для школи. 
Поділившись на гуртки, вони поперечитували багато книжок, що є в шкільних бібліотеках, і для того, щоб полегчити працю вчителю, понаписували коротенько зміст кожної книжки, аби вчитель міг потім провіряти те, чи читають учні ті книжки, які беруть з шкільних бібліотек, і як вони прочитане розуміють. 
Дуже цікаві виникли суперечки з приводу навчання гімнастіки і „воєнному" строю. Це вніс на обмірковування учитель д. Булгаков, член земської управи. Трохи не всі учителі повстали проти „военнаго строя“ і питання про заведення його, не дивлячись на всі зусилля д. Б., провалилось. 
Вчителі не мало обмірковували і своє економичне становище. Між иншим постановили добиватись того, щоб пенсію по вислузі платили в такім розмірі, як і жалування. 
Було багато й инших цікавих питань. 
Це єднання вчителів не дуже припало до вподоби де-яким земцям. Один член управи прямо сказав, що управа, впорядковуючи курси, зовсім не думала, що вчительство стане в таку опозіцію до неї, і він не знає, до якого розміру це дійде, коли на курси з'їдуться вчителі-семинаристи, котрі повинні бути ще більш свідомими. 
Були на курсах розмови і про вкраїнську мову в школі, але про це розмовляли окремі одиниці і це питання на обміркування всього загалу і не виносилось. 
Як треба сподіватись, це питання виступить на порядок денний на будуче літо, коли на курси з'їдуться вчителі семинаристи, елемент більш культурний, а через це й більш національно свідомий. 
Треба завважити, що пануючою мовою була вкраїнська. Вікт. Шм-ль.