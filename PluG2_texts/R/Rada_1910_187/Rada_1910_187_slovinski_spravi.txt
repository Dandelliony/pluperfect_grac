З-поміж цілої низки "minderwehrtigen Nationen" австро-угорської держави—словінцям (за винятком українців) доводиться мабуть найгірше. 
З одного боку душать їх німці, з другого італійці, але найгірше, мабуть, свої власні клєрикали, які задля римсько-католицького універсалізму — безоглядно нищать та руйнують все поступове та демократичне у словінському народі. 
Ще ЗО років тому Драгоманов звертав увагу на цю хворобу, яка, на його думку, є небезпешна не тільки за-для нормального розвитку словінців, але рівночасно дуже шкодить емансіпації австрійських славян взагалі. 
Натурально, від тих часів у словінців багато де-що змінилося на ліпше. Супроти римського клєрикалізму повстав та усе розвивається поступовий та демократичний рух, який занесли сюди молоді словінці, що вчилися в чешському університеті у Празі, під проводом відомого чешського вченого та громадського діяча — професора Масарика. 
Найбільшими прихильниками цього словінського масариківства суть словінське студентство та учительство, переважно сельське. 
Цілком зрозуміло, що з цими „молодими", які бажають визволення словінського люду —„старі" словінці, се б то клєрикали та консерватори - не дуже то церемоняться, а всілякими дозволеними й недозволеними способами хотять їх вигубити та унеможливити їм поступову діяльність за-для піднесення матеріяльного добробуту й національної самосвідомости серед словінців і насамперед за-для визволення словінського люду з під ярма римського клєрикалізму. 
Найбільше всіляких нападів з боку словінських клєрикалів та реакціонерів—під проводом відомого словінського політика д-ра Шустершича сиплеться на словінське учительство народніх шкіл. Розуміється, поступове та демократичне учительство, яке з школи хоче зробити храмину світла та правди, а не відділ костела та римського клиру! 
От-же проти цих борців за правду найбільше прямує реакційна політика словінських клєрикалів. В боротьбі з поступовим учителем дозволені всі средства та способи, до наклепів та шпиґунства включно. Орган д-ра Шустершича — клерикальний „Slovenec“ — зовсім отверто вигукує: „Смерть та знищення кожному з них! Знищимо їх!" А далі: „Тепер можемо його (себ-то людового учителя) знищити, бо маємо силу. Та же він є тілько собакою під плотом!“ 
Які небудь уваги до цих девізів словінських клєрикалів цілком зайві. Що за таких обставин поступовому словінському учителю доводиться багато зажити всілякого лиха та злиднів—не треба казати. А то тим більше, що й шкільні уряди на стороні словінських клєрикалів. Краєвий презідент барон Шварц (німець) отверто заявляє, що „за для якого-небудь учителя він не буде обмежувати д-ра Шустершича". („Wegen eines Lehrens will ich mich dem D-r Schusterschitsch nicht vermessen"). 
А до цього д-р Шустершич додає, що вся „Краєва шкільна Рада" — це бто найвища інстанція у шкільних справах — це він та його канцелярія. Але не зважаючи на всі переслідуваня та зловживаня, словінські народні учителі непохитно держаться та ведуть безупинну боротьбу з реакціонерством та клєрикалізмом д-ра Шустершича et С°. Вони кажуть, що ліпше загинуть у такій боротьбі за правду та поступ, ніж гинути поволі по рецепту клєрикального „Словенця", „як пси під плотом".
Та словінські клєрикали не тілько спеціяльно займаються вигублюванням поступового словінського учительства. Вони мріють про те, щоб взагалі задушити між словінцями усе більшменш поступове, або навіть ліберальне. 
Здається, що через їх заходи австрійський цісарь не затвердив словінського ліберала Грибаря головою словінської столиці Любляні. 
Від 1896 року Грибарь безупинно був головою Любляні. Пять раз цісарь затвержував його у цьому уряду. На цей раз вибори його відкинуто. Чому? Точно трудно на це дати яку-небудь відповідь. В офіціальній австрійській пресі писалось, що-ніби Грибаря не затвержено головою Любляні тому, що він в останніх часах за багато присвячував уваги славянській політиці та й сам був дуже енергійним діячем неославізму. На ці закиди Грибарь проетранно та ґрунтовно відповів у пражському часописові „Union". З другого боку його обвинувачували в антинімецькій політиці у Любляні, яка мала буцім-то за наслідок словінізацію Любляні, а eo ipso, нехтування „прав" люблянських німців. Натяк на те, що після відомих крівавих подій у Любляні в 1908 р., викликаних тамтешніми німцями, коли військо убило двох молодих словінці — у Любляні негайно всюди були скинуті подвійні словінсько-німецькі написи на вулицях, а на другий день появилися тільки словінські. 
Найправдоподібніше те, що Грибаря не затвержено нині через заходи словінських клєрикалів вкупі з презідентом Шварцом, яким ліберальна (це не значить ще поступова або демократична) політика люблянського голови була дуже не до смаку. 
Грибарь був досить популярним головою у Любляні. 
Отже з приводу його незатверження сподівались розрухів та демонстрації у словінській столиці. В день офіціяльного оголошення незатверження його до Любляни приїхав спеціяльний „літучий отряд" австрійських шпиків та сищиків. Рівночасно роспущено було організацію словінських національних соціалистів, ніби то за те, що ними висловлено було спочуття чешським національним соціалистам, обвинуваченим у відомому пражському антимілітаристичному процесі. 
Але дякуючи енергійности поступових словінців до жадних демонстрацій у Любляні не дійшло. 
Таким побитом не допущено було до заведеня там стану „ex lex“, чого здається найбільше бажали австрійські реакціонери та словінські німці. Прага 26/VII 1910. Н. В.