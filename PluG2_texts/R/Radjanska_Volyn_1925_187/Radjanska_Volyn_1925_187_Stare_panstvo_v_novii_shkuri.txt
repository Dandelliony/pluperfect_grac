Старе панство в новій шкурі.
В Антонінському цукровому комбінаті є біля 18 економій, на яких завелось велике панство, а робітники почувають себе не як у радянських господарствах, а як у графа Антонінського. 
Це дуже помітно на Кульчинській економії. На завідателя економії робітник повинен казати «пане», а то й  «проше пана», бо він колишній поміщик; на табільщика так само; є й приказчики такі, що як не скаже на нього робітник поденний пане, то він сварить його цілий день.
 На економії сезонних і постійних робітників є 24 чол., а хати-читальні немає, газет ніколи не читають і взагалі культ-освітньої роботи серед робітників не провадиться. Часто робітники, як сезонні, так і поденні працюють не 8 год., а 9 і 9 з пол. год.
 Зібрання робітників бувають дуже рідко, а коли бувають, то робітники нічого не можуть сказати, як про те, що зайві години трохи не кожний день працюють, а також про негарне поводження завідателя з робітниками, бо коли робітник що скаже, то пан завідатель находить різні причини, аби звільнити зі служби, а коли поденний робітник що скаже, то його на другий день не приймають на роботу. 
Через те, що робітники нуждаються в заробіткові, то й мусять терпіти й мовчати про всі неправдивості, а тільки самі між собою та на селі балакають, що нема правди, як сидів раніш пан на спині в батрака, так він сидить і тепер.
 Пора вже заглянути, кому слід, на призаводські господарства, а також щоб охорона праці не допустила порушити кодекс законів про працю. Я. Мартинчук
