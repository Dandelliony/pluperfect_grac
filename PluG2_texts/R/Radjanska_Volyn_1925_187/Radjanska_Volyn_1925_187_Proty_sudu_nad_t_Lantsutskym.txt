Проти суду над т. Ланцуцьким.
Ранок 9 серпня, похмуро, покрапує дощ. До заводу збираються робітники, сходяться в гуртки, жваво розмовляють про останні наскоки шляхетської Польщі, про другий суд над польським комуністом т. Ланцуцьким. 
О 12 год. дня робітники й службовці Янушпільської цукроварні, стрункими лавами, з прапорами, під оркестр заводської музики, у супроводі піонерів і своїх родин, вирушають із заводу до містечка. Там вони прилучаються до всіх партійних і професійних організацій, підходять до районного партійного комітету... 
Виступають промовці, робітники й селяни. Загальні збори виносять свій рішучий протест проти знущання над т. Ланцуцьким. 
— „Робітництво й селянство Янушпільського району, довідавшися про ганебні вчинки польських панів, висловлює свій протест проти насильства над представниками робітничого класу. Смерть катам, убивцям робітничих представників! Хай живе радянська Польща“! Цвях.
