Справи зовнішньої торгівлі.
Зараз у Москві засідає поширений пленум Народнього Комісаріяту зовнішньої торгівлі.
Заступник народнього комісара зовнішторгу тов. Фрумкин зробив доповідь про наші плани на наступний рік. Гарний урожай цього року збільшує спроможність нашого селянства на півтора міліярди карбованців. Це дає змогу збільшити вдвічі наш вивіз за кордон та довіз з-за кордону.
Найважливішою для нас справою є вивіз хліба. Ми маємо вивезти за кордон різних хлібопродуктів 350- 400 мільйонів пудів. Як-що ми впораємось із цим завданням, то матимемо змогу впливати на хлібні ціни на внутрішньому ринкові. А це нам потрібно в інтересах селянства.
