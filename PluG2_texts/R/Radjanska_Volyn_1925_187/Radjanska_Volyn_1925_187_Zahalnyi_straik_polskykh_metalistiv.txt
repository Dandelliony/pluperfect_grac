Загальний страйк польських металістів.
Чому застрайкували?
Переговори між представниками від класової профспілки металістів та промисловцями за участю представників від міністерств праці, військових справ, фінансів ще й торгівлі та промисловости з приводу підвищення мінімальних ставок зарплатні, не призвели до жадних наслідків через те, що промисловці відмовилися збільшити ставки на 50 відс.
Теперішні ставки дуже низькі. Найменша ставка молодих робітників за годину—23 гроші (7 коп.) і 62 гроші (21 коп.) для кваліфікованих робітників. Через те, що промисловці відмовились завдовольнити вимоги робітників, відбулися делегатські збори всіх приватніх мілітаризованих металургійних заводів. На тих зборах постановлено сьогодні ж таки розпочати загальний страйк.
Сутичка з військом.
В звязку з тим, що в польській металопромисловості почався страйк, хазяї багатьох заводів розпорядились припинити видавання зарплатні. На мілітаризованім заводі набоїв Коха робітникам, що прийшли по гроші, відмовлено було в видачі зарплатні. Обурені робітники виламали заводську браму і наляканій адміністрації довелось викликати військо, яке зі зброєю в руках вигнало робітників із заводу. Багатьох робітників заарештовано.
Зрадників женуть у шию.
На мітингу металістів-страйкарів, що був оце в Варшаві, багато робітників заявили, що не ймуть віри пепеесівським (меншовицьким) вершечкам профспілки металістів; вони стали вимагати, щоб провід страйком передано було в руки об'єднаного комітету з представників усіх заінтересованих профспілок та всіх організацій, що до них прилягають. Представник від ППС Гофман гостро виступив проти.
Через те, що представникам опозиції видмовила в слові президія мітингу, то обурена з цього група робітників розігнала президію. Дарма, що на мітингу присутніх було багацько агентів політичної поліції, проте-ж пепеесівці не зважились опиратись більшості мітингу, що, очевидно, була вороже настроєна проти них. Пепеесівці поспішили оголосити мітинг за закритий. Одначе, молодий робітник, що зайняв місце за столом президії, устиг при загальному спочутті присутніх сказати промову, де викривав зрадницьку тактику ППС.
