За кордоном. Новий великий шлях до Індії.
„Times“ сповіщає, що впливовий гурток російських багатирів і політичних діячів виготував проект будівлі залізної дороги од границь Кавказу через Персію до Белуджнстану. Гроші для цього підприємства компанія сподівається добути в Росії, Англії, Франції і инших країнах. Запевняють, що і Германія дасть гроші на це велике культурне підприємство. Між Петербургом, Лондоном і Парижем ведуться тепер переговори про заснування особливого товариства, якому б перський уряд видав концесію і яке б згуртовало б акціонерну компанію для будівлі нової колії. 
По цій новій дорозі можна буде за тиждень заїхати з Лондону до Бомбею. Починатись вона буде з Баку і піде повз Каспійського моря до персидської границі, а потім через Решт, Тегеран і Керман до границь Белуджистану. Ті шматки нової дороги, які будуть проходити через російську або англійську землю, будуть тільки під контролем своїх урядів, а тими, що пройдуть через перську землю, буде порядкувати міжнародна компанія. Персидська частина колії буде мати коло 1.800 верств і коштуватиме 150 милійонів рублів. Довжина нової колії од Лондону до Бомбею через Олександрово, Ростов і Баку матиме 5.700 англійських миль і проїзд буде тягтись 7 днів, тоді як тепер через Бріндізі і Багдад треба їхати аж 12 днів
