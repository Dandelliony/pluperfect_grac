Роспис переселенчеського управління.
Червинський докладує роспис трат переселенчеського управління, прийнятий комісією в сумі 27,102,944 рублів. Комісія пропонує формулу, яка б показувала на потребу розробки відомством сітки залізних і водяних доріг, пристосованих для потреб переселенців. 
Дзюбинський вбачає в пониженні переселенчеської хвилі справедливість тих пересторог, що робили сібірські депутати з приводу неправдивої переселенчеської політики. Він протестує проти розпродажи у власність по дешевим цінам державних земель, які могли б послужити фондом для безземельних селян. 
Шило доводить, що причини повертання переселенців назад в Росію треба вбачати в малому розмірі запомог переселенцям, що лишаються в тяжкому становищі. 
Оратор визнає, що коли треба позбутися безземельних і утворити сильних переселенців - треба збільшити запомоги принаймні до 300 рублів. 
Виноградов, спиняючись на підрахунках переселенчеської справи за останні п'ять років і на заходах, що радять в своїй записці два міністри, доводить, що задовольнено тілько щось біля 60 проц. переселенців; 40 проц. же показують дефекти переселенчеської справи.