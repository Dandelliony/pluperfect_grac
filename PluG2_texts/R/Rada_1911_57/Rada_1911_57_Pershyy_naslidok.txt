Перший наслідок.
Міністерський крізіс, який ось вже скілька днів тягнеться в Росії, помалу минає. Тепер ще нема змоги сказати напевне, чим саме він скінчиться, але є багато причин гадати, що П. А. Столипін зостанеться на своїм місці, а разом з нам —і ввесь теперішній кабінет. Це видно з багатьох фактів і насамперед з того, що одставку Столипіна так довго не приймають. 
Таким чином, з великої хмари буде малий дощ. Дощ той, розуміється, буде чорний, бо у нас усе навиворіт. У конституційних країнах міністерства падають через те, що вони не досить ліберальні, а в нас — через те, що вони не досить реакційні. Отже тепер, коли міністерство Столипіна зостанеться при власти, хвиля реакції повинна піднятись ще вище. Що ж до самого премьєра, то його перемога напевне буде куплена ціною поразки Державної Ради. Досі одна тільки Дума була слухняним знаряддям в руках Столипіна, тепер же таким знаряддям стане й Рада.
Це одначе, все такі наслідки теперішнього крізіса, які можуть наступити лиш згодом, коли розбурхані хвилі бюрократичного моря цілком заспокояться. А поки-що теперішній крізіс вже дав один цілком реальний наслідок, а саме—вихід селян з фракції націоналистів. Як відомо, крізіс виник через те, що Державна Рада викинула пункт про національні курії з бідолашного законопроекта про земство в Західнім краї. Думські ж націоналисти в свій час розпинались за національні курії, хоча селянам їх фракції це й не подобалось. Тепер, коли національні курії відкинуто й міністерство Столипіна подалося в одставку, думські націоналисти забили трівогу. Для них теперішній крізіс є подвійним ударом. Перш за все, голосування Ради нанесло їм удар моральний, бо коли члени Ради, голосуючи „по совісти”, відкинули курії—значить, думські націоналисти, голосуючи за національні курії, йшли проти совісти. Другим і значно дужчим ударом була б для націоналистів одставка Столипіна, бо для всіх, і в тім числі й для самих націоналистів, ясно, як день, що не буде Столипіна —не буде й теперішнього впливу націоналистів. 


З такої скрутної сітуації необхідно було знайти який-небудь вихід. І націоналисти знайшли його. Вони виступили з декларацією, в якій дуже гостро дорікають тим членам Ради, що голосували „разом з поляками" проти національних курій. Декларація підкреслює, що земство в західнім краї можливе тільки при куріальній сістемі, отже, йдучи проти курій, Рада тим самим пішла й проти західного земства. Одним словом, акт обвинувачення проти „непатріотичних” членів Держ. Ради складено по всій формі. 


Своєю декларацією націоналисти хотіли вбити трьох зайців: підновити свою підмочену репутацію, скомпромітувати Державну Раду й врятувати, — розуміється для себе — Столипіна Поки-що, не відомо, чим ця гра скінчиться, але тепер націоналистам нанесено цілком несподіваний удар у спину. Селяне Андрійчук, Кучинський, Анушкевич, Наливайко, Єрмола’в, Гаврилюк, Николенко, Єрмольчик і Войцюлік—усе представники західних губерній, а між ними й наші „землячки-матроси” — заявили тепер, що виходять з фракції націоналистів. У своїй заяві вони кажуть, що вважають за непотрібне зоставатись у такій фракції, де головну ролю відограють дворяне. „Ми не можемо, — пишуть вони, — почувати духової рівноваги, не можемо зоставатись у теперішнім стані, коли бачимо, як національні інтереси Росії розмінюються на інтриги, що панують у вищих верствах".


Заява селян, правду кажучи, справляє трохи дивне вражіння. Де були їх очі до цього часу? Хіба селяне досі не бачили, що в фракції націоналистів головну ролю відограють дворяне? На ці питання ледве чи можуть бути дві відповіді. Та переможців не судять. Селяне тепер перемогли самих себе, зважившись вийти з фракції націоналистів, і їх вчинок вартий тільки похвали. 


Не щастить націоналистам з „народом". Одні за другими тікають селяне з їх фракції. Раніше втікла ціла група селян, потім вийшов з фракції селянин Амосенок, а тепер знов 9 селян вийшли з фракції. Та це, мабуть, не дуже турбує націоналистів. До народу їм однаково байдуже: воно, розуміється, приємно, коли у фракції числиться „для декорації” скільки селян, але й без них можна обійтись. 


Так чи инакше, а теперішній крізіс не лишився й без де-яких позитивних наслідків.