Євреї в Польщі.
Останні роки породили в Польщі нове питання в сфері межинаціональних відносин. Розвиток єврейського національного руху та з‘осібна єврейської преси на жаргоні поставив перед поляками питання руба: як їм ставитися до євреїв, як визначити й упорядкувати свої до них стосунки. І треба сказати, що з цього питання польська інтелігенція в масі вийшла далеко не почесно для себе. Кампанія проти „литваків", тобто захожих євреїв з Литви й Білорусії в польській пресі усіх напрямів, од шляхетськонаціоналістичного до радикального, закінчилася проектом думської комісії про обмеження прав євреїв у міському самоврядованні в Польщі. Польські депутати ухилились од голосовання, заявивши попереду своє принципіяльне відношення до єврейської рівноправности. А відношення це можна коротко характеризувати так: ми — хазяїни в Польщі й не хочемо, щоб у нас було дві національности; євреї, скільки вони хотять бути євреями, не повинні мати ніякого впливу на громадські справи в нашому краї. І така позиція польських послів знайшла, як відомо, щире спочуття в масі польської інтелігенції. 
Сталося, таким чином, дивнеє диво: надія, сама позбавлена національних прав, сама під тиском обмеженнів живучи — позбавляє прав иншу націю й заводить болючі для неї обмеження... З першого погляду —це абсурд, якому і ймення не швидко підбереш, не то причини зрозумієш, —і російська інтелігенція щиро була здивована такою постановкою питання, хоча політика Кола в Думі вже й росіян повинна була б трохи росхолодити й підготовити до всяких несподіванок у польському питанні. Що до нас, то польсько-єврейський конфлікт на зазначеному грунті не був нам ані трохи несподіваним. Навпаки, знаючи де-які риси хазяйнування у Львові, можна було наперед сказати, що рано чи пізно випробовані там способи будуть перенесені й до Варшави. Політичні обставини до 1905 р., правда не давали цим способам виявитись на практиці, бо нагніт з центру однаково не давав простору ні польським, ні єврейським національним заходам; та скоро хоч трохи стало вільніше, галицький дух прутко перенісся до Варшави і вже показав себе…  Але може претензії єврейської людности в Польщі такі великі, що справді можуть обурювати, особливо людей, які звиклися з думкою, що вони єдині хазяїни в краю? 
Домагання євреїв з національного боку виявляється бажанням остатись євреями з забезпеченням їм способів культурного розвитку, з загально-громадського — домаганням однакового права у всіх сферах життя для всіх громадян, в тому числі й євреїв. Як бачимо, ці “претензії”, які поляки приймають за найвищої марки грубіянство, зводяться по суті до елементарних домаганнів, обов'язкових для кожної демократичної людини, до якої б нації вона не належала. Нічого по-над такі натуральні вимагання єврейська преса не ставила, ніяких претензій на панування над поляками, на пригнічування їх, на нав'язування їм своєї мови, звичаїв і культури—євреї не мали й не мають. А коли так, то здавалося б, що не може бути двох думок у всій цій справі. 
Але у поляків спеціяльно — говоримо про тих, що задають тон у політиці, — єсть одна штука, яка застує їм світ з-перед очей і дозволяє мати дві думки там, де по всім законам божеським і чоловічеським можлива тільки одна; дозволяє керуватися відомою двоїстою мораллю на факти добрі для них і злі для сусідів. Ця штука зветься —stan posiadania і з нею занадто добре знайомі наші земляки в Галичині. Тепер прийшла, очевидно, черга й на євреїв у Польщі, скоро вони не хотять мати себе за „поляків мойсеевого закону”.
 „Stan posiadania”— значить не випускати з своїх рук нічого, що до них досталося, хоч би й, очевидно, лихою дорогою; не задовольняти хоч би й найсправедливіших вимаганнів сусіда, хоч би й найпекучіших його потреб, бо вже це робить його менш залежним од „господарів“ і, значить, зменшує їхню силу. „Stan posiadania” дуже консеквентно додержує відомого афоризма; „Имущему дано будетъ и преизбыточествуетъ, у неимущаго же отьмется". Це псіхологія всіх гнобителів, для яких зректися гнобительства—значить потерпіти шкоду в своїх правах на панування. І з цього погляду вже кращий може зоологичний націоналізм Дубровина, бо він просто і ясно ставить питання, не підшиваючись під демократизм, не кокетуючи голосними словами про волю. Бо домагатись чого-небудь для себе й разом того ж самого не давати сусідові - цього ніякими причинами виправдати не можна. Тут замість аргументів іде вже в ход просто фізична сила, а де сила, там нічого говорити пре право, мораль і т. п. гарні речі.