На чужій чужині.
“Ой біда, біда чайці небозі
Що вивела діти при битій дорозі".
(Укр. пісня).
Лиха доля небоги-України геть по світах пороскидала її дітей. Як у тій пісні співають:
„Та буде нас, нене, по ярах, по долинах,
та буде нас, нене, по всіх українах“.
Багато з тих діток забули на чужині свою матір-Україну, вже рідне за чуже їм стало, до чужого-ж почали вони горнутись і на користь тієї чужої культури вони несли свою працю. І вславилася Україна своїми зрадниками-перекінчиками, що, як каже проф. Грушевський, в 16 в. „применяючися къ подлости“ ставали ляхами, в 18 в. підшивалися під „благородноє россійское дворянство а тепер тікають „подъ сень струй“ „великой русской культури".
Та не всі так робили. Були й такі, що, в найгірших обставинах на чужій-чужині поневіряючися, рідну
країну свою пам'ятали, до неї завсіди серцем линули, їй свої кращі думки, почуття і працю віддавали. Це ті, про яких сказав поет:
Рідна хата, мов та квітка,
Що скрашає ввесь квітник.
З рідним краєм якась нитка
Тебе з'вязує на вік.
(П. Граб.).
Це дорогі нам люде, міцні за гартовані душі, і вони, мов світочи, на видноті повинні стояти перед очима нашого хисткого, зрадливого громадянства, щоб світив світ їх перед людьми. Ми нагадаємо читачам одну з таких постатів, що про неї подала недавно звістку наша газета. В сібірському місті Тобольську, на кладовищі стоїть сиротою могила українського поета П. А. Грабовського. Могила не огорожена, поросла бур'яном, та кропивою, хрест затого зогнив і тільки, мов німий докір землякам, ще висять на йому, один на одному, три вінки з зотлілими стрічками. Німий докір, що про його згадує дописувач „Ради", насамперед стосується наших земляків-харьківців. Павло Арсенович Грабовський був сином сельського паламаря з охтирського повіту на Харьківщині. Він народився в році 1864-му, вчився в Охтирській духовній школі і в Харьківській духовній семинарії. Але в цій останній він курса не добув, бо його виключили за читання заборонених книжок. Два роки після того він жив на селі у матері під доглядом поліції, а потім переїхав до Харькова і жив з газетярської праці, Тут він зазнайомився з відомим українським письменником В. Александровим і підсилив те несвідоме почуття любови до України, що пробивалося в йому ще в бурсі й помалу виховувалося на семинарській лаві, читанням творів наших письменників—Шевченка, Квітки, Стороженка, Левицького. З Харькова Грабовський пішов на військову службу аж у Ташкент, але звідти його повернуто й посажено в харьківську в'язницю. Його обвинуватили за належність до недозволеного товариства і заслали на 5 літ в іркутську губернію. В 1888 році, 24 літ опинився він аж у м. Балаганську. Та тут не край лихим пригодам Грабовського.
Може читачі пам'ятають в марті 1889 року в Якутську „бунт“ політичних, що не схотіли з жінками та слабими іти пішки до Верхоянська та Середнеколимська. Тяжко згадати, як скінчився той „бунт": шістьох засланців було вбито, багатьох покалічено, трьох повішено і двадцять заслано на каторгу. Прочувши Грабовський про це, випустив з товаришами гостру відозву до громадянства, що була видрукована за кордоном. За цю нову провину Грабовського засудили були на каторгу, а потім заслали аж у Вілюйськ, де він і пробував з тими саме товаришами, за яких заступався в своїй відозві. Одбувши цю кару, Грабовський оселився року 1896 в Тобольську і служив у ветеринарному одділі губернського правління. Був він хворий, дуже бідував, доки в грудні, 29 числа, 1902 року не урвалося йому тяжке страдницьке життя, на 38-му році його віку. Не довгий був вік поета-страдника й половину того віку перебув він у в'язниці, на каторзі, по Сібіру та етапах. Скільки завзяття треба, яку моральну міць, щоб у тих убійчих обставинах не загубити людяної вдачі, а Павло Арсенович не тільки не загубив її, але до кінця віку заховав кращі почуття людини і громадянина і, як колись Шевченко, там в тюрязі, тайзі, по борах та тундрах голосним віршем малював людські злидні, кликав людей до згоди, братерства та спільної роботи, вірив в перемогу любови та правди. Як сам він каже у одному віршеві:
До людського горювання
Скрізь я прислухався,
Сумний голос безталання
На папір прохався.
Товариші по засланню малюють Грабовського як людину тихої, лагідної вдачй, чулу та щиру, але з нашою українською упертістю та завзяттям, що сяли в його ясних сірих очах. Ніколи не чули од його прикрого слова, гострого виразу; він міг усе зтерпіти та зостатись тим самим, на ступінь не податись з своєї позіції, скрізь і завжде роблючи що можливо за-для перемоги ідей, в які він вірив. За рідним краєм та народом він завсіди вболівав серцем.
В одному віршеві він звертається до хмарок та просить їх:
Так летіть-же в край південний,
Сухі ниви напувайте,
Щоб не гинув люд нужденний;
Тихим вітром повівайте!
Скажіть щире привітання
Всім коханим, всьому краю,
Як сумую з безталання,
Як за ними умираю.
Але Грабовській ніколи не давав суму опанувати йому душу; тоді він гнівно гнав його од себе:
Хочу жити я знов, працювать без кінця,
Власні жалі порвати з докором.
Згиньте-ж туги мої! Ви не гідні співця!
Про вас навіть і згадувать сором.
І кликав він гучно товаришів до праці:
Уперед! хто не хоче конати,
Статись трупом гнилим живучи!
Сміле слово —то наши гармати,
Світлі вчинки —то наши мечі.
З тим шумуючим завданням прокидалася йому й віра. Він каже:
Мало нас, та це — дарма,
Більше буде перегодом...
Мало нас, та це — дарма
Тричі проклята тюрма.
Це рідкий приклад поета-аскета, що, власні , негоди і муки забувши, людям і віру й завзяття у душу влива. А які муки власного серця зазнавав він иноді, то хіба оцей вірш їх покаже нам:
Мамо, голубко, прийди, подивися, 
Сина від мук захисти!
Болі зі споду души піднялися,
Що вже несила нести.
Иого ж так тягло до життя, до вільної праці на користь темного, бідного люду вкраїнського. „Тільки й живу, писав він, надією побачити хоч не скоро рідний край, відпочити душею в товаристві тих, що працюють для його щастя та будучини“. Такі мрії, того прагне душа, а дійсність... дійсність... ось вона:
Що-дня гину один і загину в кінець,
Ніхто в світі, ніхто не поможе:
Дотліває життя, як сумний каганець,
Жити ж хочеться, хочеться, Боже!
На хвилину, на мить утекти від життя,
На єдину взаємин зазнати,
Завітати на мить в світлий мир почуття
Потім... потім... хоч знову конати.
У щерть повні пестливої поетичної туги вірші поета з якими він звертається до своєї далекої матері України; наприклад, оцей:
Сижу я в неволі та марю тихенько:
Чи знов тебе в бачу, Україно-ненько,
Чи знов рідну землю в сльозах поцілую,
Чи вік про тиняюсь отут по Вілюю?
Коли б мені, мамо, легесенькі крила,
В обійми до тебе душа б полетіла,
Бо тут не привітно, тут хукга та студінь,
Однаково сумно і в свято, і в будень,
Рік цілий навколо все мре та німує,
Самотного серця ніщо не вгамує:
Ридай одиноко, кладись в домовину...
Подумати тяжко, що тут і загину;
Розсиплються чари, мов квіти зів'яли,
Остануться жалі, самісенькі жалі...
Сижу я в неволі та марю тихенько,
Чи знов тебе вбачу, Україно-ненько,
Чи знов рідну землю в сльозах поцілую.
Чи вік про тиняюсь отут по Вілюю?
Глибока та щира любов до України не виключала у Грабовського культурних стосунків з иншими народами. Він повиучував чужі мови і дав добрі переклади поетів грузинських, армянеьких, естонських, финських, болгарських, польських, німецьких, французьких, англійських, венгерських та італійських, Єврейському-ж народові, що так саме багато зазнав кривди та утисків, присвятив він окремий вірш, з котрого ми подаємо оце місце:
Нехай козак без жалю вішав „жида",
Хай „жид“ добра не зичив козаку...
Той час встає на думку, як огида.
Забудьмо - ж ту минувшину гірку.
Так саме він кличе поляка укупі змагатися... за те, щоб духом згоди
Все понялося між людьми. Свої вірші Грабовський слав з-далекої півночи за-кордон в Галичину і там їх з-дебільшого друковали по ріжних виданнях. В сібірських нетрях Україна поховала в особі Павла Грабовського завзятого, багатого на чуття та правду свого щирого сина. В році 1912-му мине десять літ від часу його смерти і на нас його земляках (а на самперед на харьківцях) лежить неодмінний обов'язок підняти на видноту цей світоч і поставити його перед очі нашого громадянства, бо „засвітивши свічку, не ставлять її під посудину, а на свічнику і вона світить усім, хто є в хаті. Так нехай світить світ перед людьми”. Ми повинні опорядити могилу поетову і поставити на їй міцний надгробок з написом (не о прикрасі йде річ, а щоб добре й на довгий час відзначити ту могилу) та зібрати до купи і видати його твори й житепис. Закинутий на чужину поет загадував колись:
Чи хто скаже мені тепле слово коли,
Чи діждусь я хоч трошечки згляду,
Чи бездольцем, як жив, і поляжу до мли,
Безталанням геть випхнутий з роду?
Хай же не справдиться та прикра думка поета-страдника, що й за життя задала йому тяжкої муки, хай не буде він одиноким, як був за тяжких часів злиденного життя свого—горювання.
Д. Пісочинець.
