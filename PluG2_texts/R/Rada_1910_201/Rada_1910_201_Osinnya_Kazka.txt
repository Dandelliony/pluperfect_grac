Осіння казка.
Має крилом смутная черниця, і схне на дереві листячко… схне і умираэ...
Щось журно мені; і журлива казка сплітається в голові. Така простенька та щира.
Гляньте сюди: он за тополями сховався у хмарі місяць, а за ним і ясна золота зірка...
Ось слухайте ж: В давній пісні співається, що то козак та дівчина.
Може колись жили вони на землі та вірно кохалися, а лихі люде розлучили їх. Тоді вони розійшлися по світах. Пішов козак темними ярами, пішов смутний — невеселий, висох як билина, та в одну нічку і зійшов на небі ясним місяцем.
А дівчина, може пішла з вечора по воду, побачила, тай вийшла проти нього золотою зорею.
Там вони й спарувалися.
Так, мабуть, було воно.
Зеленіли гаї, цвіли сади, бреніли у садках журливі пісні про кохання. Стали виходити місяць та зірка на небо ночами, стали щастити закоханим. Зірка ворожила їм долю, а місяць світив доріжки, як ходив хлопець до дівчини і як пізно вертався додому. Опівночи стали вони над будинком; мурованим та сумним. На дверях замки важкі, залізні грати на вікнах. Кинув місяць промінням за грат —і бачать вони: Під мурованою стіною лежить юнак молодий, руки на грудях зложив. Лице біле, як папер, а на ногах синеньким блиском грається залізо. Такий тихий та блідий, і немає в очах ні надії ні гніву, ні смутку...
— Мертвий?.. — спитала тихенько зірка.
— Живий... тілько кров з нього випили,— одмовив місяць.
 — Хто, любий?
— Люде, моя зоре.
А на калині щебетав соловейко: послухати його вийшла десь дівчина; і в грудях у неї затремтіло найперше кохання. Лежав юнак, мов неживий... Довго світив місяць на блідеє його лице, а зірка дивилася у запалі очи, і стало їм жалко чоловіка, що з нього випили кров. Блискучою росою покотилися у зірки сльози.
— Вже мабуть не жити йому!— сказала вона.
— Мабуть не жити!— сказав місяць.
Сказали, зітхнули і зайшли за хижу, туди, де до хлопця горнулася молода дівчина.
... Пожовкло, посохло листячко в калини, упало...
А по голому степу, мов у світі бурлацькая доля, помандрувало безрідне покоти поле.
Не чути пісень про кохання—про зрадливую долю співають десь хлопці.
Із сумного степу налетів холодний вітер і шарпонув він гнівно гіллям дерев, і затремтіло в гаю листячко, і посипалося відразу.
І нагнав вітер чорні хмари на небо, і зробилося темно.
Загув, зашумів вітер, заридав, заголосив...
Шумів він про теє, що скоро завиє зіма, і снігом закида-занесе маленькі хати невільного краю. І прийде туди туга, і прийде горе та злидні, заплачуть там змарнілих діти, заголосять матері і пожуряться дівчата. Сумно було кругом; стогнав і зітхав темний гай, як море в негоду. З великим жалем, поволі гойдали старими головами столітні дуби. Вигинаючись тонким станом, як рибонька вилася стрункая береза. І звеніли-бреніли, заливаючись слізми сосни та ялини. І ламалось гілля на дереві, і зривалося листя, і далеко гонив його вітер в сумнеє поле.
... Зринув із-за хмари місяць, вийшла за ним і зірка, глянули за грати, тай здивувалися: Пригнувшись у куточку юнак з блідим лицем голими руками ламав кам'яні мури...
Степан Васильченко.
