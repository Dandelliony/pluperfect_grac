Маленький фельєтон.
Прогулка без приємности, але не без моралі.
- Всі київські газети опріч «Кіевлянина» і «Dziennika Kijowskiego» повітали Шевченкове свято спеціяльними статтями.
З газетної хроніки.
День 26 лютого був напрочуд гарний - ясний, соняшний ї приємно-холоднуватий, як на провесні.
Савенко вийшов з редакції „Кіевлянина", солодко потягнувся, випростовуючи задеревілі члени і рішучою ходою рушив на Крещатик.
В той же саме час з редакції «Dziennika Kijowskiego» висунувся „Czarny Jegomosc“, проробив подібні ж маніпуляції і так само звернув в напрямку до Крещатика.
Там вони несподівано здибались.
Заледве забачили вони один одного, як кинулись прожогом в обійми, почоломкались і сплюнули нишком набік; потім взялись попід руки і, щільно притискаючись, ця граціозна пара поплила по Крещатику.
Городовий, вирячивши очі, зробив „подъ козырекъ", а старенька бабуся — прочанка почала поквапно хреститись і хутко перейшла на другий бік улиці.
 — Сьогодняшній день нас об'єднав, — звернувся ласкаво Савенко.
 — А як же, а як же... підхопив ущасливлений „Czarny Jegomosc".
Далі розмовляти не мали про що і почали ніяково озиратись навколо себе... І враз їх соняшний настрій захмарився прикрою несподіванкою: деякі магазини були замкнені, а в величезних вікнах красувалися портрети Шевченка, прибрані рушниками та вповиті чорними намітками на знак національної жалоби; подекуди коло портретів лежав „Кобзарь", червоніли роскішні троянди... Сього було вже занадто! Особливо і, мабуть, перший раз в життю їм здався ненавистним чорний кольор наміток... Цілком не свідомо вони повернули на Софійську вулицю і незабаром опинились перед собором Софії. Саме в ту хвилину з собору повалила тисячна юрба українців, що були на Тарасовій панахиді. Заскочені новою несподіванкою, приятелі круто звернули і вступили до ресторана „Древняя Русь".
 — Co panowie zycza sobie? Slnze panu... заторохтів, підбігаючи до них і звертаючись більше до „Czarnego Jegomoscia", жвавенький панок-ресторатор з виголеним актьорським обличчям.
 — Тут „Древняя Русь" І тут повинні говорити тільки по російському, промимрив приголомшений Савенко.
 — Харашо... провадив далі невгамовний ресторатор.—Што прикажете: водочки альбо віна.
Старки... хотів був сказати „ Czarny Jegomosc", але, зустрівши гострий погляд приятеля, раптом прикусив язика.
 — Отечественної, пробасив Савенко, —і ікри...
 — Чорної чи червоної?
 — Тільки чорної, гримнув Савенко,— я вам задам червоної!— пригрозив він з притиском.
Приятелі сиділи, випивали по чарці і уперто видержували нейтральну, мовчанку.
 — Ви бачили юрбу мазепинців, що вийшла з собору? запитав нарешті Савенко.—Чи ж не правду я писав, що готується повстання?
 — А як же, а як же... захвилювався Jegomosc.
Знов наступила довга пауза. Випили ще.
 — А проте людність Київа з великим обуренням зустріла бажання мазепинців поставити тут пам'ятника Шевченкові?—вже непевним голосом запитав знов Савенко.
 — А як же, а як же... поспішив згодитись Jegomosc.
Пе пилось, не їлось, розмова не ладилась... Незабаром вони вийшли з ресторана (заплатив Czarny Jegomosc) і взяли автомобіль. На запитаная шофера: „Куди прикажете?— Савенко гукнув:— направо! —і кожного разу на поворотах він все з більшим завзяттям вигукував: — направо! направо! направо! Так, прокружлявши з годину, вони якось опинились на Великій Васильківській проти Караваєвської, де містить „Кієвлянин" і Савенко спитав: —„А пану куди? Направо? 
 — А як же, а як же... забелькотав з плачем в горлі Czarny Jegomosc, хоч йому треба було як раз наліво, Савенко встав і не прощаючись вернувся в редакцію. Там, надівши машкару, він сів писати черговий донос до „Нового Времени". Czarny Jegomosc заплатив за автомобіль і кола вже нікого не було, з злістю прошепотів: “O, Moskal przeklety!”.
Озирнувшись навкруги, він повернув ліворуч.
Через два дні в „Dziennik`y Kijovskim“ появилась прихильна стаття про Шевченка.
Amicus.
