Петро Ніщинський (1896-1911).
4 марта р. 1896 помер у м. Воротилівці на Поділлі Петро Ніщинський, вельми заслужений перекладчик класичних творів на українську мову та автор талановитої музикальної картини “Вечорниці” з надзвичайно популярним мужським хором: “Закувала та сива зозуля”. Літературна діяльність небіжчика, хоч і не багата числом, все ж заслуговує на те, щоб пом'янути його “не злим, тихим словом”.
Ніщинський народився р. 1832 в селі Неменці, липовецького повіту, на Київщині; син сельського дяка, він звичайно дістав духовну освіту й певне пішов би протоптаною стежкою вихованців семинарії, як би доля не занесла була його на службу при російській мисії в Афинах. Там він вступив до університету, скінчив його й вернувся р. 1857 до Росії вже з правами, які давала вища освіта. Бувши вчителем по гімназіях Одеси, Ананьева, Бердянського то-що, Ніщинський проте не занехаяв своїх українських симпатій, які й найшли нарешті практичне діло в перекладах з грецької мови.
Думка перекладати повстала у Ніщинського досить випадково й от як сам він про неї росказує. “Мені, — писав він у своїх споминах, — мабуть таки на роду було написано ввесь вік проблукати по світу, бо й справді в 1850 році пішов я блукати по всіх геть усюдах, стеменісенько ніби оттой “–“ Одисей,—ба ні: це було б за-для мене надто великою повагою, а просто сказати пішов я тинятися по білому світу, як те перекотиполе, що котиться та й котиться за вітром, поки доля або лихо не спинить. Тим часом, р. 1875 занесла мене нечиста мати в один непутящий закапелок розлогої Русі, по йменню Ананьїв, правдивіше сказати —Вонянів (Gestankstadt), як мітко охрестив це місто одна високоіменитий муж... З первих же днів мого мешкання в цьому бакаю я занедужав якось на диво химерною хворобою. Вохкий болотяний клімат оцього повітового села надгородив мене проказою, самою мабуть справжньою, що впала мені на очі: люті болі переносив я й півтора місяця повинен був сидіти в темній кімнаті та ще із зав'язаними очима, бо часом навіть ненароком пронесений поуз мене засвічений ліхтарь причиняв нестерпучі судороги у висках. Нудьга незвитяжна для чоловіка звиклого раз-у-раз шпортатись у книжках і скрипіти пером по папері! Що було його робить? Думав я, думав, як часами нервова хворість мозку дозволяла, і надумав от що. Гостював у мене П. І. Л—цький (муж моєї старшої дочки), дожидаючись священства на парафію по скінченню курса богословія в духовній семинарії одеській.
— А що, П. Ів-чу, ще ти не забув читати по грецькому? — запитав я зятя.
— Ба ні ще, — відповів той.
— Ну, так бери ж папір, чорнило, перо, бери й „Одисею" — он там десь у накнижнику, -і читай мені „Одисею“.
Погрібні за для писання пшаргали незабаром появились і під зводом мого зовсім вохкого, мов хлющ, кабинета зазвучав божественний гекзаметр“...
З цього й повстав початок того перекладу “Одисеї”, що під псевдонімом Петро Байда виданий був р. 1890 —1892 у Львові. Заохочений справедливими похвалами земляків, Ніщинський заходився й коло инших перекладів. Р. 1883 в Одесі надруковано “Антигону”, після якої пішла й “Іліада”. На жаль, останньої не встиг докінчити перекладчик і вже по його смерті переклад той почав виходити окремими рапсодіями в виданнях Львівської Видавничої Спілки (надруковано шість пісень).
Переклади Ніщинського, найбільш “Одисея”, мають велику ціну в нашому письменстві; вони дуже гарно, по-мистецькому передають чудовою українською мовою грецькі твори, додержуючи й складу оригиналу. Переклад “Одисеї”, як докінчений і найбільш оброблений надовго зостанеться в нашому письменстві пам'ятником талановитому перекладчикові.
Р—л.
