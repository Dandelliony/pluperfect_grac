Роспис міністерства освіти.
Невибаглива бюджетова комісія Державної Думи охоче зупиняється над кожною дрібничкою, яка може виправдати уряд, а разом з ним і Думу, в очах людности. Досі вже розглянуто скілька росписів, але таких приємних дрібничок усе не було, бо сінод, міністерство внутрішніх справ, міністерство юстіції, міністерство закордонних справ та инші, з бажаннями Думи не рахувались, а робили те, що сами хотіли. Аж тепер знайшлась така приємна дрібничка в росписі міністерства народньої освіти, й докладчик бюджетової комісії професор Капустін з радістю підкреслює, що нічого кращого й бажати не можна. За чотирі роки асігновки на народню освіту зросли у двоє й загалом “міністерство поставилось надзвичайно прихильно до всіх заяв і бажань Державної Думи”. Не будемо розчаровувати шановного професора в його оптімізмові що до прихильности міністерства до бажань Думи. Може, міністерство справді було таке прихильне до Думи, хоча у всіх іще свіжі в пам'яти факти цілком протилежні. Та, мабуть, бажання Думи були настільки помірковані й незначні, що навіть після того, як „прихильне” міністерство задовольнило їх, становище народньої освіти в Росії зосталось так само невтішним.
То правда, що за чотирі роки асігновки на народню освіту зросли мало не вдвоє. Але суть не в розмірах асігновок, а в тім, як і на що вони витрачаються.
Дума радіє, що асігновки на освіту зростають. А чи подумали депутати центра й правої над тим, які зміни настали у внутрішній організації народніх шкіл? Коли б вони посилкувались оцінити значіння зросту асігновок з цього погляду, радість їх була б не такою великою. Не треба бути депутатом третьої Думи, щоб зрозуміти ту елементарну істину, що суть не в кількости шкіл, а в їх вартости. А та вартість і тепер, при розмірно великих асігновках, зостається такою самою, як і за колишніх дрібних.
Поки в Росії не буде національної школи, в якій школярів навчатимуть їх рідною мовою, й поки не буде радикально змінено програми всіх народніх шкіл — доти ніякі асігновки, хоча б і вдесятеро більші проти теперішніх, справу народньої освіти наперед не посунуть. Усі щирі прихильники освіти давно вже згодились з цим. А Дума, замісць того, щоб переконати уряд у помилковости його шкільної позіції, радіє й співає йому діфірамби.
