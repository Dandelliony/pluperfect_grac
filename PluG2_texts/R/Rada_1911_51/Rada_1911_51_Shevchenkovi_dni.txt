Шевченкові дні.
Київ. До нашої редакції прийшов такий лист: „Ми, українці м. Романова, Могілівськ. губ., прилучаємось до загального вшанування пам'яти Т. Г. Шевченка. Дуже хотіли урядити ювилейний вечір, але нас так мало, що це для нас неможливо і ми з великим жалем мусіли відкинути цю думку і тільки 26 февр. одслужили в церкві панахиду по Батькові Тарасові“.
До київського Українського клубу надійшли такі телеграми:
З Феодосії: „Земляки щиро вітають У країну з півстолітніми роковинами великого сина Кобзаря“.
С. Новоселиця. Селяне Новоселиці, васильк. пов. (на Київщині), зібравшись у церкві в день 50-ліття смерти Шевченка, одслужили по йому панахиду. Ці самі селяне зібрали разом з сусідніми (с. Пінчуки) на пам'ятник Шевченкові—7 карб. 90 коп., які переслала до нашої газети.
З Новоолександрії: „Серцем пробуваємо з вами підчас святкування роковин батька Тараса. Гурток студентів українців".
З Харькова: „Щиро привітаю з святом ушанування Тараса Шевченка".
Професор Сумцов.
Лохвиця (на Полтавщині). 26 февр., в день 50 роковин смерти українського поета, Лохвицька повітова земська управа одслужила у власному помешканні панахиду по Тарасові Григоровичеві Шевченкові. В невеличку кімнату зібрались усі служащі управи. Панотець Клепачевський сказав коротеньку, але теплу промову про українського генія— про його життя і творчість.
Чигирин. Чигиринці готуються ушанувать 50-літні роковини літературновокальною вечіркою; дозвіл від п. губернатора вже добули. В день 26-го февр. збірали гроші на пам'ятник Шевченкові.
М. Боришполь (на Полтавщині). 27 февр. заходами свідомих українців була одправлена панахида по Тарасу Григоровичу у місцевій Михайловській церкві. Людей було чимало, але їм трохи не всім довелось попасти на папір поліції, котра переписала усю молодь. Цим тілько і визначивсь такий великий день у нашому Боришполі, бо за улаштування Шевченківського вечору не можна було й думати при таких умовах.
М. Печера (на Поділлі). 26-го була панахида у церкві і у читальні „Просвіта“ , а 6-го березня буде літературна вечірка. Будуть читати вірші тільки з Кобзаря. Це все буде у помешканні волост правління.
Г. Рига. Великі дні Шевченківського ювилею помітні трохи і у Ризі. В день смерти поета 26-го февраля у місцевому кафедральному соборі о 5 год. опівдня „Українська Громада у Ризі" одправила панахиду. Перед панахидою протоієрей Пліс сказав промову, у якій зазначив загальнославянське значіння Українського Кобзаря, коротенько сказав про його страждання — життя і висловив надію, що Громада Українська у Ризі ближче познайомить рижан з великим „співцем України". Співав панахиду хор Громади. Народу було проти торішньої панахиди багато (щось біля 150 чол ; тоді як торік біля 50). Про панахиду, перед нею і після неї, місцеві газети надрукували замітки, а в числах, які вийшли в ювилейні дні, вмістили і великі статті про „славного поета України". 27-го февр. „Русское Об-во Просвѣщ. въ Лифл. губ." улаштувало народне читання про Т. Гр. Шевченка з малюнками чарівного ліхтаря. Лектор Н. В—ко роспозів докладно про життя Тараса, після чого прочитав по російському „Наймичку" та „Відьму". Весь час лекції у залі стояв великий портрет Шевченка. Публіка була захоплена читанням про невідомого їй страдальника-поета України та згаданих творів його і гучно вітала лектора. Незабаром має відбутись зачинений вечір в пам'ять 50-тиріччя з дня смерти українського генія в Українській Громаді, а трохи пізніш відбудуться вечорі в пам’ять Кобзаря і в инших товариствах.
