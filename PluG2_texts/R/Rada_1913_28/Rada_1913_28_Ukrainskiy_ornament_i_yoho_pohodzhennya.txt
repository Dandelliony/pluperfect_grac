Украінський орнамент і його походження.
      Минулої середи на черговій літературній вечірці в клубі „Родина“, відомий знавець українського мистецтва д. Микола Біляшівський прочитав цікавий реферат про український орнамент і його походження. Повна авдіторія і оживлені розмови після прочитаного показали, що наше громадянство зачепленим у референта питанням інтересується і такі доклади саме тепер на часі. 
      Перше ніж перейти до основної теми свого реферату, д Біляшівський сказав де-кілька слів про потребу досліджування українського мистецтва взагалі. 
      Не зважаючи на те, що всі ми знаємо про тісний звязок між мистецтвом та иншими галузями народньої творчости, розуміємо потребу використувати усе, що зосталося від давнини, щоб краще зрозуміти самий характер народу, пізнати самих себе, розцвісти цвітом красним на втіху не тільки нам, а й цілому світові, не зважаючи на все це, ми в цій сфері зробили тільки перші ступні На жаль, треба зауважити, що почали ми дивитись як слід на народнє мистецтво трохи пізно: незлічена сила цеї краси зникла та гине ще й тепер через нашу байдужість. 
      Це—з одного боку. 
      З другого—зменшилась, порівнюючи з давниною, артистична продукція нашого народу—здебільшого темного, не освіченого, попсувався його смак. Коли б справа зоставалася так і на далі, то нам загрожувала б небезпека—позбутися одної з найкращих прикмет нашої самобутности, нашого я. 
      Та на щастя справа стоїть, хоч і погано, але не безнадійно. Останні роки висунули наперед питання національного мистецтва; почалася робота з початку, як це й слід, збірання, нагромадження матеріалу, за ним поволі йде й сістематика та студіювання. Правда, все це ще тільки в початковій стадії. Ми перебуваємо ще в періоді розшукування—мало не кожна екскурсія в глибину українських селищ дає що небудь нове, невідоме. Детальні студії по цьому питанню ще будуть колись написані. Отже треба користуватися кожною нагодою—збірати й заховувати по музеях всякі вироби нашого народнього мистецтва. 
      Закликаючи до цеї праці всіх присутніх, референт одмічає і втішне зьявище: за останні роки значно зросли збірки етнографичного матеріалу по музеях; дякуючи чисто науковим змаганням, або й практичним заходам, почалося збірання відповідного матеріалу й приватними особами. Вже в самому тільки Київі можна назвати декілька таких коштовних приватних збірок. Смак до старовини, до старого народнього мистецтва росходиться далі, обіймає ширші верстви нашого суспільства, українські художні народні вироби входять в приватні житла, прикрашують їх, примушують око звертати на себе, на свою красу, увагу. 
      Дуже прияють ознайомленню з нашим національним мистецтвом роботи так званого „кустарного“ характеру, що часто-густо являються копіями орігінальних річей, росходяться у великому числі і по за межами України, ознайомлюючи широкі круги з нашим мистецтвом, з нашим стилем, поки що хоч би тільки в сфері орнаменту. 
      Цю саме течію можна прослідити й далі—по всяких виданнях, де знаходимо наші речі як окрасу; бачимо їх в нашому театрі, в будинках і т. д. Нарешті свідчать про безпереривну роботу в цій сфері і инші факти — ширшого значіння; не так давно ми бачили у Київі велику українську артистичну виставку, саме тепер відбувається виставка, присвячена українському будівництву, у Харькові; збільшується число праць, присвячених нашому мистецтву, окремих видань, а також статей про українське мистецтво, роскиданих по всяких часописах. Всі ці факти не дають місця для пессімізму—не може загинути, не може не відродитись те, що так міцно злилося з характером, з душею народа, аби тільки взялося до цього діла більше рук.
      В той час, коли инші галузі нашого мистецтва з денаціоналізацією верхів української людности поволі почали зменшуватися як в силі так і в розмірах і нарешті мало не зовсім зникли, простий народ там у себе в закутках сірого життя, заховав, зберіг те, що становить окрасу його життя, що він творив, піддаючись силі незалежній від його волі, що тягла його до краси, як тягнуть квітку до себе проміння сонця, бо це було глибоко закладено в народній душі, складало одну з головних рис його обличчя. 
      Дякуючи оцій колективній творчості нашого народу, ми маємо чудові зразки, напр., в області будівництва—переважно церковного; вплинула вона і на зовнішній характер наших осель, на наше убрання і т. д. Нарешті до цеї ж сфери колективної народньої творчости треба віднести і те, що може має менше значіння в области мистецтва, ніж вищенаведені, але теж являється одною з прикмет народнього духа, його самобутнього характеру. Є це орнамент, що становить самостійний розділ артистичної творчости і що дуже широко розвинувся, придбав собі поважне місце в житті українського народу, бо тільки за його допомогою народ наш і може виявити та задовольнити свій потяг до краси. 
      Широке росповсюдження орнаменту, бажання прикрашати ним все, що тільки до цього надається, але містити його зручно, з смаком, так щоб не псували цільности вражіння ані дуже різкий колір, ані перевага орнаменту над формою й призначенням речі, яку оздоблює орнамент, одним слово—той високий ступінь, якого досягнула тут народня творчість, і характеризує одну з головних рис українського орнаменту. 
      Той матеріал, що маємо в своєму роспорядженню, досить численний. Щоб хоч поверхово познайомитися з ним, треба розбити всі орнаментовані речі на окремі групи залежно від того матеріалу, з якого ці речі зроблено Бо в цій сфері прикраса якого-небудь предмета, самий характер цеї прикраси тісно сполучений з самою річчю—це знов одна з прикмет дуже характерних і дуже видержаних в предметах справжньої народньої творчости; перенесення орнаменту властивого одній групі річей до инших груп свідчить уже про занепад смаку, про пониження творчости. 
      Хотілося б хоч в скількох словах згадати про походження нашого орнаменту, про його розвиток на протязі нашого історичного істнування. Це питання дуже цікаве, бо воно має тісний звязок з другим—про безпереривність нашого життя тут, на нашій землі ще з давніх давен, питання, що викликало суперечки між ученими, серед яких трапляються і такі, що маючи на увазі зовсім не наукові цілі, ставляться до нього негативно. 
      Правда, старого матеріалу, що став би нам у великій пригоді для порівнянь, маємо ми не багато Але він по де-яких групах все-таки зберігся, потроху й ще його збірають, і вже й те пер можна з певністю сказати, що наш орнамент в своєму розвиткові йде ще од часів передкнязівських. Підлягав він на протязі цього довгого часу всяким впливам і одмінам, пристосовувався до життя, що йшло наперед; але й до наших часів заховав він у собі давні свої риси, що звязують його в одно ціле і свідчать про безперестанність культурного розвитку. 
      Що до росповсюдження і вартости орнаменту, то треба сказати, що в одних місцях України він дуже  поширений, набрав повних ясних фарб, в других—навпаки, слабо розвинений, дає нечисленні, одноманітні, примитивні зразки. 
      Той нечисленний, не повний, уривчастий матеріал, що є у нас під рука ми, дає одначе змогу хоч в загальних рисах відзначити ті місця на широкому просторі України, і коли ми подивимося на її карту, то побачимо, що межі країн, де орнамент має і більше росповсюдження і вищу артистичну вартість, мало не зовсім сходяться. Це будуть південні частини Чернігівщини, Київщини, Волині, уся Полтавщина, Поділля з Буковиною і почасти Херсонщина, Катеринославщина та Слобідська Україна. Можна і на цьому широкому просторі зазначити такі місця, де інтенсивність творчости найбільш розвинулася, напр., можна показати на Дніпрове побережжа, особливо на протязі Полтавщини, де ми стріваєм найцікавіші форми орнаментального мистецтва. 
      Навпаки, ті українські землі, що лежать на півночі і почасти на північно-західній стороні, себ то північні частини Чернігівщини, Київщини, Волині, Пинщина, Холмщина й Галичина—дають орнамент порівнюючи значно слабший, не такий ріжноманітний, барвистий, а по де яких місцях, напр., на Поліссі, і зовсім примитивний. 
      Що до окремих одмін орнаменту і його росповсюдження, то тут треба зазначити тісний звязок орнаменту з матеріалом, з якого виробляються ті або инші речі. Де матеріалу багато—там ми бачимо, що всюди шириться промисел, а разом з ним ідуть і прикраси; де матеріалу обмаль—там або зовсім немає промислу, або він мало розвинений і не виходить за форми початкові. 
      Але цього не можна сказати загально про всю Україну. Та більша загальна культурність, більша здібність до мистецтва, яку ми вже зазначали у полудневої частини України, дає себе усюди відчувати незалежно од того, чи прияє цьому відповідний матеріал. 
      Так, напр., на Поліссі дуже поширений деревляний промисел, але орнаментація деревляних річей попадається тут рідко і до того ж має дуже примитивні форми. 
      Навпаки, коли візьмемо ті ж самі деревляні вироби з мало не зовсім степової частини Полтавщини, хоч би з золотоношського повіту, де лісів не багато, то на цих виробах ми побачимо силу прикрас, переважно різаних. Різець, а в більшости—звичайний ніж та таке ж звичайне долото, що знайдеться в кожному хазяйстві, не минають нічого, де б можна було задовольнити свою естетичну потребу—зробити прикрасу, будь то ложка, чи насад од воза, коряк, мисник і т. и. Тут дає себе відчувати більш розвинений артистичний смак, більша здібність, взагалі—більша культурність людини. 
      Пояснення цього факту завело б нас дуже далеко од нашої теми. Впливали тут мабуть всякі чинники на довгому протязі історичного життя України, між иншим, і географичне положення тої чи иншої частини української землі. 
      Що до поширення кожного промислу, то можна зробити певний теж теріторіальний поділ. В одній місцевості залежно від місцевих умов розвинувся добре гончарський промисел, в другій—деревляний, в третій—ткацький і т. д. Маємо тут діло з усякими чинниками, що впливали на розвиток того чи иншого промислу, иноді чисто випадковими Між иншим не малий вплив на поширення якої-небудь окраси мала й мода, що і в селянському житті грає не меншу ролю, як і в міському. 
      Змагання до краси виявляється насамперед в уживанні прикрас, що оздоблюють саму людину; потім воно переноситься на речі, яких уживає людина, далі на його житло і на обстанову. Розглядаючи одміни орнаменту, можна було б іти цим порядком, але для більшої сістематики зручніше буде поділити всі речі на окремі группи залежно від матеріалу, з якого їх зроблено, і розглядати кожну групу окремо. 
      Почнемо з виробів найдавніших—гончарських. Маса прекрасної глини на Україні - з давніх давен дала змогу широко розвинутися цьому промислові. Маючи на увазі сучасні українські гончарські вироби, мусимо зазначити, що прототипи де-яких з них (напр , миски, глека) відносяться ще до перших віків по Різдві Христовому. Зразки такого посуду з слідами виливу римської культури знайдено у нас же на територ---ї України. А починаючи з часів поганських, переважно ж князівських, ми маємо вже мало не всі прототипи сучасного посуду не тільки що до форми, але й по орнаменту, звича---но дуже простому—з паралельних або хвилястих ліній, що прикрашають вінця посуду; ріжниця тільки та, що тоді орнамент видушували в глиб по сировій глині, тепер же його наводять фарбою. 
      З князівської доби ми маємо і зразки поливяного посуду, политого, правда, однотонною поливою. Але з того ж часу маємо ми й инші гончарські вироби так само розмальовані, як і наші сучасні миски. 
      Це—ті черепьяні плитки, якими викла---али стіни та долівки в церквах XI—XII ст. Тут і спосіб, яким малювали—за допомогою ріжка, і орнамент— однаковісенькі. 
      Орнамент на сучасному посуді (найбільш, як відомо, оздоблюють миски) має переважно геометричний характер, не зовсім чистий, правда, але це залежить од спеціальних фарб і способу, яким розмальовують посуд. Окрім геометричного трапляється дуже часто також рослинний орнамент, рідше—всякі звірі, риби, нарешті—люде. На жаль ми майже зовсім не маємо зразків посуду XIII—XV віків, дуже мало маємо посуду з віків XVII—XVIII, і тепер трудно сказати, кола саме цей негеометричний орнамент почав істнувати на Україні. Порівнюючи ж з иншими гончарськими виробами, особливо з тогочасними кахлями, можна думати, що цей тип орнаменту істнував уже і в ті часи. Звідки прийшов він до нас—трудно сказати. Впливи могли бути подвійні—з сходу, де зразками міг бути гарний перський посуд, і з заходу, де ми знаходимо такі ж мотиви, як і в нас. 
      Не менш старий і другий промисел—ткацтво, що повстало з плетіння, а це останнє—у всяких сучасних виробах—з лози, лика, рогози, соломи—дуже нагадує роботи примитивних народів і мабуть прийшло до нас без змін через не одну сотню літ. 
      На жаль зразки давніх тканин дойшли до нас в дуже малому числі і для порівнянь ми маємо дуже мало матеріалу. Тільки випадково зберіглися в могилах шматочки тканин, з одного боку чужоземних—переважно византійського походження, з другого—наших, в більшости звичайного полотна, що нічим не відріжняється од сучасного селянського. Ніяких затканих узорів поки що не знайдено. Ближчі до нас століття майже зовсім не дають матеріалу в цьому напрямку. Сучасний матеріал що до тканого орнаменту в значному числі дає північна частина України. Коли ми роздивимось на його характер, то всюди побачимо геометричний рисунок що своїми мотивами і комбінаціями являється аналогичним до такого ж орнаменту сусідніх народів—білорусв і московців з одного боку, а також народів финського походження—з другого. 
      Мотиви цього орнаменту дають найчастіше примитивні форми. 
      На примитивність показує також і колір орнаменту—здебільшого червоний. На півночі України затканий орнамент прикладається всюди—йде він і на полики сорочок, і на фартухи, і на рушники, і на настільники. Переходить він, заховуючи основний червоний колір, і на південь України, але попадається уже тут тільки на рушниках та на настільниках. Коли ми вже й на півночі можемо зазначити де-які комбінації геометричних узорів, що мають тенденцію перетворитись в рослини, то тут, на півдні, ця тенденція виступає дуже ясно. Ми маємо тут де-кілька одмін цього орнаменту, де рослинний характер не викликає ні яких сумнівів, і рослина заступає геометрію, розуміється — настільки, на скільки дозволяє це техніка ткацтва. 
      Инші вироби ткацтва, де орнамент грає головну ролю—плахти й килими—дають нам теж геометричний орнамент. І плахти й килими здавна істнують на Україні; шматки плахт—зовсім подібні до сучасних—знайдено в давніх могилах. 
      Про істнування килимів свідчать нам вказівки розкидані по всяких памьятниках. 
      Плахти, що по троху вже виходять з ужитку, заховали на протязі всього часу однаковий характер орнаменту—геометричний. Не те було з килимами. Основа була і тут геометрична, позичена нами із сходу. Цей характер орнаментації килимів заховався й досі в тих південних частинах України, що межують з молдуванами й татарами, звідки й прийшли до нас килими. Але, як тільки ступимо на територію властивої України, хоч би в тому ж таки Поділлю, то знайдем поруч з геометричними килимами і такі, де геометричні рисунки дуже стильово, дуже зручно, з великим артистичним смаком, заховуючи більш-менш риси геометричні, дають нам проте цілий ряд схематизованих рослин — переважно квіток. А коли ми підемо ще далі на схід і попадемо в центр України то знайдемо тут цікаві з боку мистецтва і по рисунку і по кольорам зразки килимів уже виключно з рослинною орнаментикою, що тут виросла й придбала собі надзвичайно гарні форми. 
      Правда, не зовсім зникли тут і справжні геометричні килими, як останки давнини, але не в них сила, коли поруч з ними маємо ми чудові зразки справжнього мистецтва. 
      Трапляється й цікава мішанина: на одному й тому ж килимові поміщено орнаменти і геометричні і рослинні, злучені часом тільки механично. 
      Окрім східного впливу па наші килими—особливо так звані „панські“ впливав і захід (найбільше Франція в XVIII ст.). В Європі панував тоді стиль виключно рослинний. На Україні ці форми були перероблені по свойму, стілізовані, наслідком чого зьявився дуже орігінальний орнамент, який в повній мірі можна назвати нашим. 
      Вишиваного матеріялу ми маємо ще менше, ніж тканого. Найпростіші форми вишивання, що нічим майже не відріжняються од тканого узору, дає також північна Україна. Улюблений там колір—теж червоний. Безумовно колись в давній давнині такий характер шитий орнамент мав на всьому просторі України. Тепер же маємо велике багацтво рисунку орнамента, його техніки і колірів. Поруч з занизуванням, чи настілюванням, се б то гладдю, бачимо дуже орігінальні способи ажурного шиття—мережки й вирізування; червоний колір уступає своє місце иншим—чорному й жовтому (на півдні) та білому (в центрі) з дуже обережними додатками инших колірів—природний смак дає себе й тут відчувати. 
      Рисунок орнамента шиття в основі заховує й тут свій геометричний характер, але всюди ми помічаємо бажання перетворити його в рослинний, чи як не перетворити, то наблизити—він набірає чимало нових комбінацій, що справді лехко можна признати за рослинні. 
      Літ 40—50 тому змінилася техніка вишивання—почали вишивати хрестами, змінилися й коліри, попсувався смак, і сучасні вишивки здебільшого нічого спільного не мають з правдивим українським стилем. Особливо псують смак нікчемні альбоми „малорос. узорів“ видання Брокара та всяких Губанових. 
      Окремо стоїть у нас вишивання шовком, золотом і сріблом. Речі вишивані таким способом належать найбільше до XVIII ст.; вишивано їх по манастирях як для церков, так і для вжитку заможних родин. В цих вишивках, як і на килимах, можна помітити східні й західні впливи, але знов таки чужоземні мотиви на Україні так перероблено, що шиття цього роду стало зовсім нашим. 
      З кожним роком по музеях все збільшується число деревляних річей з різаним орнаментом. Але ще більше цих річей загинуло безповоротно. Не один горщик борщу зварився на чудових зразках деревяної української різьби. Орнамент на дереві, що стосується до народнього мистецтва, в самих ріжноманітних кінцях Європи має мало не однаковий геометричний характер. Дуже старих річей з дерева маємо ми тільки одиниці, і вони свідчать про консерватизм давно принятих форм. Але й тут, як і в ткацтві, вишивках та в гончарстві на Україні, можна помітити нахил до рослинної орнаментації переважно в розміщенні, в комбінації елементів по суті геометричних. Коли ж вийдемо за межі чисто народнього мистецтва, то побачимо, як широко розвинулася на Україні тенденція до рослинного орнаменту в різьбарських річах на протязі XVII й XVIII вв., коли у нас панувало барокко. 
      Ті ж самі елементи рослинного характеру дають нам і инші вироби з области народньої творчости: поруч з геометричними стріваєм ми їх на писанках, на мальованому деревляному посуді, на полах кожухів, на шклянім посуді, на річах з кости, навіть з заліза (хрести на церквах). 
      Отся течія в напрямі уживання рослинних форм, заміни чи то доповнення ними форм геометричних і являється одною з найважніших рис українського орнаменту, ставить його на вищий ступінь в порівнянні з орнаментом народів сусідніх і наближає до західно-європейської орнаментики. 
      Але з боку артистичної вартости наш орнамент стоїть значно вище, ніж західній, що в своїй еволюції дійшов до простого копіювання натури, тоді як артистична творчість нашого народу вкладає сюди багато фантазії, багато смаку, перетворює по свойому те, що дає натура, наслідком чого і являються ті чудові зразки народнього мистецтва, що не дурно звертають на себе увагу всіх, хто може їх зрозуміти, хто може відчути їх красу.
—
Після відчиту до референта зверталися слухачі за всякими поясненнями; і референт зазначив цілий ряд друкованих праць, що торкаються теми, яку він обговорював в своєму відчиті. (Проф. Ф Вовк: „Отличительныя черты южно-русской орнаментики“, вид 1874 р ; О. П. Косач: „Украинскій народный орнаментъ“, .1876 р.; д-ка Литвинова: „Ю}кно-русскій народный орнаментъ“, вип. І 1878 р., вип. II 1902 р.; Зайкевич: „Мотивы малороссійскаго орнамента гончарныхъ изд‡лій“, Полтава, 1882 р. і Кулжинський: „Описаніе коллекціи народныхъ писанокъ лубенскаго музея Е. Н. Скаржинской“, Київ, 1899 р. та инші.). 
      Солідний, дуже обережний в наукових виводах, реферат зробив на численну публіку дуже приємне вражіння.

