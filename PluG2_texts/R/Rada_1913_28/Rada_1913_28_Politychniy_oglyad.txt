Політичний огляд.
     Минуло вже два тиждні, як у-друге роспочались на Балканах воєнні операції. І що ж? Оглядаючи всі події, що стались за цей час там, ми бачимо, що ніякої особливої зміни на війні не сталось. Всі звістки, які приходилось мимо волі брати переважно з болгарських джерел, не ствержуються й досі. Адріанополь, з яким болгари обіцяли покінчити не пізніше тиждня після відновлення війни, ще й досі в руках турків. Всі безупинні бомбардіровки цеї кріпости дали болгарам всього скілька фортів, що для самої кріпости не мають рішучого значіння, а голоду в кріпости, про який трубили так софійські телеграми, очевидно, теж немає і адріанопольський гарнизон держиться міцно і нерухомо. 
     На Чаталджі теж маловтішні для болгарів справи. Про бої там навіть не чути і очевидно, що болгари мусіли цей пункт залишити до кінця операцій під Адріанополем. В Галіполі болгари одержали велику перемогу над турками і винищили їх по одним звісткам до 6.000 душ, а по другим — коло 15.000 душ. Весь беріг Мармурового моря, таким чином, в їхніх руках, але за то Галіполі і Булаїр— в турецьких. Виходить, що і тут успіх болгарів—невеликий. Правда, що ще гірше стоїть тут справа й у турків, бо крім великих втрат війська, вони нічого не мають. 
     Словом, перші тиждні війни дали тільки море крови, а в активі в ворогів немає майже нічого. Треба тільки оддати справедливість туркам, що в цю другу половину війни, вони виявили й самі трохи ініціативи, наступаючи по-де-куди на болгарів; крім того, організованість справи у них тепер краще і дух війська піднявся. За те грошові засоби, так необхідні для великої війни, в Турції тепер ще менші, ніж раніш. Позика за кордоном не вдалась, а внутрішні позики, не зважаючи на рішучі заходи уряду, не обіцяють нічого гарного для казни. 
     Грецькі операції під Яніною, незважаючи на те, що тягнуться вже два з половиною місяці, не дали грекам теж нічого. А становище чорногорців під Скутарі просто таки — лихе. Взявши одну з позицій (велику Бар даньолу), чорногорці понесли величезні для них втрати людьми. І тільки. Бо до Скутарі ще далеко. А тут ще на перешкоді брак артилерії і офіцерів. Для Чорногорії Скутарі може відограти дуже сумну ролю, бо король Микола звязав з ним саме істнування своєї дінастії. Таким чином, висновки поки що—сумні для обох воюючих сторін. Тому й не дивно, що останні вісти з Костянтинополя досить ясно свідчать, про намір турецького уряду знов роспочати мирні переговори. Вісти з Софії теж такі, що свідчать про бажання Болгарії піти на згоду. Бувший великий візір Хаккі-паша вже виїхав з цею метою в Лондон, де й досі ще перебуває головний турецький уповномочений на бувшій мирній конференції та де-які з балканських делегатів. Болгарський офіціоз „Мир“ вітає турецьку ініціативу в справі відновлення переговорів і висловлює надію, що на цей раз переговори дадуть бажані наслідки. Останні телеграми повідомляють, що Турція згожується вже оддати Адріанополь болгарам, коли тільки вони тепер згодяться роспочати мирні переговори. Коли тільки ці вістки правдиві, то майбутні переговори мають всі шанси на успіх. В инших пунктах болгари підуть на уступки, бо їм необхідно закінчити війну ще до початку польової праці. 
     Болгаро-руминські переговори в справі Сілістрії і инших пунктів вже роспочались в Софії і ведуться поки що в мирному тоні, хоча Руминія уперто вимагає свого. Єсть надія, що з приїздом в Софію Данева справу вдасться уладнати. 
     З значніших подій в європейській політиці останніх днів ми вже зазначили в окремій статті справу про англо-германське зближення. Очевидно, ця справа стоїть на більш менш твердому грунті, бо і германський імперський канцлер і сам імператор в своїх останніх промовах заявляли, що не бачуть тепер ніякої небезпеки для європейського миру. Місія принця Гогенлое, незважаючи на зовсім протилежні заяви частини віденської преси, як видно з офіціальних джерел, дала таки де-які бажані для європейського спокою наслідки. 
     На Далекому Сході —по старому трівожні дні. Недавно підписано монголо-тібетський договор, яким обидві країни обовязуються піддержувати одна одну в зовнішній політиці. Китай, здобувши собі в європейських держав велику позику, очевидно, розівьє свої операції проти Монголії. Вже й тепер китайське військо окремими частками йде на Монголію. 
     Внутрішній крізіс в Японії досяг свого апогею. На вулицях Токіо, Осаки, Кобе і инших міст йдуть кріваві зутички. Кабінет Кацури мусів податись в одставку і уступити місце гр. Ямамоті. Японські події—це простий і неминучий наслідок того реакційного і мілітаристичного режіму, що почався ще з останніх днів царювання покійного мікадо і так пишно розцвів за нового мікадо і фактичної влади феодальних кланів і воєнної партії. Кацура був тільки зброєю в руках японської камарільї і він перший мусів здати свої позиції в боротьбі з народом за демократичний справжній лад. Боротьба ця тільки починається і візьме ще багато жертв з обох боків. 
     Несподівано й в Мексиці виникла справжня крівава революція і взяла багато вже жертв і це тим сумніше, що виникла вона на грунті особистих рахунків двох президентів—бувшого Діаца і сучасного Мадеро.
