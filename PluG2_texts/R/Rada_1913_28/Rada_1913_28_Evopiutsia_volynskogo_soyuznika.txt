Еволюція волинського союзника.
(На увагу професорові Погодіну).
Це було ще за „другої Державної Думи“... Тоді в ній зорганізувалась чимала українська громада, яка й заходилась була видавати український часопис— „Громадський голос, вісти з Думи“. Метою цього видання було обзнайомлювання українського громадянства з тим, що діється в Думі, і взагалі освідомлювання його переважно низчих шарів. Де-кому з нас, тоді ще студентів петерб. універс., доручено було зібрати певне число адресів сильських людей на Україні, переважно письменних селян, щоб порозсилати цю газету за-для її поширення на Україні. Між иншими я подав адресу одного селянина з Волині, що жив у тому самому селі, де й мої батьки. Прізвища його тепер не буду називати; обмежусь тілько його імьям—Савка. Той Савка має тепер літ сорок з гаком; він добре письменний, любить прочитати цікаву книжку, бажає все знати; багато разів, бувало, він звертався до мене з усякими питаннями, — взагалі — людина з велики задатками інтелігентности в дійснім розумінні цього слова. Подаючи його адресу, я був певний, що він з цікавістю прийметься за читання „ Вістей з Думи“ і безперечно де-чому повчиться і довідається. 
      Яке-ж було моє здивовання, коли— приїхавши на літо до дому —я почув, роспитуючи про Савку і „Вісти“, що він, одібравши скільки чисел газети, зараз таки заніс їх аж до Почаїва, до архим. Віталія. Я почув також, що мій Савка тепер за голову „союза русскаго народа“ в своєму селі, щиро перенявся „ідеями“ цього союзу і з гордістю носить на грудяхь союзницького значка. Заносити до Почаїва всякі газети, листки „прокламаціїї“ і взагалі все, що но тілько приходить до села не з почаївської лаври, наказав йому, яко голові союзу в своєму селі, сам Віталій; отже, виконуючи той наказ, він весною, в робочий час, пішки сорок верстов тьопав і одніс газети до Почаїва. Віталій, розуміється, наказав йому тих газет не читати, пояснивши, що їх пишуть жиди на погибіль „русскому д‡лу“, і—як казав мені потім сам Савка—на доказ того, що це жидівська фабрикація, звелів прочитати назву газети—„Вісті з Думі“ — прочитав Савка, вимовляючи „и“ мягко, по московському.— „Хіба ж так наш народ говорить?“ — Та й справді, так наші люди не вимовляють; отже виходить, що це справа жидівська, не инакше... І скільки разів бідний Савка сорок верст тьопав до Почаїва, заносючи Віталієві думську українську газету і таким чином виконуючи свій союзницький обовьязок. Даремне деякі з молодших його односельців висловлювали свій здогад, що „то може зовсім не жиди якісь невідомі, а наш таки панич (себ то я) пише ці газети та нам присилає, тож варто їх перечитати та до них добре придивитися“... І я певний, що прочитавши кільки разів цю газету, всі б вони, а найперше Савка довідались, і як треба її читати, і хто її пише, і для чого... Але Савка стояв на своєму: „Де ж там... Віталій казав, що... а знов і панич так, по-жидівськи, та й такого, чого-б не одобряв Віталій, писати не буде“... І кожний раз бідолаха відносив газету до Почаїва. Зрештою, незабаром другої Думи не стало, газета перестала виходити, а Савка її одержувати. 
      Припинились таким чином і його часті подорожі до Почаїва. 
      Того ж таки літа не довелось мені побачити Савки і з ним поговорити. Не бачив я його і потім літ з пьять... За той час багато де-чого змінилось в російському житті; значні зміни виявились і в житті волинського „союза русскаго народа“. Предсідателями сельських союзів замісць селян поробились парафіяльні священики, яких єпархіяльна влада під погрозою позбавлення парахвій зобовязала бути „ вдохновителями и руководителями“ союзів; над тими предсідателями поназначувано инших панотців вже з більшим чином і союзницькими обовязками, так званих „союзних старостів“, які з „благословенства" архиєп. Антонія тепер є в кожнім благочинії… 
      Союз видимо „возросъ и расширился“, бо ж повстала в ньому ціла бюрократично-ієрархична сістема... Але селяне в союзі розчарувались, бо він не дав їм землі, яку колись обіцяв дати та ще й багато, по цілій десятині за кожного піврубля внеску в союзну касу, що в Почаїві. Знамен більше не виписують і з ними не носяться, навіть значки тепер чіпляють більше короткоумні люде, та й то через те, що вони з бляхи і блищать; нема вже тепер тих бучних процесій-походів і не чути погрожуючих викриків на страх ляхів і жидів—„Русь ідьоть“. 
      Навіть під час особливо врочистих союзницьких свят, як от поминки на козацьких могилах під Берестечком, на чім особливо Віталій хоче підловити простацьку душу волинського селянина, народу буває мало, та й тих, хто буває, приваблює сюди більше релігійний бік святкування, ніж його союзницький характер. Грошевих вкладів у союзницький банк, який в останні часи придумав Віталій, як ultima ratio удержання волинських селян в союзі, не стягує навіть така принадна обіцянка, як та, що кожний член союзу за карбованця вкладки має право взяти позички з „баньки“ аж 100 карб. Словом, значні події і значна еволюція зайшла в житті волинського селянина. 
      Отже коли я цього літа навідався до рідного села, то мені дуже цікаво було побачитись з Савкою. Не для того, щоб загітувати його для українства, а—головним чином щоб на прикладі живої людини побачити цю зміну. Хотілось побачити, який то з нього союзник тепер і як він тепер рішає місцеву національну проблему, котру давніше його вчили рішати досить просто—„бий жидів і ляхів“. 
      Як же я здивувся, коли я почув, а потім і сам навіч побачив, що Савка з завзятого союзника тепер став свідомим українцем. От-так, сам собою, без усякої агітації з чійого-будь боку... Я побачив те, до чого зовсім не був підготовлений: передо мною стояв і зо мною балакав справжній українець, що не тілько простою українською мовою вміє балакати, але й старається висловлюватись літературно, що в головному дуже добре знає завдання українства, передплачує і читає „Раду“ і инші українські часописи і книжки. Як же таке з ним сталося? Адже в тому селі не було й немає жадного „українського агітатора“? .. А вийшло це дуже просто: справжня закономірна еволюція.—Колись ще давно він читав Шевченкову „Катерину“. Подобалась йому дуже, але тоді він не міг собі навіть уявити, щоб „по-мужицькі“ можна було друкувати щось більше і поважніше, як пісні та взагалі „стіхи“. 
      Потім він зробився союзником, бо час такий був, коли жива душа бажала якоїсь діяльности, а розум, навіть мужицький, домагався розрішення багатьох соціальних проблем. Союз тоді приваблював до себе своїм демократизмом і всякими обіцянками; через те він зробився діяльним союзником. Одержував і читав „Почаевскія Извѣ стія“, а в них спочатку часто здибалися статті, писані по українськи, часом навіть доброю українською мовою. Це спричинилось до розбудження поваги до рідної мови, як і взагалі діяльність союза на перших порах, пе дивлячись на його зовсім протилежні основні завдання, причинилась до розбудження поваги серед волинського люду до свого „я“. Потім його ж таки синок, що тоді скінчив двохкласову церковну школу, привіз йому де-кілька примірників „Хлібороба“. Прочитав, подобалось за щирість, розум і відсутність лайки, якою тілько й дихали статті союзницького органу. Потім вони вже вдвох довідались, що є й чис то українські часописи, напр., „Рада“, „Село“ і инш. Достали і ту, і другу, а потім почали їх передплачувати і читати собі і другим Так батько з сином зробились свідомими українцями, які тепер навіть в листах один до другого уживають тільки української мови. Кажу „навіть“, бо ж уживання в листах простою людиною не московсько-українського жаргону, так саме як інтелігентом у своїй родині не „панської“, а рідної мови—є великим показчиком національної свідомости. Так мій Савка з Савла зробився Павлом—принаймні для свого села. Треба ще додати, що він дуже добре відає, що за прихильність і обстоювання всього українського тепер по головці не гладять,— проте цікавитись рідною справою, читати українські книжки й инших навчати він не кидає і, я певний, не покине. За його прикладом уже—як мені казали, — прокидається цікавість до української книжки і газети і в инших, переважно молодших його односельців. І це в тому місці де був союз і де й тепер він є ще... правда, на папері тілько. 
—
      Я хотів би дуже, щоб оці рядки прочитав шановний проф. Погодін. Може наведений факт національної свідомости українського селянина (а що це дійсно факт, то в цім порукою нехай буде моє поважання до проф. Погодіна, як колишнього мого учителя по варшавському університету) припинить деякі його вагання що до значіння і суті українського руху і питання. Бо ті вагання, як уже було наведено в пресі, дуже помітні з його останньої статті, уміщеної в № 12 „Украинской Жизни“. Адже там проф. Погодін, між иншим, пише: „По щирій правді я не можу уявити собі, якої сили досягає свідомий український рух внародніх масах... Я не знаю, як мислять українські маси про себе, як про народ, а вірити я не хочу“.. Проф. хоче, щоб хтось авторітетний довів його розумові, що в масах українських є національна свідомість і що вона досягає великої інтенсивности.. Мені здається, що не легко одповісти на ці питання так, щоб цілком заспокоїти чоловіка, який почав де в чому сумніватись. Навіть найавторітетніша людина не зможе показати, якої сили досягає тепер свідомий український рух в масях, і через брак одповідної статистики, і через те, що власне невідомо, яку саме мірку прикласти до цього руху і на яку вагу важити свідомість українського селянина, щоб в результаті такого „измѣренія“ задовольнити питаючого. 
      Кожний український інтелігент добре знає, що його народ російську мову розуміє по половині з бідою і всюди одріжняє себе од „кацапа“, хоч і не всюди знає, як себе звати. Але факт такої свідомости видно не задовольняє пр. Погодіна: він вимагає чогось більшого навіть од маси. Перше законність українського руху оправдувалась і доказувалась звичайно таким складним сіллогізмом: істнує великий, але в своїй масі темний український народ; як масу темну, його тілько визискують всякі покровителі і опікуни; при всій своїй темноті, інертности і бідності він все ж таки виділяє з себе кращі елементи, свою інтелігенцію; ця інтелігенція, почуваючи моральний обовязок перед народом силкується нести освіту в маси, щоб освідомити і покращити їх добробут; як це всюди і завжди бувало й є, та інтелігенція хоче нести в народ освіту в доступній і природній йому формі, на рідній мові; просвіта з усяких поглядів є річ гарна, а просвіта темної маси тим більше; отже... І логічний вивод із цих посилок, опертих на фактах реального життя, може бути тільки єдиний: змагання української інтелігенції є діло високо-гуманне, правдиве і з усякого погляду варте одобрення і підпомоги. При такім ході мислі навіть зайвим здається питання: а чи є в тій народній масі, яку освітити збіраються україн. інтелігенти, національна свідомість і чи глибоко вона в них засіла,—як зайвим здається для російського інтелігента питання, чи підготовлені російські народні маси до заведе---я в російск. державі „правового порядка“ і т. ин. Таким висновком цілком задовольняються кращі російські люди, що по природі свого недеспотичного духу не ставляться вороже до законних змаганнів народів покривджених, бо ж він задовольняє не тілько їх „ліберальне почуття“, але й „розум“. Задовольняв він колись і „розум“ пр. Погодіна, але тепер—ні... Видно тепер він хоче тілько фактів, багато фактів, які б довели йому, що український народ свідомий в своїй масі, що він діяльну частину бере в загальнім українським рухові і т. д. Як я вже сказав, дуже трудно щось довести таким способом, „путемъ простого перечисленія“ фактів, як того ввимагає індуктивний метод при теперішнім стані українства і взагалі російського життя, довести так, щоб не лишилося найменшого сумніву,—бо ж скілько то знайдеться тих „отрицательныхъ инстанцій“, на котрі з таким задоволенням опіраються і котрих так пильно вишукують Савенки і Струве (наприклад: недавно Струве прислав через свого агента Старосельського до одного народнього учителя на Волині цілий ряд питаннів, одповідь на котрі в бажаному дусі йому дуже потрібна, яко матеріял— факти в його полеміці з українцями; між иншим, там є таке питання: „не замѣтно ли среди самыхъ крестьянъ движенія въ пользу русскаго языка, съ которымъ можно жить во всей имперіи?“). Але тим часом нічого робити... І мені бажалося б, щоб наведений мною факт національної свідомости селянина, до котрої він дійшов самотужки, був хоч частиною того доказу, якого вимагає проф Погодін. Добавим, що й по українській популярній пресі можна констатувати багато таких самих фактів, які свідчать, що „селянина з Волині єднає з селянином з Харківщини не тілько спільне змагання до збільшення земельного наділу“... Мало їх, тих фактів?— Так. Мало,—але є надія, а життя і поступ в тій надії впевняють, що їх буде щораз більше. 
М. Якимовецький..

