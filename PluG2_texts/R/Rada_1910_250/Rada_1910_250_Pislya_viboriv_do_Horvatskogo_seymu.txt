Після виборів до хорватського сейму.
28 жовтня відбулися у Загребі вибори до хорватського сейму. На цей раз вибори до загребського краєвого сейму мали спеціяльно велике значіння за для хорватського народу. Від них загал сподівався кардинальної зміни політичної сітуації у Хорватії. Опріч цього гадалось, що після виборів настане у Хорватії новий status quo, який удержиться довгий час.
Хорватський народ покладав такі великі надії на цьогорічні сеймові вибори тому, що цього разу число виборців було збільшено з 40.000 майже на 300.000 та самі вибори мали відбутись по новим виборчим правилам. 
Але не менші, хоч і в зовсім иншому напрямі, покладав надії на оці вибори хорватський бан Томашич, а разом з ним мад'ярські офіціяльні сфери; передовсім мад'ярський презідент-міністр Куен-Хедерварі, політичним нащадком та учеником котрого є бан Томашич. 
Коли після „славного" бана Рауха місце його зайняв Томашич, хорвати сподівалися, що настав кінець знаменитому рауховському режиму, а поруч з тим — кінець мад'ярському абсолютизму у Хорватії. Та дуже швидко хорвати побачили, що оці їх мрії не мають ніякої реальної підстави. Незабаром навіть політичним ділетантам було видно, що ученик Куена-Хедерварі йде слідом за своїм учителем. Було ясно далі, що бан Томашич свою політику засновує на сучасній політиці венгерського презідента міністра Куена, що весь його хорватський патріотизм —це тільки дипломатичне замасковання дійсних його політичних замірів. Політичним завданням бана Томашича було знищення сербсько-хорватської коаліції, якої й духу не може знести мад'ярський уряд. Звідци беруть початок спроби Томашича зорганізувати усі хорватські політичні партії супроти хорватських сербів. Далі—витворити з них—лойяльну більшість на зразок мад'ярської „партії праці" (munkaparty). Бан Томашич досить дипломатично працював на всі фронти. Залицявся до сербсько-хорватської коаліції, зазначаючи, що він щирий її прихильник, але рівночасно при помочи своїх креатур вносив дезорганізацію в цю партію. 
Серед хорватів виступав з дуже патріотичними промовами, призиваючи їх до політичної консолідації, що йому врешті й пощастило зробити. В антрактах писав справоздання до Буда-Пешту —з великими обіцянками і з запевненнями, що усі радікальні та туземні елементи будуть раз назавжди виключені з хорватських політичних сфер. 
Отже не можна дивуватись, що у Хорватії усі незвичайно були зацікавлені сеймовими виборами, так багато покладаючи на них надій та чекаючи від їх результатів. 
Цікаво зазначить, що перед самими виборами бан Томашич викликав до Загреба багато війська. 
Це натурально —для більшої певности. 
Зацікавлення виборами було більше між кандидатами до сейму, ніж серед виборців. У 88 виборчих округах виступило аж 288 кандидатів. В де-яких округах було 5 —7 кандидатів. 
Як тепер відомо з виборщиків тільки 60% приняло участя в оцих виборах. Така байдужість їх подекуди об'ясняється тим, що вибори відбувалися цілком на мад'ярський манер. Уряд вжив всіх засобів, щоб до сейму були вибрані елементи лойяльні та бану Томашичу — прихильні. Результат виборів здивував усіх, найбільше, розуміється, головного їх керманича —бана Томашича, якому не удалось провести до сейму всіх своїх кандидатів і, таким побитом, утворити свою більшість. Сербсько-Хорватська коаліція вийшла з виборів з значними втратами, У будучому сеймі вона не зможе бути більшістю, як давніше. Нові мандати здобули менші політичні партії та фракції, які досі не мали великого впливу у хорватському політичному житті. 
Розуміється, що нова політична сітуація нікому не приходиться до смаку. А найменше подобається самому банові Томашичу. Отже здається, що довго такий стан річей у Хорватії не удержиться. Мабуть він буде тілько переходним політичним intermezzo. Бан Томашич, як консеквентний учень мад'ярських політиків — постарається по мад'ярському розвивати цей політичний вузлик. А саме так, що при першій влучній нагоді роспише нові вибори, які, розуміється, будуть вже так організовані, щоб бана й його учителя Куена цілком заспокоїли. Та тільки ще питання —чи банові Томашичу удасться за нових обставин утриматися. Бо зараз його становище однаково непевне, як у Загребу, так і у Будапешті. Н. В.