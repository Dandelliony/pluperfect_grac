Господарча руїна в Польщі збільшується.
Польща загниває з середини. — Громадські кола занепокоєні.
Як ми вже багато писали, — господарчий стан Польщі тепер дуже тяжкий. Польська промисловість, не маючи широкого збуту своїх виробів, занепадає. Польські гроші що-далі все більш знецінюються. Словом, Польща почала загнивати з середини. Ось, до чого призвело Польщу господарювання ясновельможних хазяїв, що всі свої сили напруджують лише для того, щоб збільшувати армію та гнобити трудящих у своїй країні. Особливо загрожує Польщі фінансова (грошова) розруха, що може призвести країну до цілковитого занепаду. Отже, фінансова справа стала зараз у центрі уваги польського суспільства. Газети що-денно присвячують цьому питанню статті та вміщують розмови з видатними державними діячами з цього приводу. Газета „Кур'єр Польський" надруковала цікаву розмову з головою польського сойму Ратаєм. Між иншим, Ратай сказав таке: „не можна заперечувати, що становище маємо тяжке. Головні причини цього —це, по-перше, тиск закордону на наш злотий, а по друге, — економічне знесилення в середині країни. Щоб Польща вийшла з такого становища, потрібно багато часу й значне напруження всіх сил". Инші газети вимагають негайно скликати сойм, щоб обговорити працю міністра фінансів Грабського, що призвів країну до такого стану. Газети заявляють, що лише сойм може накреслити заходи до врятування Польщі від фінансової руїни.
