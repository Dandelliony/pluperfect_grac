В наших товариствах.
        Українська Громада у Варшаві. 27 декабря улаштовано було різдвяну вечірку у залі комерційного т-ва. Виставлено жарт на 1 дію Б. Грінченка „Миротворці", який пройшов досить гарно. Потім був концерт, на якім виконано „Тріо Мендельсона", „Над Дніпровою сагою" і инші речі. Одна дівчинка прочитала народню казку Б. Грінченка „Мудра дівчина". Маленька дівчинка прочитала „Вечір" Глібова, а хлопчик прочитав байку „Осел і Соловей" Глібова.  Дітям було піднесено в подарунок книжечки. Після концерту відбулись танці. Гостей було повно. 
        На останнім засіданню ради старшин вибрано головою професора 3. В. Гутникова, який раніш два роки уже був головою Громади. Становище Громади тепер поліпшиться, бо новий голова діяльна людина, так що скоро Громада знов матиме помешкання для улаштування вечірок, рефератів і також можливість завести читальню.
         Московське товариство „Кобзарь". Святками в московськім українськім товаристві „Кобзарь" відбулась традиційна вечірка, на яку прибула вся місцева українська колонія. В програмі вечора взяли участь відомі артисти — серед них оперні артистки Є. С. Івані й Є. І. Калинович. Вечір пройшов з великим успіхом. По скінченні програми з публіки склався великий хор, який переспівав багато українських пісень.
     
