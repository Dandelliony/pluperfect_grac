Бібліографія.
Агрономическій отдѣлъ кіевской губернской земской управы. Кустарная промышленность въ кіевской губерніи. Итоги анкетнаго и мѣстнаго обследования произведеннаго к. губ. земскою управою по порученію губернскаго земскаго собранія. 1912. Цѣна 3 рубля. Стор І—XLVIII, 1—320, 1 - 213, 42—112 і 1- 34. 
        Можна привітати як першу ластівку у науці про економичне становище жильців київської губернії цю велику книгу, завбільшки у 700 сторінок, коли полічити й ті 5 картограм, які до неї прикладено. Не багато було досі статистико-економичних розвідок про київську губернію так само, як нема їх і про Київ, котрий дуже довго чекає, щоб був зроблений перепис такий, який за приводом Чубинського мав місце у 1874 році. 
        Де-які досліди професора Ярошевича про економичні стосунки нашої губернії не можуть дати ясної картини сучасного її становища, бо основою їм служать офіціальні відомости, а не такі досліди, які ми маємо в сусідніх губерніях полтавській, херсонській, чернігівській або катеринославській. Агрономичний одділ київської губернської управи у минулому році почав робити прямі досліди економичного змісту. Чом він не почав з розслідів про становище землеволодіння, хліборобства та статистики буряководства, чом методом дослідів своїх він обрав так званий спосіб „анкети", то б то запитування у учителів, священиків, „адміністративних" та приватних кореспондентів? — про це ми не будемо говорити, бо й у передмові не знаходимо пояснення того, через що обрано було той чи другий спосіб збірання числових та описних відомостей. Скажемо тільки про зміст книжки де-кілька слів.
        Числові статистичні відомости цієї книги мало ймовірні, бо збірано їх од людей, котрі різно розуміли німецьке слово Künstler, перекладене по російськи на „кустаря". Через те стрічаємо такі нескладиці, як напр. те, що у сквирському повіті або тільки 1 гончар, або їх 51. „Адміністративні” кореспонденти (то б то містечкові та сельські старости) писали, що гончарів 51, а приватні, — що їх на весь повіт — тільки один. Не мавши спромоги так чи инак критично однестися до того, чи треба лічити 134, чи 39 гончарів (у звенигородському повіті), чи 669, чи тільки 71 (у чигиринському) і т. д., автори названої книги полічили особо „адміністративні", а особо „приватні" показання і по гончарству, і по инших рукомеслах, і по селах, і по повітах, і по волостях, і надрукували безліч таблиць, у яких показано, скільки у якому селі всього дворів і людей (чоловіків і жінок) і скільки майстрів того чи другого рукомесла. Зведені до гурту числа майстрів по усій губернії виходять такі:
        Ткачів, кравців та инш., що обробляють волокно. 
По показаннях старост: 9.232 ; по приватних показаннях: 13.030.
        Шевців, кожумяків і инш., що обробляють кожі.
По показаннях старост: 8.506 ; по приватних показаннях: 4.964.
        Бондарів, стельмахів і инш., що обробляють дерево.
По показаннях старост: 1.025; по приватних показаннях: 5.044.
        Гончарів, цегляників і инш., що обробляють земляні дари.
По показаннях старост: 3.564; по приватних показаннях: 2.286.
        Ковалів, слюсарів і инш., що обробляють метали
По показаннях старост: 2.181 ; по приватних показаннях:1.323.
        До купи
По показаннях старост: 30.508; по приватних показаннях: 26.377.
        Наскільки правдоподібні ці числа, можна вивести з вищесказаного. Вимогам точної статистики вони не відповідають, бо ще 3 бер, звісний київський статистик та економіст, що виробив статистично-економичну програму для південно-західного відділу географичного товариства, казав, що у дослідах економичних поперед усього треба точно опреділити форми продукцій і одмежувати їх од всіх инших, щоб не було мішанини у поняттях, а тоді вже збірати числові вирази тих або инших предметів, що одповідають цим поняттям. Порядок же дослідів київської губернської управи і в 1906 році, коли було намічено 30,388 душ майстрів у київській губернії, і тепер, — йшов якраз навпаки: в обивателів неспеціалистів вони запитували, скільки чоловіків, жінок та дітей коло них працюють по тому чи иншому майстерству, скільки тому майстерству присвячують вони часу (чи цілий рік. чи 9, чи 6, чи тільки 3 місяці), скільки вони мають землі, чи займаються хліборобством і т. и. Вийшло, що розвідка ця мала метою не збірання чисел, а вияснення того, як розуміють у київській губернії слово „майстер", або ж „майстеровий чоловік", або ще мало кому зрозуміле слово — „кустарь"? І „адміністративні" і приватні одповідачі давали звістки кожен по свойому розумінню, а статистики помічали, скільки між цими „кустарями" є безземельних, що мають землі до 2 десятин, до 4-х і більш 4 х десятин, скільки дітей, наймитів, (скільки поміж ними грамотних), то що. Приведені по кожному рукомеслу числа будуть мати пропедевтичне значіння для будучої енціклопедії народнього труда по селах і містечках київської губернії; статистичної ж ціни вони не мають.
        Але, коли статистична праця київському земству не вдалася, зате етнографична частина книги дає багато коштовного для антропології та етнографії матеріалу. Крім анкети, зробленої по почті розсилкою та получкою бланків (цього забракованого у старо-земських губерніях способу), були, як сказано в заголовку, — ще й розсліди на містах. Де-кілька молодих людей (Александрович, Грабовський, Добриловський, Іонов, Самойлович, Солтис, Чернишов і инш.) поїхали улітку минулого року по тих волостях і селах, де по анкетних звістках було зазначено більше розмноження того чи иншого рукомесла; по вперед виробленій однаковій програмі вони довідувалися і про історію промисла і про форми продукції, і про техничні й економичні умови виробу тих або инших продуктів, і про розпреділення праці, і про заробітки, і про способи здобування сириці і про способи розпродажу виробів і т. д. Написані ними нариси (3 про ткацтво, а на останні рукомесла — по одному) з таблицями певних чисел, з малюнками інструментів, фотографіями робітників в роботі серед етнографичної обстанови, з одбитками форм настилування, вирізування, виробу тканів мережкою, низью, гладью і т. и.), у ткацькому ділі, з домислами експедіторів-статистиків, що треба по їх думці земству робити для розвитку тих або инших майстерств, — усі ці нариси до того яскраво представляють весь побут майстрів, що не знаєш, який з них краще написаний: чи про ковалів, чи про ткачів, чи древоробів, чи шкуратяних майстрів. Перед очима читальника повстає жива сфера знаття чи про розвиток якого-небудь майстерства (иноді з за часів Богдана Хмельницького, коли ще були цехи й братства), або про занепад його після знесення кріпацтва. Ці праці воскрешають мрії наукових завдань, які мав колись київський відділ географичного товариства, а з другого боку подають надії на те, що молоді сили, які так гарно виконали економичні розсліди про невелике число майстрів київської губернії, спроможуться вияснити і економичне становище усього 4-милійонного хліборобського люду губернії, коли губернська управа роспочне такий основний статистичний дослід.
