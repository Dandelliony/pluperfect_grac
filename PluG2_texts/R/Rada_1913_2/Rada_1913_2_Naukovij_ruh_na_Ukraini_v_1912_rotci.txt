Науковий рух на Украіні в в 1912 році.
        Осередком українського наукового руху служить у нас Наукове Товариство імени Шевченка у Львові. Не стримуване в своїй діяльності перешкодами зовнішнього характеру, маючи в себе на чолі такого керманича, як проф. М. Грушевський, Наукове Товариство імени Шевченка зьєднало біля себе поважні наукові сили — старші і молодші — з України російської і з Галичини і, як що пригадати скромні матеріяльні засоби Т-ва, то роботу, виконувану ним, можна з повним правом прирівняти до роботи академій наук, які істнують у инших народів. Маючи на увазі в сьогоднішній статті науковий рух спеціально на Україні російській, ми не будемо давати детального огляду діяльности Наукового Т-ва та инших інституцій Галичини, які теж ведуть наукову роботу; ми придивимось до тих, порівняючи не великих здобутків, які дала нам українська наукова робота в Росії.
        Власне кажучи, організована й систематична робота українських наукових сил ведеться у нас тільки в Українському Науковому Товаристві у Київі. Робота російських наукових інституцій на Україні не завжди стосується українознавства, а часом не має з ним нічого спільного, як наприклад періодичні видання де-яких з вищих шкіл, що істнують на нашій землі. Але єсть і такі інституції, що, вірно розуміючи свої завдання, працюють переважно в сфері українознавства.
        Наукове Т-во у Київі за минулий рік випустило всього одну книжку свого загального органу „ Записок “ (том Х-й), де містяться праці історично-філологичного змісту. По томові „ Збірника “ випустили й секції медична та технична. Поки що невелика по продуктивности видавнича діяльність Наукового Т-ва представляється далеко значнішою що-до внутрішньої ваги надрукованих праць. Цілий ряд дуже цікавих і цінних наукових докладів, читаних на засіданнях секцій т-ва в минулому році, ще має бути виданий пізніш. При Науковому Т-ві заложено й музей української старовини. Розуміється, що розвиток музею залежить цілком од спочуття справі власного національного музею з боку широких кругів громадянства, так само як і взагалі розвиток діяльности Наукового Т-ва. Відома річ, що такого роду інституції можуть успішно вести свою роботу тільки за певною матеріальною допомогою чи то в формі субсидії, чи дарового друковання творів, чи — відступлення без грошей помешкання. Таку допомогу мають російські товариства — од уряду, земства, університетів. Українське Наукове Товариство у Київі жадної такої допомоги ні звідки не має та, очевидно, при теперішніх обставинах і мати не може. Зостається рахувати на те, що наше громадянство само оцінить вагу такої інституції як Укр. Наукове Т-во і в тій або иншій формі прийде йому на поміч.
        3 російських наукових інституцій на Україні, які працюють в. обсягу українознавства і присвячують йому місце у своїх виданнях, треба згадати насамперед київську Археографічну комісію, яка видала два томи „ Актів” і збірник статей. Харківське „Ист.- филол. о-во" в минулому році видало всього один невеликий випуск свого „Вѣстника”, де є статті проф. М Сумцова про новини укр. мистецтва. Жадного тому „Збірника”, який звичайно містить багато важного матеріялу по українознавству, в 1912 р. не вийшло. Більш продуктивними з цього погляду виявили себе де-які архивні комісії, з котрих полтавська випустила IX т. своїх „ Трудовъ” і катеринославська т. VIII „ Лѣтописи “ — обидва цілком присвячені українській історії, етнографії й історії освіти та письменства. Тая ж полтавська комісія видала і том актових книг полтавського городового уряду XVII в.
        З окремих наукових публікацій на українській мові на першому місті, певна річ, треба поставити 2-ге видання  „ Ілюстрованої історії України “ проф. М. Грушевського і його ж „Культурно-національний рух на Україні в XVI-VII в.” значіння обох виданнів добре вже оцінено і критикою і публікою.
        В Одесі вийшла книга М. Комарова „Додатки до Української Драматургії”, т. II, р. р. 1906—1912, — дуже важна бібліографична праця. Коли не рахувати одбитків з виданнів Укр. Наукового Т-ва і де-яких наукового характеру статтів з „Світла", то оце й усе, що приніс нам з поля науки на українській мові 1912 рік.
        Російською мовою вийшов у Петербурзі переклад „Ілюстрованої історії України" проф. М. Грушевського. Там же вийшов 1-й том творів Г. Сковороди під редакцією В. Бонч-Бруєвича. У Київі вийшла дуже поважна праця заслуженого історика українського письменства проф. М. Петрова „Очерки по исторіи укр. лит. XVII—XVIII в. в. “ — історія української старої драми. В Одесі вийшли: П. Клепатського „ Очерки по исторіи Кіевской Руси “, т. І, і М. Слабченка „Очерки исторіи права Малороссіи XVIII в.“. У Харькові вийшов 2-й том „Очерковъ изъ русской исторіи” проф. Д. Багалія, присвячений історії Слободської України. При кінці року вийшов у Київі 1-й том „Исторіи укр. козачества" проф. М Грушевського.
        До числа здобутків української науки за 1912 рік безперечно треба зарахувати збірник „Z dzi jów Ukrainy”, зложений з праць молодого укр. вченого В. Липинського і почасти проф. Грушевського, помічений Київом (друковано в Кракові). Збірник цей дає багато цінного матеріалу до історії шляхетського стану на Україні і його участи в діях рідного краю.
        Оце сливе й усе, що дала нам наука українознавства в Росії за минулий рік, як що не рахувати де-яких статей, роскиданнх по ріжних наукових російських виданнях і журналах. Нема що й казати, що загальні несприятливі умови українського життя дуже шкодливо одбиваються і на інтенсивности нашого наукового руху: звісні факти незатверження доцентури молодих українських учених; не залишення при університеті талановитих студентів за їх українські симпатії; чіпляння академичних властей до тих учених, що друкують свої праці по українських виданнях — все це добре звісні нам факти; вони поясняють те, чому багато українських учених оддають свої праці не до українських видань, а до російських, і чому де-хто з молодших наукових робітників буває змушений не торкатись навіть українських наукових тем. Все це робить умови розвитку для української науки в Росії ще гіршими ніж для красного письменства, і це треба мати на увазі, оглядаючи український науковий рух. 
