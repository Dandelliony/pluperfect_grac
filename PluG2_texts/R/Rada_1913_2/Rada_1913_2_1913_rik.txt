1913 рік.
        Під таким заголовком зьявилась в книжці часописі „English Review" стаття відомого вченого історика і философа Фр. Гарісона, що викликала велике зацікавлення в політичних колах. Автор пригадує, що в 1713 році було підписано утрехтську згоду, в 1813 р. потерпіла крах ідея наполеонизму, — і жде в новому 1913 році видатних подій, що мають перевернути догори дном увесь старий лад Європи.
        „Нове століття разом з зловіщою цифрою 13, — каже Гарісон, — носить в собі, очевидно, щось фатальне“. Поважний вчений не належить, звичайно, до легкодумних письменників, що вишукують сенсаційні теми, але, розглядаючи політичне становище в Європі, що витікає з балканського перевороту, він приходить до висновку, що найближча будучина дуже багата на великі небезпеки для миру, і що грандіозний конфлікт між германцями і славянами неминучий. Автор перш усього завважає, що з долею Близького Сходу тісно звязані головні життьові інтереси всіх великих держав.
        „Для Росії оборона інтересів славянства, волі Босфору і Дарданелів настільки ж важна, наскільки влада на морі для Англії. Для австрійських німців і угорців зміцнення славянства погрожує підупадом, а для Германії — це смертельна сила, що руйнуватиме пангерманські мрії.
        Для Англії, Франції і Італії дуже важно, щоб береги і острова Егейського моря, Гелеспонт, Босфор і Чорне море були не в ворожих руках. Будучи людиною ліберальних поглядів, Гарісон обурюється на радикалів за те, що вони більше уваги звертають на внутрішні соціальні реформи, ніж на зовнішню політику. „Може й для нас не важно, — каже він, — куди Сербія доставляє своїх свиней — до Адріатики чи Егейського моря. Але коли поширення границь Сербії означає роспад і анархію в Австро-Угорщині, коли напад Австрії на Сербію підібьє самі основи Росії, коли величезні армії Германії буде викликано на оборону Австрії, коли Франція не може дозволити, щоб Росію було підбито, коли Англія також не зможе стояти в стороні і мирно обмірковувати свої численні гомрулі і земельні біллі, поки тридержавна спілка буде домагатись гегемонії в Європі, — то невже все це не важно для демократичної палати общин... І все це може статись в 1913 році“.
        Сучасне становище, на думку автора, таке: „місцевий і тимчасовий тріумф Австрії над Сербією не може знищити того факту, що дорога до Чорного і Егейського моря тепер закрита для німців“. 
        „Розвал Турції, збільшення балканських королівств — жорстока роспач для пангерманських ідеалів. Азія, Індія, Китай, Африка, Австралія, Америка — все закрите і недоступне для них; Босфор, Егейське море і Мала Азія тепер також закрились. Лишається — тільки ЄвропаІ…“ Гарісон переконаний, що Германія і Австрія будуть тепер шукати для себе „компенсацій" в самій Європі, властиво на південь і схід. 
        Взагалі Германія — це підземний вулкан, над яким лежить сучасна європейська державна система“.

