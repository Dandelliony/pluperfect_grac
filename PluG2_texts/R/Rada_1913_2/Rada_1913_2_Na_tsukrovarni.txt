На цукроварні.
(Етюд).

        Хведір Кравчук уже літ 25 служить на Н — скій цукроварні. Його всі знають, всі поважають починаючи з товстого, пузатого, годованого хазяїна і кінчаючи останнім робітником Хазяїн поважає його за те, що він усю свою силу молодих літ положив на користь його і, навіть, коли зостався калікою, інвалидом — не попросив ні одної копійки грошей, а попрохав тілько перевести його на иншу службу; а робітники поважали його за те, що знав він усякий гвинтик у величезній цукроварні. За молодих літ Хведір переробив усі роботи в часи цукроваріння, а на старости літ, дали йому службу нічного сторожа в середині будинку хвабрики.
        Безсилий, дід-ревматик, завше закутаний в кожух, що дня в 6 годин вечора приходив він на свою варту, входив в хвабрику, замикав за собою двері, і цілу ніч, до 6 годин ранку ходив по всіх одділах величезного будинку хвабрики, не стулюючи очей. 
        Наступили святки. Стояла морозна ніч... Хведір Кравчук одягнув свого довгополого, полатаного з усіх боків кожуха, взяв ціпок і пошкандибав до цукроварні. 
        Ніч була чудова, світла, місяшна і тиха, тиха... Прийшов Хведір до хвабрики, як звичайно, замкнув за собою двері і пішов оглядати усю будівлю. Пройшовши усі поверхи хвабрики, він вийшов на діфузори і сів на одному з них відпочити. Скрізь був порядок — двері позамикані, вікна зачинені і він дозволив собі з нагоди свят трохи посидіти. 
        На великому хвабричному годинникові прозвонило 11. Дзвін годинника розглігся по всьому будинкові і десь далеко, далеко завмер. Хведір сидів і дрімає, а перед його очима, мов довга, довга розмальована картинами стрічка, проходило його робітниче життя. Молоді літа, коли він тілько в перший раз став до хвабрики, всі труднощі тяжкої хвабричної роботи, всі нещастя з такими ж робітниками як він — все, все прокинулось в його старій памьяті і він цілком віддався тим споминам в тихій, лагідній дрімоті...
        Ось величезні важкі машини хвабрики грюкотять, стукотять. Безліч всяких колес, колісчаток, валів крутяться немов переганяючи один одного, а всю цю силу приводить в рух сім здоровенних вогняних печей, а він, Хведір, відкидає в ті печі великою залізною лопатою чорне, камьяне вугілля... Порох од вугілля душить його, сорочка на йому мокра від нестерпимої спеки, а там, в печах, огонь, мов хвилі переливається і кинуте вугілля, підхвачує і несе, несе його кудись аж в саму середину великого пекла печі... Душно... важко... і він біжить на другий поверх, щоб трохи прохолонуть, але від страшенного вогню в печах, в очах його грають метелики, затуляють дорогу і він спотикається, падає, а щось гаряче, гаряче, мов блискавицею пробігає по його тілу. Він лишається лежати й, обезсилений, непритомний... Все щезло з очей... і метелики, і печі, і великі машини... німа тиша...
        Промайнула хвиля, друга і перед очима Хведора знову зьявляються здоровенні діфузори, ці бездонні... залізні бочки... Робітники накидають в них бурячану стружку, з якої випарюється сік для варки цукру, закривають їх важкими залізними покришками і він бачить, як один з робітників, послизнувшись падає в ту бочку — діфузор. Здіймається галас, гвалт..; робітники збігаються до того діфузора і витягають з нього розбитого, опареного робітника, кладуть його на носилки і спішно несуть до лазарету. А машини все крутяться, казани все киплять..., стукіт, свист, торохтіння, галас не витхає, а немов ще гірше бушує в своїм скаженім рухові... 
        Казани з соком клекочуть, пінять, переварюючи сік. Біля них стоїть худий селянин-робітник, блідий, мов набіляний крейдою, відчиняє покришку і поглядає в ту киплячу масу соку... Дивиться Хведір на того селянина робітника і йому моторошно стає... він пригадує як недавно на місці цього худого, блідого чоловіка, стояв молодий, повний, червонолиций парубок і як в одну хвилину цей проклятий киплячий сік зробив із того силача шматок вареного мьяса... Памьятає Хведір, який знявся галас, а коли збіглись люде, і прибіг і він, то побачив безхворменну масу обвареної людини, котру витягли із цукрового кипьячого соку і уже не спішили нести до лазарету, а загорнули в брезент і зоставили тут-же, біля казана для огляду начальства.
         Дрімає Хведір... Перед очима встають і проходять випадки один другого страшніші, сумніші, які доводилося йому бачити на хвабриці за 25 літ служби... Тяжка картина зміняється ще тяжчою... Серце старого Хведора стукотить, мов хоче вирватись з тісної клітки, в вухах стукіт, галас, гам... Це!.. Що це?!.. Машини рушили.., завертілися колеса і вали, заклекотіли казани, засвистіло, зашуміло, застукотіло щось... До вуха донісся рівномірний дзвін годинника... один.. два... десять... дванадцять... Хведір розплющує очі... Машини всі в рухові... Все тарабанить, крутиться, свистить..., якісь тіні перебігають перед ним... метушаться... Він пильно придивляється до них і бачить, що то не тіні, а скелети чоловічі бігають..., працюють...Ось один, по коліна без ніг, стукотить своїми кістяками, набиваючи діфузор.., другий з одною рукою зачиняє важку залізну покришку.., а там, внизу, на соковім киплячім казані сидить ще один кістяк — страшний, гидкий і все заглядає в одчинену кватирку, де клекоче сік... Хведорові стає моторошно, страшно... і він тікає від страху на другу половину хвабрики, але за ним навздогін біжить ціла хмара страшних кістяків.., стукотять по залізних східцях, своїми кістьми... ось, ось.., наженуть, але Хведір біжить, ще дужче біжить.. В вухах лящить не людський голос, змішаний з, хряскотінням кісток... Ти живий!.. Ти здоровий!.. Ха, ха, ха!. Ти багатий!.. Твої діти і жінка не голодні, не водять старців!.. А ми, дивись, які ми стали!.. Ха, ха, ха!!.. А діти наші, а жінки наші старці, а ти забув про них, не жалієш їх і їх силу, як і нашу хочеш зжерти, ковтнути!.. Ха, ха, ха!..
        Хведір хоче крикнути, що він же не хазяїн, що і він такий самий робітник, але не може, дух йому захватало, ноги тремтять, підломлюються, він не може крикнути, не може вже бігти .. стає, закриває кожухом очі, вуха щоб не бачити, не чути того страшного пекельного руху, реготу, не бачити тих страшних привидів, але його впіймали, розгорнули кожуха і заглядають в вічі... Холодне дихання страшних примар торкається його лиця, він одвертається, але з другого боку бачить безхворменну масу вареного мьяса, шматками повислу на кістякові... Кістяк той регочеться, корчить страшну свою пику, а регіт його лунає геть геть по всій хвабриці... Страшно Хведорові... В очах темніє, в вухах незвичайний, нелюдський регіт кістяка з вареним мьясом, стук коліс.., свист пари... і холодне дихання мертвяків, що обступили його кругом і держать, міцно держать, в своїх кістлявих руках... Голова крутиться... Він не встоїть на ногах... Хилиться... Падає... 
        Рівно мелодично лунає дзвін годинника — р...а...а ..з... Тихше і тихше відгук його; нарешті десь високо, високо завмірає... Тиша... Хведір розплющує очі і бачить, що сидить він на тім самім місці, де сів відпочити... Місяць ясним своїм промінням освічує його сріблясто-сиву бороду і нігде ніщо не шелесне... Тиша.., мертва тиша...
        Хведір зняв шапку, перехрестився, підвівся і пішов оглядати хвабрику... 
        А місяць ще ясніше засвітив... Міріади ясних зірок заглядають у вікна хвабрики...
