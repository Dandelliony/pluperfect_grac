Нова могила.
Біжить життя невпинно і рвуться струни, кращі струни... Коли і хто замінить їх новими?! Тяжко... Думка не слухається, перо одмовляється писати, душа сумує... Один за одним одходять в могилу кращі сини України, її любі діти... Ще пе врунились могили Карпенка-Карого, Аркаса та Антоновича, як обухом важким на голову українського суспільства впала нова звістка про смерть Марка Лукича Кропивницького.
Це імя вітало за життя од Карпатів до Уралу, до Сібіру, од непривітного Петербургу по всій Росії до Кавказу і далі.
Вітатиме ще довгі, довгі літа і після смерти. Хго тільки не знав Марка Лукича! Хто тільки не говорив з повагою про це велике імя! І хто бачив його раз на сцені, той навіки памятатиме його незабутній талан, його чудову гру... А його драматичні твори, його „Олеся", його „Зайди-голова“, „ Глитай “, „По ревизії", „Дві семьї“, „Доки сонце зійде" і инші... Хто, крім Карпенка-Карого, дав щось свіже, орігінальне після цих пьес Марка Лукича? Все пішло по протоптаній ними дорозі і досі так йде.
Марко Лукич перший дійсний ідейний, а головне свідомий і могутній будівничий українського театру, перший творець його і словом, і ділом.
Справедливо, влучно названо його „батьком" українського театру. Не рік, не два, а сорок літ покійний працював і виховував та пестив своє дитя-театр, здвигнув його з сонної скали і дав йому красу і силу.
Історія українського життя одведе йому свою кращу сторінку. Трудно зараз, під тяжким вражінням, дати більш-менш повний огляд діяльности і життя Марка Лукича.
Смерть до нього підкралась якось нежданно для всіх нас. Ще скілька днів тому його гастролі в Одесі в труппі Колесниченка проходили з таким тріумфом, з таким успіхом, ще не далі як тижнів два тому, Марко Лукич казав, що він твердо вірить в кращу долю українського театру, що ще лежить перед ним нова широка дорога, що його світла будучність настане незабаром, що не треба звертать уваги на всякі песімістичні розмови про занепад українського театру, що життя таки візьме своє, а поки що „треба нести хрест, який нам послано"... Сказав сердешний і сам поніс хрест на грудях у далеку, безмежну даль... Незамінима втрата! А. Вечерницький.