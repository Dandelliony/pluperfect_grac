Маневри почалися.
Стаття члена Реввійськради УВО т. Затонського. 
Війни немає. Можливо, і навіть напевне, вже йдуть серед населення провокаційні чутки, ніби-то вже скоро почнуться бої. Усе це брехня. 
Але, розуміється, маневри для армії не проста проходка, а підготовка до майбутньої війни. Це перевірка нашої боєздатности.
Ми оточені ворогами й коли хочемо мати можливість спокійно працювати, повинні мати зброю в руках та уміти з нею поводитись. 
А поводитись зі зброєю, то не просто вміти з рушниці стріляти (це уміння, звичайно, потрібне, бо без його рушниця для ворога не страшніша патика), але це ще не все.
В теперішній війні, щоби мати перемогу, треба, щоб на тому місці, де хочеш бити ворога, було як найбільше війська, і при тому не перетомленого, а бадьорого, ситого, треба, щоб те військо мало усю амуніцію, досить набоїв і т. и. 
Один чоловік з ціпком в руках скрізь пройде. А от вже полк провести з гарматами, з обозами, то зовсім нелегка річ. Що-ж до армії, то часто-густо на війні невдачі бувають як раз через невдале керовництво Там набоїв не стало, там люди голодні, там зв'язок загубили й не знають, що сусіда робить, а там гадали прийти завчасно, а не зважили, що обози не встигнуть витягнутись. 
А ще було й так, що командір, що звик командувати лише на навчальному плацу, не вміє знайти свого місця в бойовій лінії й не організує, як слід, керування. Його люди поховаються в полі за корчами, за межами, як ті курчата від шуляка, а він ходить над ними, як та квочка. 
Рядовий боєць - червоноармієць не завше навіть знає всі ті труднощі, що стоять перед командуванням, і думає, що командірові легше їхати на коні чи на машині, а-ніж йому пішака, перти. 
Всправді-ж на війні найтяжче як раз командірові, бо він за все відповідає. Й коли в його голова заклопотана й яка помилка вийде, то від тої помилки ціла військова частина загинути може й ціла армія бій програє. 
Але й рядовому бойцеві є досить роботи. 
Він повинен добре маскуватись; допре вдягнутись у поход, бо в бою часами й по 50 — 60 верстов у день проходити прийдеться. Отже й треба ще за мирного часу перевірити свою організацію й те, як армія підготовлена до бою. От для того й влаштовують маневри, де військо робить поход, ніби-то на справжній війні. Правда, ворога перед фронтом нема, не рвуться снаряди, не свистять кулі. Немає побитих та ранених. Але, повторюю, маневри — не іграшка й кожен червоноармієць — від командіра до рядового повинен уважно ставитись до своїх завдань. Лише таким чином можна виявити свої досягнення й свої хиби. Коли насуне ворог, пізно буде вчитись. Тоді за науку битимуть. 
А ми хочемо самі ворога бити й певні, що Червона армія зуміє використати й ці маневри, щоб навчитись бити ворогів Радянського Союзу. 
Одночасно Червона армія повинна показати себе, як слід, місцевому населенню, яке так багато натерпілося за часи війни від усіх армій, що тут товклися від 1918 до 1920 року. Треба провести маневри так, щоби кожен селянин та робітник Волинщини в-вічі побачив й відчув, що Червона армія його робітниче-селянська армія, що вона справді захищає його від ворожого наїзду й досить міцна, щоб дати одсіч ворогам. 
В. Затонський. 
