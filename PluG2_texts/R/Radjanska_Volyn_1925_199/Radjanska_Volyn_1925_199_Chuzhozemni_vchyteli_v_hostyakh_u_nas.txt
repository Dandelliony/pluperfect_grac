Чужоземні вчителі в гостях у нас. 
„Ми свідки ваших успіхів". 
Позавчора, вдень, через Катеринослав проїхала кримська група делегатів закордонного вчительства. На пероні гостей зустрічали численні представники  профспілок, учителів, слухачів вузів, піонерських організацій. На вокзалі влаштовано мітинг за участю делегатів. Представник губпрофради висловлює глибоке задоволення трудящих Катеринославу, з приводу завітання закордонних гостей. 
Після кількох привітань виступив голова делегації Вандерхевен, який сказав: „Я був у Росії — 1923 року — й тому успіхи ваші мені зараз особливо помітні. Я бачу тепер відновлені міста, бурхливе життя, енергійну продукційну працю, велике економічне піднесення, поліпшення становища трудящих. Я переконався в ганебності та брехливості повідомлень, що їх ширить буржуазна преса про СРСР. Тепер у Бельгії перебуває радянська делегація, що обговорює на вчительському міжнародньому з'їзді питання про єдиний міжнародній фронт учителів. Ми зробимо все можливе, щоби дійти до цієї єдности».
