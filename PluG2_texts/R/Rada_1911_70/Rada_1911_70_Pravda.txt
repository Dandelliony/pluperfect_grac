Правда.
(Оповідання).

Марина поцілувала Микиті, як батькові, руку, поважно перехрестилася до ікон, стала одягатися.
— Хай Бог помагає!— мовив Микита.—Сам не можу йти, бо нога як колода, а ти йди сміливо до зборні і перекажи людям про нашу пораду. Соромитися та боятися людей нема чого: хочемо, щоб все було по правді, без всяких хитрощів та лукавства—через те й поради у мира питаємо. Скажи, що я дозволяю. П'ятнадцять років прожила, не благословив Бог дітками, тим паче не буде їх далі. Помру, то виженуть тебе мої брати з хати і будеш ти по наймах поневірятися, будеш мене проклинати і буде може і мені гріх, що я тобі, бідній сироті, світ зав'язав. Не слід було мені тебе брати. Прослужив в москалях 17 літ, перевів на тій службі і літа молоді і здоровля, —не треба було мені зовсім женитися. Та встряли люди, умовили і мене і тебе, звели, посватали—взяли гріх па душу. Ну, та про те нема чого згадувати: минуле минулося—не повернеш, а про те, як нам далі жити, треба поклопотатися. Афанасій, бачу, тобі до мислі, тай він наче до тебе... А він теж одинокий, бездітний вдовець,— той паруйтеся собі вдвох, немов би мене на світі нема, або немов би я тобі батьком довожусь.
Пошле Господь тобі діток—я їх за своїх рідних дітей приймаю—хай воня будуть моїми спадкоємцями; а за тими дітками і ти віку в моїй хаті без клопоту проживеш. Отак все людям і перекажи.
Як би у нас достатки кращі, то вдалися б ми куди слід за розводом, і повінчали-б вас, щоб все по закону було, а як нема змоги по-закону зробити, то хай-же все хоч по-правді буде, щоб без сварки та злих думок віку дожити— щоб світле око наше всім і перед собою і перед Богом і перед всім миром було.
Марина вислухала пильно до останнього слова свого чоловіка, ще раз перехрестилася і вийшла.
Поважно, не поспішаючись, обмірковуючи кожне те слово, що мала вона зараз привселюдно казати, складаючи ті слова в думці так, щоб вони гробили більше вражіння на людей, вона подалася до зборні.
А тим часом Микита спробував ще раз коротенько передумати всі думкі свої, перебрати в пам'яти всі почуття та вражіння останнього півріччя, саме з того дня, коли він вперше покликав Опанаса до своєї хати, щоб поправив сінишні двері.
Але складні, свавільні, часом дуже тяжкі, переплутані колись, тапер вони, покірні одній ідеї, становилися чемно вряд і проходили звичайною чергою.
— Ні! мовив хутко сам до себе Микита. З якого боку не глянь, скільки не думай —ні до чого иншого не додумаєшся. Молодиця ще не йме віри собі, лихої думки но має—надіється на себе, але збоку видніше. Бачив я вчора у віконце, як вона з Опанасом біля колодязя пристоювала; давно бачу, що сумує вона; одна одним втіх —шитки—тай ті валяться з рук. Правди нікуди діти: молода та здорова, хоче, як всі люди, жити, а старий дід, як та колода, поперек дороги лежить. То хай же не ламає ніг, не спотикається—хай краще переступає — змотав в останнє всі свої думки на клубок Микита і міцно зашморгнув кінчик, щоб бува не розкотився знову. Тоді він підсунув до себе ближче підрешіток з горохом і почав спокійно вабірати з його груддя та вівсюг.
По стародавнім звичаям хутора жінки не мали права втручатися в розмову чоловіків під час сходу і Марина теж не насмілилася надійти просто до зборні, а стала біля колодязя
і подала знак рукою діду Герасиму.
— Маю, діду, обчеству щось од Микити переказати. Йому підкинулася на нозі бешиха, то він послав мене замісць себе.
— Іди — мовив дід.
Серце молодиці враз хутко-хутко забилося, вся краска одлила од лиця і вона біла, як крейда, надійшла до людей.
Той „мир“ к —обчество, якому мала вона зараз доручити всю свою майбутню долю аж до самого дня смерти, складався всього з 14 чоловіків—господарів хутора.
Всі ті чоловіки доводилися їй або кумами, сватами, або близькими сусідами. З ними вона 15 років поруч робила, в ними вкупі пила, гуляла, сварилася; кожного з тих людей вона знала, як саму себе; знала, що в кого на обід в цей день було, знала, який гріх кому нагадати, яким словом кого дошкулити. Одже тепер вона тремтіла вся перед цими Іванами, Степанами, Максимами, яких вчора може у вічі лаяла, з яких завтра може глузуватиме,—— і великі карі очі її блещали од жаху.
Вона мовчки поважно уклонилася і, притиснувши праву руку до серця, що нестямно билося, стало як вкопано, сподіваючись дозволу на слова од чоловіків. Справа, з якою прийшла Марина, не була нікому відома, але люди з першого ж погляду на неї зрозуміли, що прийшла вона не з порожніми словами, що звертається вона до них, як до якоїсь то великої, розумної сили, що уклоняється до них, як до суддів —і враз вщухли всі приватні балачки — громада, як заступник чистої, великої правди, виготовилась по правді судить.
— Кажи, з чим прийшла — обізвався першим Павло Ворона, —той самий Ворона, що недавно у Марини дві качки украв,— і молодиця зраділа тому слову, не мов-то рідний батько з того світу обізвався до неї.
— Без ніякого лукавства, без ніякої неправди —як на духу казатиму вам, люде прості: не мені, вірте Богові, і на зерничко не втаю, не збрешу нічого; а коли мені не ймете віри, то хай яка спасенна душа запряже коня та поїде за старим моїм—хай він сам перед всим миром скаже, що то його воля, почала схвильовано, занепокоєно озираючись, звертаючись до всіх чоловіків по черзі Марина.
— Повірим і тобі; кажи сміливо— відмовив дід Герасим. 
Марина, враз заспокоєна, глибоко зіхтнула, перевела дух.
— Як вам самим звісно, людочки, не благословив нас Господь діточками — повела | свою річ далі рівним, тонким та чистим голосом вона —ні втіхи, ні помочі, а ні надії ми з старим не мали ніколи тай не маємо. Живемо п'ятнадцять годків вдвох, одно одного шануємо, одно одного доглядаємо, не лаємося, не споримося, а проте все тужимо та сумуємо, бо нема на кого нам робити, нема про кого дбати та нема з ким віку доживати. Помру я раніш — нікому буде старому вода напитись подати, помре він раніш —не буде мені кутка, де прихилитись...
—А не буде, бо брати Микитиаи тебе не помилують — найпаче середущий брат. У самого немає хати, а сем'я велика, то враз, як помре Микита, напосяде тебе—підтримав слово молодиці Данило.
— Ого-ж, людочки, як сами бачите: старого мого, як удовіє, холод та голод чекає, а мене його родина вже й тепер проклинає... Звелів мені старий мій піти до зборні та у мира поради питати. „Іди, каже, жінко, прохай людей, щоб подумали та порадилися, та перекажи людям, що воля моя, —щоб ти мені наслідника хоч од невінчаного чоловіка привела. А я тую дитинку і в хрест введу і на своє ймення запишу і, як продлить Бог віку, то й до ума доведу". Як скажете, як звелите та порадите, люде добрі—так і буде. 
— Яка ж тут порада? — засміявся білявий ще безусий господарь Савка. Коли сам чоловік велить своїй жінці коханця шукати...
— Не хапайсь зуби продавати: це тобі не ярмарок — осік його Данило. Чи велить Микита, чи не велить жінці коханця шукати— те нам без діла, а наше діло тільки порадитись, як нам постудитися, що він хоче не свою дитину як свого наслідаика оочеству припоручати.
— То й хай препоруча; хоч і десять таких наслідників. Не управиться з ними Марина сама — понаймаємо обчеських гусей та свиней пасти, — хотів повернути знов на жарт розмову Савка.
Марина спалахнула.
— Цить! — увірвав його Іван,— довгий, сухий, рудий дядько.
Він не міг балакати сидючи і тепер теж звівся, виправився на весь великий зріст свій. 
Всі мусіли задирати голови, щоб гаразд розібрати його слова.
— Яке нам діло? Аби клопіт зайвий. Чужа хата покришка. Хай ще дитина світ побачить... одрубав, одсік він глухим, хриплим голосом і сів на прожне місце.
— Правда, — підтримав його Данило.
— Правда: „чужа хата — покришка", — додав Ворона.
Ніхто но сперечався.
Марина зрозуміла, що перша частина її великої справа, перше питання: „чи не повстане проти неї цілий світ, коли вона матиме од невінчаного чоловіка дитину? розвязана миром так, як сподівавсь'Микита.
—А чи буде тая дитина наслідняком по Микиті, — запитав Нечипір. — То метрика покаже, — відмовив Спиридон, — старий, але ще бадьорий, крем'язний дід. Іди до дому, молодице, і перекажи Микиті, Хай живе, як хоче. Він сам собі хазяїн, сам собі голова, а хата та ґрунт і все добро його спадеться тій дитині, що матиме ймення його.
Як на крилах летіла молодиця до дому.
Тільки тепер, вперше сміливо зазирнувши в серце своє, вона побачила, як щиро справді кохає вона Афанасія, як дуже хотіла б вона стати довічною дружиною його і тільки тепер, вперш зважившись росправити всі думки свої, вона зрозуміла, яке то сумне, безпросвітне та холодне було досі життя її...
І того ж дні сталося велике диво: троє досі самотних, нещасних людей розсікли враз, як мечем, одним-единим словом правди ланцюги своєї недолі, сміливо повернулися до щастя і несподівано побачили, що воно має ще на пайку кожного з них уділити не мало з своїх скарбниць.
Постудившись правами чоловіка, Микита виставив натомісць права людини на пошану, догляд та спокій, і всі ті права охоче та радо признали Марина та Опанас.
Позбувшись страшного, пекучого жаху стати жертвою потайної зради своєї молодої жінки, спричинитися до великого гріха, пошитися на старість перед цілим обчеством в дурні, Микита враз знайшов велике, повне щастя в тому спокію, в тому самопочутті, що дала йому чиста совість, в тих радощах, що давало йому щастя спарованих їм людей...
Через рік Марина привела дитину — дочку Олену.
Микита продав кабана, всі гроші витратив на хрестини. Ввесь хутір бучно, як на весіллі, гуляв два дні, і ніхто з людей не згадав навіть, що немовлятко—Опанасова дочка. Пройшло ще два роки — Марині дав Бог сина Якова.
Так само гуляли ділим хутором люде на хрестинах і так само куми з спокійною совістю сказали батюшці, що Яків—Микитин син.
І росте тих двоє діток серед теплої ласки трьох щасливих кожен по-своему, задовольнених, заспокоєних хоч і напосілих невстанною працею людей. Ростуть ті дітки під пильним доглядом старого Микити. Сами ростуть, набіраються краси та сили, роскидають навколо себе несвідомо, як сонечко промінь, веселощі, додають батькам своїм сили, охоти до сутяжної праці, гріють старече серце Микитине надіями ще пожити на світі, діждати ще ягідок...
І діждав дід великого, великого свята—віддав Олеаку заміж.
Діждав і другого свята—оженив Якова.
Діждав і третього:
Хуторяне купили всім обчеством клаптик добрячого, низового сінокосу та ще й без копійки грошей, бо враз найняли його під баштан на п'ять років і сама земля мала себе виплатити.
— Отак то, синку! Отак то, дуй. Що то мир! що то громада! Щоб отаке добро прирозуміти! Щоб отаке велике діло зробити! Без копійки грошей всіх людей землею наділити! Півдесягинки сінокосу на твою долю, синку, впадеться. Матимеш тепер де коровку попасти, матимеш тепер і молочко про діток своїх. Що то мир! Що то громада! — радіє, сміється дід, але чує по собі, що вже не діждати ні корівки, ні молока і чекає він тільки весни, щоб піти та хоч раз разечком по своєму власному сінокосу походити.
І діждав дід весни. Прийшла весна, ростопило сніги, прогнала широкою річкою воду з сінокосу. Микита взяв ціпок, подавсь через греблю —на низ. 
Прийшов на сінокос, аж там вже дід Спвридон стоїть на горбочку. Чепурненько поясом підперезаний, в смушевій шапці, стоїть, на ціпок сперся глибоко та тяжко замислився.
— Здоров був! Оце і я прийшов подивитися. Ще не знаю, де мені моїх пів десятинки упадеться—поздоровкався Микита до діда.
Спаридон доторкнувся злегенька до шапки рукою на знак привітання, але ве відповів нічого.
— Давно не був на хуторі, не хожу до зборні. Ти буваєш частіш поміж людей, то може чув, де саме моїх пів десятинки упадеться?
Запитавсь його Микита, з безмежною ласкою озираючи з горбка невеличку круглу, вже зелену картку сінокосу.
— Ніде мабуть не впадеться—кинув не повернувшись Спаридон.
— Хіба розійшлося?— вжахнувся Микита.
— Діло не розійшлося. Завтра панові завдаток везти.
— Ну, так чого ж кажеш, не найдеться?
—А так мабуть що тебе в купчій не зазначать — відмовив так само не дивлячись на Микиту, Спиридон. Та я, бувши тобою, і сам би відсахнувся од того сінокосу. Не сьогодня, завтра помреш. Охота за-ради братух клопотатися.
— Хіба ж я за-ради братів клопочуся — здивувався Микита. На що ме ні брати здалися, як я сина маю.
— Сина маєш? — перепитав його з протягом Спиридон і, перестановивши ціпок на друге місця, знову сперся на його і замовк.
—Авже ж, сина маю. Забувсь хіба яро Якова? —ухмильнувся Микита.
Спиридон тільки оправив шапку на голові...
— Хай собі брати живуть, як хотять, хай їм Бог помога, а в мене свій клопіт —про свого сина клопочуся.
Спиридон колупнув кільки разів землю цілком, помовчав трохи, а потім, повернувшись всім станом до Микити, мовив рішуче:
— Мусиш відступитися від цього сінокоуу, бо буде тобі лихо.
— Яке лихо?
—А таке лихо, що Яків не твій наслідник.
— Як то не мій наслідник?—аж затремтів весь Микита.
— Давно діялося, а стара голова як решето — забувсь, що Яків Опанасів син.—Кинув зневажливо Спиридон.
— Ну?— -все не міг ще зібрати думок до купи Микита.
— Ну, й виходить, що він не твій наслідник — мовив спокійно Спиридон.
—А метрики!
— Що твої метрики?— Мало чого не можно надряпати на папері.
—А на сході? Всім миром? Цілим обчеством? І Марині, і мені самому— казали люди забелькотів без краю переляканий дід.
— Що ж там такого на сході було? Що ж там такого люди казали? Я сам був на сході тоді і чув. На сході тільки про хату та грунт згадували, а тепер, бач, сінокіс...
— Однаково і сінокіс.
— Однаково та не однаково одрізав Спиридон і вгородив з пересердя ціпок на добру четверть в мокру землю.
— Як же не однаково?
—А так не однаково, що на грунт твій та хату нема на нашому хуторі охотників, а з цім сінокосом Яків всім як кістка поперек горла став. Купили ми цей клаптик сінокосу на своє обчество тільки. Оданас же не нашого обчества, а тепер же доводиться од своїх дітей землі уривати та його сина наділяти.
—А бодай би вас на четверо наділило—скапів, затремтів весь Микита.
— Чого кричиш?
— Кричу, бо не по-правді; не по правді хочете робити.
—А ти присягни, що Яків—твій син, то й буде все по-правді — кинув Спиридон.
— Щоб я присягнув? За кого ти мене маєш? Чі я тобі циган? Обчеетво, мир присягне, що Якова насліцником моїм признали всі. — То це ми побачимо—увірвав річ Микитику Спиридон. — Обчеетво обібрало мені за уповномоченого: оце нарошно йду до повіреного з приводу Якова твого ............
Микита ледве доплентав до-дому. Ноги, немов сплутані, не слухалися його волі; очі при сяйві весняного сонця не бачили, як у пітьмі; ціпок раз у раз виприсав з рук, падав... Його серед білого дні напосіли, пограбували, обібрали до самої сорочки і це зробив „мир!“.
— Марино! Марино! погукав він на жінку ледве переводячи дух —чи думала ти, чи гадала ти такого лиха діждати? — запитався він її, коли вона прибігла з огороду, де садила буряк —з Афанасіем. — Велять мені присягти, що Яків—мій син, не то нахваляються не допустити до спадщини після мене. — Кажуть, що він не наслідник мій.
Марина упала на призьбу, заголосила. Почув Яків — прибіг, за нам прибігла невістка, покликали О Панаса з городу.
Увійшли всі в хату, сіли; ні в кого ні слова поради, ні думки ясної. Як приголомшені, засліплені громом та блискавкою в горобину ніч птахи, сиділо п'ятеро людей мовчки в хаті... і своїм власним словом правди, як обвалом глини придавлені, чекали, поки „мир“ к з тієї правди сільце на них сплете.
Що то скаже повірений? — думало тужило цих п'ятеро людей.
—І де тая велика правда „мара?“ чи в тому, що мир двадцять ровів покривав неправду, чи в тому, що хоче тепер роскрити її?— питав, допитував себе Микита і чув, як смерть все дужче, все міцніше стискувала своєю крижаною рукою серце його. 
Л. Яновська. 1911 г. 4-го февр.