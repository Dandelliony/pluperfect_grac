Австрія і румунсько-болгарський конфлікт.

Конфлікти на Балканах наростають скоріше, ніж їх розвязують дипломати великих держав. Мирна конференція в Лондоні, як відомо, не принесла Європі жаданих результатів, але представники воюючих сторін лишаються ще в Лондоні, чекаючи наслідків ноти держав, переданої Туреччині; згода великих держав в справі спільної ноти не обіцяє нічого доброго Туреччині, і коли вона не згодиться віддати союзникам Адріанополя і Егейських островів, то треба сподіватися демонстрації флоту великих держав перед Костянтинополем, і навіть і більш рішучих заходів для вдержання миру на Балканах. Великі держави так-же рішучо віддають тепер турецькі землі союзникам, як обстоювали перед декількома місяцями балканське status quo. Але Туреччина в роспачливій упертости не зважає вже і на погрози своїх бувших патронів, і все ще на щось сподівається, між иншим, і на конфлікт поміж Румунією і Болгарією. Поминаючи газетні чутки про румунсько-турецьке порозуміння, яко дуже непевні, треба все-ж признати, що румунсько-болгарський конфлікт сильно перешкоджає заключенню мира поміж Туреччиною і союзниками, і праця європейських дипломатів в Лондоні дуже затруднена цим новим балканським конфліктом. Правда, що безпосередня небезпека озброєного захоплення Добруджи румунами вже минула і навіть самий план такого нападу сильно пошкодив Румунії в очах великих держав, але все-ж таки румунсько-болгарський конфлікт лишається нерозвязаним і непокоїть Європу, а Данів і Іонеску безуспішно сперечаються в Лондоні при енергійній допомозі дипломатів великих держав. Самий конфлікт не був би таким небезпечним, коли б він мав місце не на Балканах, де переплітаються ріжнородні, дуже часто протилежні інтереси великих держав. Вже і тепер звістка про виступ російського консула в Букаресті в обороні болгарських інтересів, дуже немило вразила віденські політичні круги і побільшила їх симпатії до Румунії. Становище австрійської дипломатії в румунсько-болгарськім конфлікті досить трудне: з одного боку Австро-Угорщина мусить підтримати прихильну до неї Румунію, а з другого боку всі зусилля австро-угорських дипломатів направлені тепер не те, щоб поліпшити відносини монархії до балканського союзу. Таке подвійне становище Австро-Угорщини в новім балканськім конфлікті помітно і в віденській пресі. Серйозні австрійські часописи досить скептично ставляться до історичних прав Румунії на Добруджу, не менш скептично дивляться вони і на право румунів на тих куцовалахів, котрих Болгарія дістане в Македонії, тим більш що Болгарія дістане не більш третини, приближно 100.000 куцовалахів, до тогож ідентичність їх з румунами досить проблематична. Але австрійська преса багато говорить про обовязки придунайської монархії до Румунії, яка є майже спільницею Австро-Угорщині, і признає, що цілковита зміна відносин сил на Балканах примушує і Румунію подбати про скріплення власних сил; згадує віденська преса і про те, що Австро-Угорщина дістала від Росії згоду на окупацію Босні і Герцоговіни за приязний нейтралітет після останньої російсько-турецької війни, чому ж і Румунія не має дістати шматка Добруджи за добре поведення в часі балканської війни. Зрештою настрій австрійських політичних кругів досить спокійний і при обговоренню румунсько-болгарського конфлікту поки що не обговорюються навіть серйозно питання про можливість відступлення Румунії Силістрії. Рішучих кроків в справі компенсації на користь Румунів від Австро-Угорщини тепер сподіватись досить трудно, та вони тепер і не дуже потрібні Румунії: румунсько-болгарський конфлікт певно буде розвязаний конференцією великих держав, на якій Румунію підтримає певно не тільки Австро-Угорщина, а і цілий тридержавний союз. І коли трудно припустити, щоб Румунія дістала Силістрію, то ще трудніше припустити, що вона не дістане нічого. Можна думати, що Болгарія задля святого спокою віддасть невеличкий шматок Добруджи Румунії. А близші кроки Австро- Угорщини в румунсько-болгарськім конфлікті в значній мірі будуть залежати від поведення ж инших великих держав. Розвязання ж румунсько-болгарського спору і цілого балканського питаня є таким трудним для Європи через те, що європейська дипломатія не має певних основ, на грунті яких вона могла-б розплутати Гордіїв вузел балканського питання; а такою основою може бути тільки національний принціп, на який європейські дипломати на жаль звертають замало уваги.
