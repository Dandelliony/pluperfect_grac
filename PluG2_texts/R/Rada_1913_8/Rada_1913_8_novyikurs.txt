Новий курс д-ра Крамаржа.
Як відомо, під час останньої авдієнції депутатам рейхстагу імператор австрійський, звертаючись до д-ра Крамаржа, висловив надію, що Крамарж облишить „неославянську дурницю". „Дурниці” Крамарж не залишив, але в його останніх виступах бренять вже нові ноти. Він ще говорить про неославизм, але славизм його схиляється в бік австрійських німців. „Ми зовсім не претендуємо на те, — запевняє він тепер, —щоб Австрія зробилась славянською державою; ми бажаємо тільки, щоб з славянами були справедливими. Перемоги славян на Балканах мусять викликати поворот в австро-угорській політиці, і так, щоб славяне, нарешті, здобули повну національну волю. Мусить бути, нарешті, вирішено питання: з славянами чи проти славян буде вести своє діло уряд". Так казав д-р Крамарж в одному з своїх публичних виступів в Празі. Пояснення ж до цих його слів можна знайти в його ж статті в його газеті “Narodni Listy”. Д-р Крамарж дуже негативно ставиться до того становища, в якому опинились чехи в віденському парламенті. Парламентські стосунки, як відомо, склались так, що уряд знаходить собі в парламенті більшість без чехів. До парламентської більшости належать німці, поляки, словинці і, певно, коли буде задоволено вимоги українців, то й вони пристануть. Крамарж доводить всю незручність, такої більшости для німців, що живуть в Чехії, і радить їм взамін цього грунтуватись на чехах. „Безумовно,- — пише він,— що інтереси більшости без чехів полягають на коронних землях (Галичина і альпійські области), економична одсталість яких буде великою перешкодою для німецьких економичних заходів, і самим німцям прийдеться дорого заплатити за свою радість бачити чехів в опозиції". „Поки не настане німецько-чешської згоди, — каже далі Крамарж, — доти не може бути й мови про нормальний розвиток Австрії. Але щоб це йшло в духові поступу і сучасних вимог культурного, економичного і соціального життя, потрібна спільна праця двох найбільше поступових народів австрійських: німців і чехів". Під час свого перебування в „неославянські дні“ в Петербурзі п. Крамарж любив казати, що він не завше їздить на одному коні. Очевидно, тепер настала черга чешсько-німецького коня, бо п. Крамарж заїздив вже улюбленого „неославянського" коня.

