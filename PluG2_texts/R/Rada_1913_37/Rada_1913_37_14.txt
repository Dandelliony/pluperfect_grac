З парламентського життя Японії.
Нове японське міністерство, як вже відомо, сформовано адміралом Ямамото. Кандидатуру адмірала, після відставки князя Кацури, виставила воєнна партія „Генро’’. Опозиція спершу поставилась до цього негативно. Тоді партія „Генро’’ виявила згоду піти на дальші уступки і обіцяла опозиції причислити Ямамото до лібералів, викресливши його зі списків флоту і приписавши до партії „Сейюкаї“. Після цього опозиція згодилась на дальші переговори і вимагала, щоб новий кабінет був партійно ліберальний. Але і це домагання не було задоволене і ліберали згодились на формування кабінету коаліційного. До кабінету Ямамото входять три члени партії в ‘’Сейюкаї“, яким доручено міністерські портфелі фінансів, хліборобства і освіти. Міністри внутрішніх справ, юстиції і доріг не належать до ліберальної партії, але обіцяли записатись до неї. Останні три міністри — воєнний, морський і закордонних справ — належать до кабінету, як безпартійні. Таким чином більшість в новому кабінеті складається з лібералів. Телеграми з Токіо не дають відомостей про умови, на яких складено угоду між конституційною опозицією і воєнною партією. Відомо тільки, що „Генро’’ дуже енергійно домагалась того, щоб портфелі міністрів воєнного, морського і закордонних справ були в руках їхніх прихильників і, як бачимо, досягла свого. Цей факт набирає особливого значення у звязку з політикою Японії на Далекому Сході. Японське громадянство незадоволене компромісом ліберальної партії з „Генро’’.

