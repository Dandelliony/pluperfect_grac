За кордоном
Чутки про роспуск германського рейхстага.
Германська соціалистична і права преса говорить про можливість роспуску рейхстага. Становище імперського канцлера дуже непевне. У нього було вже два конфлікти з центром: перший виник при розгляді закону про ієзуїтів, другий —при розгляді політики уряду до поляків. Крім серйозних виступів центра, що кінчаються висловом недовіри до уряду, центр дошкуляє урядові ще й дрібними причіпками, як, наприклад, виступами проти збільшення жалування морським офіцерам (через це морський міністр Тірпіц погрожував навіть виходом у відставку). Наслідком цього було те, що нещодавно канцлер неофіційно звернувся до представників центра з запитанням; чи й справді центр домагається роспуску рейхстагу . Як у нас вже писалось, перед Великоднем в рейхстаг буде внесено військовий законопроект. Проти нього голосуватимуть соц. - демократи. Центр же, хоч і не зважиться голосувати проти законопроекту, то все ж таки виступить проти уряду при обговоренні питання про засоби покриття видатків на проведення  законопроекту в життя. Консервативна преса вважає теперішній момент за найзручніший для роспуску рейхстага: 100-ліття визвольної війни викликало в людства патріотичні почуття і це, можна думати, причиниться до того, що новий парламент буде складений з представників, які підуть спільно з урядом. Все це, вкупі взяте, примушує берлінські газети обговорювати питання про майбутні вибори.
