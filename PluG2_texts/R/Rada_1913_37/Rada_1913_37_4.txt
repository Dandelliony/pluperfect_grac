Бібліографія.
Микола Вороний. Театр і Драма. Збірка критичних статей з обсягу театрального мистецтва і драматичної літератури. В-во ‘’Волосожар’’ . Київ. 1913. Стор 167. Ціна 50 коп. 
„Останнім часом нерідко доводиться чути, що писати про український театр стало майже неможливим. Легше, мовляв, перейти по натягненій линві через Ніагарський водоспад, ніж написати правдиву кри тичну статтю, не зачепившись за артистичне самолюбство, не наразившись на непорозуміння, а часом і гострий конфлікт, з якимось театральним керманичем". Завдання, справді, тяжке, і не знаю, чи викликав автор своєю книжкою яке непорозуміння, чи ні, але із завданням — написати добру й правдиву працю про театр — справився він добре, внісши тим самим неабияку вкладку в нашу убогу літературу про театр. Власне, ідея праці д. Вороного саме в правді про театр і театр український, „як прояв нашої національної культури в порівнянні до проявів загальнолюдської культури, наскільки вона одбилась в кращих європейських театрах". Але автор, маючи, очевидно, на увазі неосвідомленність нашого читача з театральним мистецтвом, не обмежується тільки цим, а і подає досить широкі відомості про театральне мистецтво взагалі, про його теорію, філософію й історію, оскільки це потрібно для глибшого розуміння трактованого предмета. Зазначивши у вступній статті загальні принципи театрального мистецтва та соціальність його природи, автор далі докладно обмірковує один за одним головні чинники його: творчість актора, режисера, драматурга й ролі публіки, все це послідовно, грунтовно і з повним знанням того, про що пишеться. Обертаючись до українського театру й спокійно аналізуючи його сучасний стан автор „Театра і Драми" приходить до невтішних висновків. Український актор не має широкої батальної освіти, не має школи також, яка дала б йому удосконалені технічні засоби гри; тому навіть такі неохідні для виконання ролі атрибути, як дикція, грим, рухи, жести, не відповідають у наших акторів вимогам сучасної сценичної техніки; про глибоке ж розуміння ролі, одухотворення типу й характеру уявою, про індівідуалізацію образа не може бути й мови. І через те, перші кроки наших артистів на шляху до завоювання європейського репертуару дуже непевні. Актора, як творця самостійних художніх вартостей, „нашому театрові ще бракує’’. Те саме можна сказати й про теперішніх режисерів, які досі притримуються старої системи режисури. Широкий, докладний розділ про драму взагалі закінчується оглядом історії нової української драми, що, почавши з 80-х років при вельми тяжких обставинах для свого розвитку, все ж таки мала свій блискучий період відігравала, та й ще відіграє, значну ролю в українському мистецтві». Але „дійсність невесела’’ все ж таки. „Кращі драматурги —Кропнвницький, Старицький, Карпенко-Карий — повмирали, а молодша генерація письменників театром щось мало цікавиться’’. В українському театрі, як добрих акторів, так і добрих драматургів бракує. Так само бракує йому й „постійної інтелігентної публіки’’ (розділ IV—„Публіка’’). Останні висновки, до яких автор мусив послідовно прийти, досить сумні, як з огляду на європейський театр, так і з огляду на театр український . „Сучасний європейський театр переживає кризу, і криза ця доволі таки важка і затяжка. Творчість актора понизилась і здрібніла, драматургія впала, а сам театр перестав бути храмом чистого мистецтва, яке відбивало в собі національний світогляд, було виявом культа цілого народу, —він звироднів до дрібної інституції, що служить цілям марної втіхи та забави публіки, яка складається з привелійованих, заможних класів’’. Український театр теж переживає певну кризу, але „причини цих сумних явищ лежать не в самім театрі, а за межами нього, — власне в тих ненормальних умовах, серед яких розвивається все наше загалом культурне і громадське життя’’; криза його „не з виснаження, не з виродження нашого театрального мистецтва‘’: воно навпаки ховає в собі ще багато тривких зародів, потрібних для його розвою, і коли наш театр зробиться справою не приватного підприємства, а громадською, то будучину його забезпечено. Свою книжку закінчує д. Вороний характеристикою „драми живих символів’’ і критичним розглядом „Брехні’’ та її постановки на сцені театра М. Садовського. Важко в надто загальних рисах переказати зміст книжки д. Вороного, тому щиро радимо читачеві прочитати її самому: написано її гарною мовою, й читається вона із захопленням. В 167 стор. автор утиснув стільки матеріалу, що його вистачило б на добрий том не такого стислого друку. Коштує книжка дуже дешево. 
Р. К
Д. Дорошенко. З минулого Катеринославщини. Коротка історія краю і його заселення. Видавництво ‘’Просвіта’’. Ст. 66 із 160. Катеринослав, 1913. Ціна 10 коп. Катеринославська „Просвіта’’ роспочала свою видавничу діяльність книжечками на місцеві теми, але такі широкі й цікаві, що ними повинні цікавитися люде і з інших частин України. Першим числом вийшла книжечка д. Яворницького —„Як жило славне низове військо запорожське’’; друге лежить оце перед нами.. Книжечка д. Дорошенка коротенько, в стислій формі, але досить докладно розказує історію Степової України. Починається книжечка описом степу, як його малюють давні видання та спомини старих людей, потім переходить до історії людності: скіфи, грецька колонізація, кочові орди, боротьба з ними давніх славянських народів —все це знайде читач у відповідному масштабі. Ширше й докладніше розказано історію степу у звязку з історією України, з кінця XV в.; особливо захоплює автора історія низового козацтва од початку його до зруйнування Січі Запорожської р. 1775-го. Повно і досить гарно змальовано вагу для України і взагалі культурного світу низового козацтва, „як повсякчасного захисту й оборони од хижої татарщини; боротьба Запоріжжя з турецько-татарським світом робила його захистом європейської освіти і культури од дикої аз ятчини". Останню третину книжечки присвячено історії колонизації на Степовій Україні вже за нових часів, після зруйнування Січі: осаді Херсона, Миколаєва та Катеринослава, просвітнім заходам, розвиткові промисловості тощо. Книжечку написано дуже просто і популярно, гарною мовою. Має вона на увазі мало освіченого читача, але з інтересом може її прочитати й середній інтелігент,— особливо останню частину, шо торкається мало розробленої історії нового часу. До книжечки додано кілька малюнків та портретів (Утікач з турецької неволі, Запорізька Січ. Рада на Запоріжжі, Запорожський зімовник, Запорожський курінь, Собор у Новомосковському, Собор у Катеринославі, портрети Хмельницького та Фалєєва). 

