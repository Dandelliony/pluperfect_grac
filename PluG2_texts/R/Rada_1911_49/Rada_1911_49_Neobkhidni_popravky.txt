Необхідні поправки.


Роспис видатків на почту й телеграф, розглянутий в останнім засіданні Держ. Думи, викликає у народніх представників багато уваг. Як ліві, так і праві депутати висловили багато справедливих нарікань на загальну політику відомства. Наприкінці внесено було багато поправок і бажань, більшість яких Дума ухвалила, не зважаючи навіть на те, що чимало поправок внесено представниками опозіції. Не все, одначе, Дума обміркувала. Багато кутків у діяльности почтово-телеграфного уряду лишилось неосвітленими. Взяти хоча б для прикладу політику відомства в національнім питанні. Здавалося б, що спільного між почтово телеграфним урядом і національним питанням? Одначе, така спільність істнує, й представники недержавних націй часто зазнають дуже великих прикростей од цього. Згадаймо хоча б численні приклади одказу телеграфних контор приймати телеграми українською мовою (Житомір, Кам'янець-Подільський). Згадаймо далі часті випадки, коли на почті не приймають рекомендованих (заказних) листів і посилок, адреси яких написано українською мовою. При цьому з одправителями часто поводяться дуже грубо: глузують з їх мови, рвуть конверти з укр. написами, кидають у лице листи й т. д. Нам відомі такі приклади тільки з українського життя. Але гадаємо, що й представникам инших націй доводиться зазнавати таких прикростей’ Отже депутати цих націй повинні були тепер піднести свій голос в оборону вільної кореспонденції всіма істнуючими мовами, незалежно від того, чи данна мова подобається чиновникам, чи ні. Не досить схарактеризовано було в Думі й становище дрібних почтово-телеграфних чиновників. Гірка доля цих трудовників варта того, щоб їй присвятити яко-мога більше уваги. Заробляючи казні що-року до 50 мил. карб., ці бідолахи мають мізерне жалування, якого ледве вистачає для задоволення половини їх елементарних потреб. Ми добре розуміємо, що практичні наслідки думських дебатів не варті й шеляга Сказав же докладчик бюджетної комісії, що уряд не зважає на бажання Думи, тому комісія й ухилилась од критики загальної діяльности уряду. Після такого признання самої Думи нам нічого більше не зостається робити, як залишити всякі надії на реальні наслідки від думської праці. Але часом досить буває щиро сказаного слова, щоб підбадьорити людність. У даннім разі досить було висловити бажання чи ухвалити поправки, щоб почта не втручалась у національну політику й щоб уряд поліпшив становище дрібних почтово-телеграфних служащих. Дума цим виконала б свій моральний обов'язок, а заінтересовані сторони хоч потішилися б думкою, що хтось про них дбає.