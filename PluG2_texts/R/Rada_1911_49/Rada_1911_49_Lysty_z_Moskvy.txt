Листи з Москви.
III. Слава Шевченкові.
Ось минув щасливо й другий етап Шевчкенкових свят у Москві. Вчора, в самий день 50-літніх роковин смерти славетного співця України, в залі літературно-художнього кружка відбулося два урочистих засідання — денне і вечірнє-юбилейного комітету. Перше роспочав короткою промовою гр. Ф. Г. де-ла-Барт, після чого було читано силу всяких привітань; друге ж — складалося з докладів, що виясняли значіння Шевченка, як поета й художника пензля та різбаря. Одночасно з цим листом почта принесе вам московські газети, в яких буде описано всі подробиці вчорашнього святкування і тому на фактичній його стороні як зупинятися не буду. Зазначу тільки, що святкування пройшли в атмосфері безперечного підйому і визначалися, як справедливо писали „Рус. Вѣдом.“, великою задушевністю та щирістю. Коли б мене запитали, які були кульмінаційні пункти вчорашнього святкування, я, не вагаючись, сказав би, що на денному засіданні це була промова делегатки київського українського громадянства, письменниці Л. Яновської, а ввечері — доклад академика Ф. Є. Корша. І це тим цікавіше, що між двома зазначеними найвищими точками юбилейного шанування не було, можна сказати, нічого спільного. Їх почасти можна навіть назвати двома протилежностями. Вранці серця авдіторії запалені були гнівом та вражені жалем української душі, в якої одібрано її найзаконніше право в своїй хаті вклонитися пам'яти рідного батька й пом'янути його „не злим тихим словом“. Те, що гнів цей і жаль висловлені були з надзвичайною задушевністю чудовою мовою самого юбиляра, а також і те, що промовляла їх жінка з чулістю, властивою тільки жіночому серцю, —усугубили вражіння, справлене промовою київської делегатки, і заля буквально затряслася од оплесків, що перейшли в довгу овацію. Ввечері з того ж самого місця промовляла до авдіторії людина вкрита сивиною. Цей промовець дідусь говорив прекрасною великоруською мовою з чисто професорським об'єктивізмом і безсторонністю, цілком звертаючись не до серця, а до розуму слухачів. З величезною уважністю й старанністю зазначив він не тільки все гарне в Шевченкові, але й його хиби та помилки — результат його тернистого, многострадального життєвого шляху —і на прикінці своєї довгої трохи не двохгодинної промови привів думку слухача до твердо заснованого тезіса, що Шевченка смішно було б порівнювати з такими поетами, як Кольцов, що являючись дивним виразником душі свого народу, він не був вузько-національним письменником, що з повним правом він мусить бути визнаний геніальним поетом загально-людського значіння. Тільки з такими письменниками, як Пушкін у великоросів і Міцкевич у поляків, можна рівняти великого співця України; і академик Корш закликав тих великоросів, котрі незнайомі з „Кобзарем”, не нехтувати цим надзвичайно цінним пам'ятником геніальної творчости. Я не стану ширше зупинятися на инших промовах та привітаннях, але мені бажалося б зазначити одно дуже приємне з'явище: серед депутацій, що брали участь в шануванню українського письменника, було дві од польських громадських організацій і одна —чешська, при чім авдіторія з особливою чуткістю відгукнулася на ці дорогі для українців привітання. З таким же спочуттям прийняла вона й привітання голови „общества любителей россійской словесности“, А. Є. Грузинського, та представника редакції видавництва „Посредникъ“ І. І. Горбунова-Посадова. Перший з них особливо підкреслив змагання великого українського поета до єднання всіх славян, його широкий демократизм і громадське значіння соціального боку його поезій; а другий — зазначивши, що покійний співець України навчив великоросів розуміти її чудову душу, захоплюватися її дивними піснями і прекрасною мовою, вітав од імени великоросів весь український народ. А. Саліковський. Москва 27 ІІ.