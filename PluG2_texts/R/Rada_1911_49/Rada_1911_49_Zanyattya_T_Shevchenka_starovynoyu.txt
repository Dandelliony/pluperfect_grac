Заняття Т. Шевченка старовиною.

Молода ще, й не зовсім певна, наука археольогії одним з репрезентантів своїх назад тому 50 років мала нашого й світового поета Т. Шевченка. Численні приклади видатних людей показують, що більшість з них виявляли найріжнородніші здібности. Так само й наш ґеній. Недостача повної й сістематичної освіти навряд чи зможе бути тут докором Шевченкові проти занять старовиною, бо відомо, що мало не 25 літнім парубком він мав місце професора живописи в київському університеті й, значить, мусив мати певну освіту. Великих труднощів і горя прийшлося зазнати Шевченкові в пробиванню собі дороги в розвитку своїх знань і талантів! І треба знати, що не малу ролю в освітних стремліннях поета відогравала історична минувшість України, її пам’ятки, згадки про неї. Та минувшість творила над поетом чари, носила його по наддніпрянських степах, показувала йому тіні мучеників-гетьманів, напувала його силою, через яку незримо лився „божествений“ глагол, що розбудив Україну. Змалку ще оповідання діда викликали в Шевченкові симпатії до минулого, до старих свободолюбних часів. Звідти у Шевченка особлива повага до могил, що з вітрами говорять про минуле, до ярів, в яких часом збірались гайдамаки, до історичних шляхів, будов і святинь, до золотих жупанів гетьманських й блискучих булав. Шевченко дає ці мотиви: в своїх картинах, поезіях, в повістях, він навіть поета-кобзаря Перебендю малює сидячим в полі на могилі. На ті могили він сам втікав дитиною з вужденої хати від злої мачухи і сідав там й дививсь на Вкраїну. Пізніше трохи, коли Шевченко ходив до школи й мав охоту вчитися малярству, йому довелося мати діло вже не тільки з могилами й історичними переказами, а з старими „кунштуками“, які він змальовував собі, виховуючись по бур’янах (Кобзарь 1876 р., ст. XVII автобіографія), ще пізніше, коли поетові довелося служити в панських козачках, він милувався лубочними малюнками, серед яких за часів Шевченка були й не такі, які пощастило зібрати професорові Д. Ровинському. Нарешті, коли доля занесла будучого поета в Петербург і він дістав можливість багато читати й знайомитися з старовиною по книжках, то ми справді бачимо його в товаристві таких знавців старого життя, як Бодянський, Максимович, Костомаров, а також і Брюлов. Історична картина Брюлова „Облога Пскова“ рішуче зачарувала Шевченка й сприяла виданню його власних, почасти історичних, почасти побутових картин і пейзажів під титулом „Живописная Украина“ (1844 р.). Шевченкові здавалося, що він, дивлячись на картину Брюлова, бачить живих людей коло Пскова, чує крики й брязкіт мечів. (Кобзарь 1876 р. ІІІ, ст. 40). Під тим впливом Шевченко нагадує собі дідові оповідання про гайдамаків, воскрешає в своїй пам'яти дитячі вражіння від могил, втіляє свої згадки в образи поезії й плястичної штуки. Знання старовини серед сучасників було придбало Шевченкові чималу славу й багато замовлень. Між иншим він ілюстрував популярну в свій час „Исторію Суворова“ Полевого (СП. 1840, 1856) й писав портрети 12 полководців. Підпис під останнім виданням, присвяченим Цареві, говорив, що портрети зроблені „відомим художником Шевченком“ (Кониський. Шевченко — Грушівський І, 145). В „Живописной Украинѣ“ Шевченко був дав „Дари в Чигрині 1649 року“; після він змалював „Смерть Хмельницького“, „Смерть Мазепи“ та инші. Для того шукав він матеріяли в архивах, коморах Академичних, в антікваріїв і т. п. Таким іменно чином, був написаний його портрет „Кочубея“, „Мазепи“ й „Войнаровський“, „Головатий“. Разом з тим Шевченко давав в своїх малюнках (напр., в „Живописной Украинѣ“) історичні місцевости, малюнки рідких річей і т. д., але про це буде мова далі. І треба знати, що були то не прості заходи художника, а наслідки вченої програми, яку Шевченко був собі назначив, бажаючи знайомити в своїх гравюрах широке інтелігентне суспільство й народ з цікавими пам'ятками старої штуки життя. Окрім того, Шевченко лишив нам багато своїх робот, яко „рисовальщик“ при київській „Комиссіи для разбора древнихъ актовъ“. Комісії потрібно було доброго і освіченого маляра, а наймення Шевченка, яко поета й автора „Живописной Украины“ та „Русскихъ полководцевъ“, було тоді відоме. При „Комісії“ Шевченко ще краще знайомиться з старовиною: ходить по бібліотеках та архивах, оглядає старовинні речі: зеркала, меблі, завіси (напр., у п. Вільковської в Мосіївці), посуд, церковні предмети. Серед рисунків Шевченка в чернігівському музеї є такі, як „Чаша... трапезная... в монастыру Троицкому Густынскому (№ 178), „Келыхъ до храму Пресв. Богородицы во весь Мохнатинъ Наданъ“ (№ 179), надписі скопіровані з обох сих предметів,— далі „Камяний хрест св. Бориса“ на Альті, полтавської губ., „Пейзаж з камяними бабами“ і т. под. Шевченко їздив навіть на археологичні розкопування могил. Року 1847, з проф. Іванішовим, що був тоді головним орудником в комісії, Шевченко поїхав в васильківський повіт на археологичні розкопування. Біля Фастова розкопували могилу „Перепетиху“, коло якої було багато инших могил. Шевченко робив малюнки й записував перекази про ті могили. В могилах знайшли якийсь череп і його Шевченко привіз в Київ Костомарову. (Кониський. Шевченко-Грушівський І, 206). 1846 року після розкопок „Комісія“ й ген.-губернатор Бібіков дали наказ Шевченкові: записувати по Україні легенди, пісні, казки і розвідатися про історичні предмети, урочища й могили, змалювати монументальні історичні памятки й будівлі, придбати старовинні акти, поїхати до Почаїва й там змалювати: 1) загальний вигляд лаври, 2) лаврський храм в середині, 3) лаврські околиці. Шевченкові даний був лист до губернаторів й архиреїв і гроші. Поет побував тоді в Почаїві, в Кам'янці, в Вербці коло Ковеля, де могила Курбського, й в Сакуні (могила Клімента) і в Густинському манастирі, що тоді саме нівечив присланий з Москви ієроманах Паїсій й який нагадував Шевченкові суще аббатство Сенклерське: з мурами, ровами, валами й вежами; в Суботові, де змалював дім і церкву Богдана Хмельницького, в чигиринському й Мотронинському манастирях, в Каніві, в Гнилих Будищах, де в о. Сави Нестеровського була старовинна хата з сволоком, давніми кахлями й портретами гетьманів, в Переяславі, в Вюнищах, в знаменитих Андрушах (резіденція українських єпископів), в Батурині, де змалював руїни двірця Мазепи й в инш. місцях і Лубнях, Ніжині, Прилуці й т. д. В Київі після археологичної подорожі по Україні Шевченка вабить праця коло київських краєвидів й історичних малюнків; ті ж малюнки, що були зроблені під час екскурсії археологичної, Судієнко, — тодішній голова „Комісії“ відніс Бібікову, й він звелів де-які з них відлітографувати. То було р. 1848, незадовго перед тим, коли Шевченка потрусили, арештували й записали на „дѣйствительную службу рядовымъ изъ политическихъ преступниковъ“... День 23 червня, коли це сталося, був похороном всього: Шевченкової музи, пензля й його серйозних занять археологією. Мов не злато—серебро Мої літа, моє добро, казав Шевченко, проковтнула салдацька неволя. Але й там, на засланню, крадькома від людей Шевченко шукав розривку в старовинних річах далекого краю. Обмежене й місцеве значіння мали ті предмети, серед котрих змушений був Шевченко провадити своє життя: пісчані бурхани, скелі над річками, мусульманські кладовища, мечети й де-які руїни могли лиш вабити його зір. На картинах Шевченка тої пори його життя, справді, є представлені „туркменські аби“ (гробниці), руїни, „дустанові могили“. На могильних памятниках киргизів Шевченко вмів навіть прочитувати написи й толкувати значіння представлених там рисунків: зброї, струментів й т. п. Про те оповідає нам Агата Ускова. На волі й в неволі Шевченко інтересувався, між иншим, і іконографією — малював копії з ріжних старих майстрів: Мурільо, Рембрандта, в Новопетровському форті ліпив фігуру Івана Предтечі й Христа по старих зразках, які мабуть памятав з старих українських церков, хотів писати запрестольні образи. Охота до старих картин у Шевченка прокинулася з особливою силою по повороті його з заслання. Про ту охоту переказує ученик поета Сужанов, якого Шевченко водив по всіляких колекціонерах, та коморах Академії й Ермітажу. Тоді Шевченко найбільше цінував Голендерського майстра XVII в. Рембрандта, але разом з тим він розумів де-що й на місцевих старинних образах. В Нижньому Новгороді, наприклад, він бачив в церкві св. Юрия якийсь образ, в якому вгадував вплив індійського Ману або Вешада і той приклад є доказом, що Шевченко підходив до старовини не з простими аматорськими цілями, а з історичними завданнями, бо він цей образ клав в звязок з впливами на московську іконографію східної штуки й, значить, її пояснював. По дорозі з заслання Шевченко провідав цілий ряд великих городів, при чім інтересувався їхньою старовиною. В Астрахані він оглядав ріжні будинки, і зубчасті білі мури кремля та стрункий велеліпний собор на 5 бань московського штибу XVII в. В Нижньому Новгороді Шевченко дуже вподобав собі церкву св. Юрия, будовану в XVII в., й окрім неї змалював собі в альбом ще инші старі новгородські церкви. Ці чужі, великоруські пам'ятки Шевченко клав завше в анальоґію з пам'ятками України, за які він марив на чужині, й які йому завше ввижалися. Найбільше вабили уяву поета: могили, золотоверхі старі церкви Київа, та „сивий дід“ Дніпро. В тих формах він уявляв собі свою Україну і других по ним вчив її любити. Катерина Юнґе оповідає, що Шевченко, бажаючи дати їй уявлення про Україну, малював їй могили, хуторі в садах, крутий беріг Дніпра в Київі й київські золотоверхі церкви. Дніпро крутоберегий, могили—гори і степ переносили поета в те далеке гарне минуле, яке навівало на нього картини повні кольорів, блеску, життя,— картини його поезії й живописи. Старий Дніпро несе в море народні сльози, реве, стогне; там історичні пороги й Хортиця, могили, церковця на крутому березі, там скуплений ряд старих спогадів. Серед історичних мотивів поезії здибається у Шевченка козацька зброя, усяка одежа, звичаї, воскресає вся обстанова давнього життя. В картинах на історичні теми Шевченко старався передавати ту всю обстанову: одежу, палати, будинки, а історичним особам знов давав таки свою особливу інтерпретацію. Він гетьмана садовить на коні мов короля; навкруги дає величезні юрми козаків, народу; здається земля дріжить від помірного ходу коней, від кличів народу. Або як захоплює дух велична у нього й буйна стихія моря з козаками на байдаках. Жаль бере що минулося! Тим то й цікавий цей бік таланту Шевченка, що все в нім скуплене, що в нім немає дізгармоній й чудних анахронізмів, а все жваве й грунтовне. Чому, наприклад, не мають історичної ціни й такі жанрові картини Шевченка, як в „Минулі часи“, або „Товариші“? Перша — правдива ілюстрація російського життя, що зазнало всього — навіть кари шпіцрутенами в так званій, „зеленой улицѣ“, або в „строю“ (ця одна з кращих картин Шевченка, писаних в салдацькій неволі, видана в журналі: „Искусство и художественная промышленность“ С.-ІІ, 1901 р. кн. ІІІ в додатках до статті Кузьмина „Про картини Шевченка“), а друга теж знайомить з тим, яке горе було колись тим некрутам, що лишили нам свої сумні пісні. „Товариші“ салдати сидять сковані так, що рука їдного прикута до ноги другого; ланцюг здоровий й тяжкий. Характерно змальовані тут й всі подробиці тюремної обстанови. Ці жанрові теми доповнюються у Шевченка згаданими вже численними дійсно „історичними“ рисунками та рисунками давніх будов, портретів і ріжних пам'яток. На тому перечислення заслуг Шевченка для історії кінчиться. Все значіння його не в тім, що він дав якісь важні винаходи, або сістематичні досліди. Ні, Шевченко, що вік свій звікував в неволі під забороною малювати й писати, нічого того й не міг зробити. Ті-ж дрібнички, що пощастило йому записати й заховати для пам'яти в потомні часи, є доказом сили таланту Шевченка й його безперестанної питливости, яка при певних умовах могла повести його на високі вершини. Кость Широцький.