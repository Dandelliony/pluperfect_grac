Маленький фельєтон. До побачення!

Весела співоча зграя улетіла... Там, де ще вчора бреніла пісня, лунав сміх, гучний гомін і жарти, де ілюзія спліталась з дійсністю в прекрасних креаціях артизму, де був щасливий, „танцюристий рай“, —там сьогодня непривітна пустка, холодна темрява... Храм Мельпомена спустошився і сама богиня гордо відлинула геть в свої надхмарні високості. Гучно розлягається луна від кроків в порожніх корідорах. В напіводчинені двері видко в присмерку крісла партеру, а далі — розкриває свою пащу таємнича безодня сцени... І дивно якось і ніби моторошно стає на душі... І здається, що там, в тій фантастичній безодні рухаються, пливуть знайомі чудові образи, виринають характерні постаті, заломлюють руки, сплітаються, зникають і знову линуть і линуть в повільному руху... І чути музику, любу, сновійну і лагідну, ніжну, як янголів журне зітхання, — музику тиші, музику споминів, свіжих, недавніх, що повні ще пахощів квітів зів'ялих... Улетіла весела, співочая зграя... Садовський, цей новочасний мандрівець Еней, забрав свою безпечну ватагу „троянців“, і подався геть-геть в далеку дорогу, аж до північної Пальміри шукати талану, успіху, лаврів ще поміж чужими людьми, в чужій сторононьці... Щасти Боже! Минулий театральний сезон пройшов у Київі, як співається в пісні, „штучно-бучно“, особливо з боку репертуару. Репертуар справді був порожній і опріч „Енеїди“ та „Брехні“, — малоцінний. Але ж хіба в тім вина антрепреньора, що нема гарних нових пьєс? Виставлялось все, що було кращого під рукою, та на жаль поважні оригинальні і перекладні пьєси з старого репертуару зборів не робили. Прийшлось вступити в незаконний шлюб з „Суламіф“ та з „Чарівницею“. „Суламіф“ скоро зрадила і вернулась до своїх родичів, а „Чарівниця“, хоч і фальшива, підмальована краля, але переодягнена в українське убрання, прийшлась як раз до смаку невибагливій публиці „Народнього Дому“; та й не так сама „Чарівниця“, як її чари, ота „пожежа і обвал хати“. Так і вигукувала публіка, протискуючись до каси: дайте квитка на „пожежу“! А проте невдячний Садовський для Петербургу зрадив свою „Чарівницю" і покинув її покриткою в Київі. Бачите, який паливода!

За те цілком заслужений успіх мала „Енеїда“, або, як її називали у нас, „Енеїда Миколаївна“, бо мала двох батьків і обох „Микол“... Свою улюблену дитину Садовський взяв з собою. От який дбайливий батько! В кожнім разі театр робив свою національну місію, і це починає відчуватись, скоро він поїхав. Київ без українського театру вже не можна собі уявити. От чому, попрощавшись з труппою, ми нетерпляче будем сподіватись її повороту на Великдень... До побачення! Amicus.