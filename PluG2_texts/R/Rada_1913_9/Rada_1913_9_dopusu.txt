
Дописи.
(Од власних кореспондентів).
ХОРОЛ (Полтавщина). У депутата. На Різдво приїхав до дому в г. Хорол член Державної Думи Юхим Савич Угнич, Святками заходив я до нього побалакать, що там робиться в тій Думі і хотілось спитать, як він дивиться на українську справу.
 Думаю не лишнє буде сказать скілька слів за цього депутата. Має він до 60 років. Освіту добув в почаковій школі Потім поступив хлопчатком в воїнське присутствіє, де й служив писарем аж до 1905 року, коли його вибрано було Членом Земської Управи. Коли він вислужив строк в Земстві, його більш не вибрали членом і як він чоловік не багатий, то дали йому місце казначея в тім же Земстві, на якій посаді він і був поки не вибрали його в Д. Думу. Чоловік він з себе простий, здається навіть добрий, але дуже вже низькопоклонний, що найбільш мабуть допомогло попасти йому в Думу.
 Довгенько балакали про се, про те, а далі він росказав, що записався він в партію монархистів, бо націоналисти дуже буйний народ. Потім росказував за селянську партію і чого він, яко селянин, не записався до неї. Партія ця, каже д. Угнич, дуже революційна, вона хоче одібрать у поміщиків землю і хоче, щоб діти вчились по всих школах на державні кошти і так як він цьому не спочуває, то і рішив записатись в партію монархистів.
 Далі я спитав, як він дивиться на українізацію школи і взагалі на українство. "Я цьому не спочуваю" була відповідь селянського депутата, того депутата з котрого, як він сам каже, в Петербурзі кватирна хазяйка глузує, що він каже на тарілку - миска, а на лахань-помийниця
 Коли ж я його спитав, що може він не дуже знайомий з цією справою, то він відповів, що він таки незнайомий з цим ділом, але ж як більшість членів Думи будуть згодні вволить домагання українців, то і він буде згоден. 
На цім наше "інтервью" і кінчилось і я вийшов од "Заступника народнього" з думкою, що од таких "Заступників" народові сподіватися нічого.
КУРСЬК. Аматорські вистави. Аматори солдати з курськими аматорами українцями в казармі Каменецького полку поставили оперету "Майську піч" і водевіль "Кум мирошник, або сатана в бочці". 1 і 3 января для солдатів і 6 января для офіцерів і їх семей. Всі рази театр був повний. Бачило вистави тисяч 2. Вхід безплатний. Полк асігнував 20 карб. Гарний чоловічий хор і оркестр склався з солдатів. Вистави відбулись дякуючи енергійним заходам офіцера Акимова.

