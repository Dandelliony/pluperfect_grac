"Украинская Жизнь". №№ 11 і 12 за 1912 рік.
I.
Одинадцята книжка журналу "Укр. Жизнь" за минулий рік вийшла з друку незабаром після смерти незабутнього Бояна України М. В. Лисенка. Цілком отже природно, що перші сторінки цеї книжки присвячені Великому Небіжчикові. Після гарного портрету покійного музики вміщено статтю О. О. Русова про Лисенка, Автор статті - давній приятель нашого композитора й сам знавець музики, змалював теплими й яскравими фарбами постать Лисенка-людини, громадянина й композитора Між иншим, д. Русов наводить багато цікавих фактів з студентських і юнацьких років Лисенка -як він брав участь в аматорських виставах, як в ньому зародився перший потяг до українського націонализму й т. инш. 
В однім місці своеї статті (ст. 17) д Русов каже: "Не зважаючи на такий довгий час слугування М. В. Лисенка чистому мистецтву, ми й до цього часу не маємо критичної оцінки спеціалістами музичної вартости його творів. Але це, можливо, свідчить тільки про те, що ця вартість дуже висока. Як що перша опера Глінки за життя його була оцінена як musique de ---(фурманська музика), а докладна критика зьявилась після довшого часу, то це значить що новатори в мистецтві не зразу дістають признання". Брак докладної наукової оцінки музичних праць Лисенка-це справді хоч сумний, але безперечний факт Цеї прогалини не пощастило заповнити й "Укр Жизни", бо ні в статті д. Русова, ні в другій статті д. Петлюри критичної оцінки М. В. Лисенка, як композитора, не знаходимо. Не знаходимо в них і каталогу творів Лисенка, хоча б короткого. Це особливо прикро тим, що в 12-й книжці "Укр. Жизни", як ми побачимо далі, музичний теоретик д. Маслов вступає в де-яку полеміку з теорією й практикою Лисенка, отже читачам "Укр. Жизни" конче треба
було б знати, в чім власне ця теорія й практика полягає. З сказаного випливає тільки той висновок, що обовязок українського громадянства що до покійного композитора не вичерпується тим, що було написано й сказано з приводу його смерти й похорону. Перше всього необхідно в найкоротшім часі подбати про солідну науково-музичну працю, присвячену творчости Лисенка й виясненню тої величезної ролі, яку він відограв у відродженні української музики. Так саме не вичерпується обовязок "Укр. Жизни" що до покійного тими двома статтями, що надруковані в цій книжці. Редакція доконче повинна подбати про те, щоб в одній з найближчих книжок журналу зьявилась авторитетна, солідна й науково-обгрунтована критична розправа про життя й творчість М. В. Лисенка.
 Решта змісту 11-ї книжки "Укр. Жизни" присвячена біжучим громадсько-національним питанням. С. О.Єфремов у вельми цікавій статті "Передъ спущенной завѣсой" стисло, але виразно висловлює свої думки про наслідки виборів до четвертої Думи й про обовязки поступової частини нової Думи що до українства. Констатуючи повну солідарність українства з загальноросійськими поступовими верствами у всіх головніших питаннях, солідарність, яка проявилась і підчас минулих виборів, д. Єфремов уважає за справедливе вимагати й від російських поступових верств, щоб їх представники в Думі проявили таке саме розуміння вимог часу й справедливости що до українського питання. Але автор не апелює до абстрактного почуття справедливости російських поступовців: він ясно показує, з фактами в руках, що дотеперішнє поневолення українства вже принесло величезну шкоду справі визволення в Росії, дальше ж національне поневолення українства може принести ще більше шкоди загальній, а не тільки українській справі Не зупиняємося на статті д. Чижевського "УкраинцЫ среди политическихъ ссЫльнЫхъ , бо з її змістом наші читачі знайомі з відповідних статей д. Чижевського, друкованих давніше в Раді" . Зазначимо тільки, що на сторінках "Укр. Жизни" бачити таку статтю і приємно, і корисно. Оперта на обьєктивнім числовім матеріалі, ілюстрована взятими з життя "людськими документами" , стаття д. Чижевського багато де-кому може розплющити очі на той глибокий внутрішній процес національного самоосвідомлення, що відбувається в українських народніх масах. Навіть тим, хто має очі, та не бачить.
 Д Донцов у цікавій замітці знайомить читачів "Укр. Жични" з відгуками українського руху в сучасній європейській літературі. Для українських читачів це не новина, що на Заході нашим життям і національним рухом починають цікавитись поважні видання й поодинокі письменники. Але читачі-росіяне не без користи для себе довідаються, що не всюди нас вважають за quantite ---, як, прим., у сучасній російській пресі. Д. Донцов наводить чимало прикладів з англійського, німецького й французького письменства, зразків пильного зацікавлення нашим становищем і нашими справами. "Український народ стає нацією, про котру все більше й більше говорять в європейській пресі, зазначає д. Донцов. - У багатьох книгах можна здибати згадки про нього як про народ, що про нього повинен знати кожний інтелігентний читач... З подивом і глибоким зацікавленням починає придивлятись сучасна Європа до величезного обсягу землі, заселеного цим дивним народом, який колись проявив таку надзвичайну живучість і такий величезний організаційний хист-наче не ймучи віри, щоб такий народ міг навіки зійти з історичного кону. Тепер коли цей народ знов подає ознаки життя, європейські учені, політики й публіцисти помалумалу заходжуються досліджувати нову націю. І майже всі вони зходяться на однаковім розумінні українського питання. Всі вони- як прихильники, так і вороги українського народу, - вбачають у ньому могутню перешкоду реакційним течіям у славянсьтві (панславізм, неославізм). Вони вважають його, як у Росії, так і в Австрії, піонером нових форм спільного життя народів, - форм, заснованих на рівноправности й поважанні до їх визвольних змагань" . Після прикладів, наведених д. Донцовим, цей його висновок ніскільки не здається прибільшеним. 
Почавши в попередній книжці "Укр. Жизни" свою цікаву статтю про український театр, д С. О. Буда в цій книжці її закінчує. 
Праця д. Буди, особливо в історичнів своїй частині, безперечно принесе свою користь читачам "Укр. Жизни". Д. Кость Широцький, у своїй статті "Мотиви українського орнамента" з приводу альбому художника С. Васильківського (про цей альбом була рецензія в "Раді"), показав всі головні властивости українського національного орнаменту. Варто зазначити остаточний висновок д Широцького: "ріжниця між орнаментом українським та орнаментом великоросійським і західноєвропейським, - каже він, - помічається дуже виразно. Обьєднавши в собі елементи первісної старовини з перетворенням західних і східних впливів, наш орнамент являється серед инших орнаментів східної Європи найбільш старовинним і найбільш орігіеальним". Цінність статті д. Широцького збільшується тим, шо в ній коротко перечислено всі видатніші збірки українського орнаменту, видані до останнього часу. 
Українському мистецтву присвячена також і замітка д. А. Новицького. Замітка ця спростовує одне з твержень автора статті "Украинскій архитектурнЫй стиль", уміщеної в 9-й книжці "Укр. Жизнь", а саме -що наша форма дверей (луток), маючи під собою повне естетичне оправдання, не має проте за себе ніякого техничного оправдання. Д. Новицький доводить, що наша форма не тільки відповідає естетичним вимогам глядача, але також відповідає цілком і техничним вимогамі сміливо може бути використована в сучасній архитектурі. Для неспеціалістів додамо, що наша форма дверей полягає в тім, що підпорні стовпи складаються кожен з двох частин, які творять між собою тупий ріг.
 Постійні одділи журналу -"На Украинѣ и внѣ ея", бібліографія, "Литературная лѣтопись"-складені і в цій книжці дуже інтересно і з вичерпуючою повнотою. Відгуки смерти й Похорону М. В. Лисенка знайшли в цих одділах належне місце.
II
 Остання- дванадцята - книжка " Украинск. Жизни" за минулий рік може по справедливости бути зачислена до найцікавіших і найбільш змістовних книжок з усього першого річника журналу. Тут мало не кожна стаття будить думку, ставить перед читачем якусь нову проблему. Часто не згожуєшся з тим, що в тих статтях написано, часто знаходиш помилки й хиби, але не можеш одмовити їм у великій цікавости, орігінальности й, мовляли росіяне, злободневности. Такі книжки й серед старіших російських журналів не часто зустрічаються, а серед наших і поготів. 
Не будемо додержувати порядку розміщення статтей у цій книжці й почнемо з найбільш цікавої, на нашу думку, статті проф. А. Л. Погодіна- "Необходимость украинской программЫ". Редакція вмістила цю статтю з підтитулом: "письмо въ редакцію" - очевидно, не зважившись узяти її на свою відповідальність. І дійсно, стаття дуже "щекотлива". Почати з того, що назва статті цілком не відповідає її змістові. Називається стаття: "Необходимость украинской программЫ, а говориться в ній про те, що ніякого стосунку до української програми не має. Далі, стаття для чогось починається уступом про "скрутне становище української "Ради" (себ-то нашої газети), про те, як відгукнеться громадянство на заклик "Ради" про допомогу, -але при дальшім ознайомленні з статтею знов виявляється, що безпосереднього звязку з темою д. Погодіна становище "Ради" зовсім не має. Загалом лишається вражіння, що шановний автор хоче сказати щось небезпечне, але все наче соромиться й ходить "вокруг да около". 
Та кінець-кінцем він все таки висловлює свою основну думку, причім виявляється, що вона зовсім не така страшна, як її собі малював автор, і що зовсім не треба було ховати її за всякими більш або менш недорічними відступами. Професор Погодін не більше й не менше, як сумнівається в існуванні народнього українського руху! Але дамо слово самому авторові.
"Я не хочу обманувати ні себе, ні других,- пише проф. Погодін:- національна *) єдність русского народу мені дуже дорога, й її знищення я вважав би і з загальнолюдського, загальнокультурного погляду не поступом, а реакцією, й не зміцненням усім нам потрібної сили славянства, а її ослабленням.. Це, одначе, не суперечить моїм щирим і не раз мною висловленим сімпатіям до ідеї-піднести народню (а тим самим і громадську) свідомість українства шляхом утворення з нього свідомої національної цілости. Я не можу сказати, щоб стежив за розвитком українського руху в Росії з тою увагою, на яку він заслуговує, але все-таки, наскільки я маю цю змогу, я стежу за ним по кількох часописах і, либонь, знаю його все таки краще від пересічного російського інтелігента. Але по щирій правді, я не можу уявити собі, якої сили досягає свідомий український рух у народніх масах, яких адже далеко більше 20 милійонів. Я не зважився б назвати відомих і невідомих мені керманичів цього руху представниками виключно інтелігентських змагань, чужих народові. Але разом з тим, коли мене стануть, посилаючись на власні спостереження, запевняти, що народ український і не вважає себе за щось національно-окремішне від нас, "кацапів", і не хоче цього відокремлення, що він не розуміє тої літературної мови, яку утворили в Київі українські письменники, -то що ж я зможу на це відповісти, чим я зможу збити ці тверження? Я не знаю , як мислять українські маси про себе, як про народ, а вірити я не хочу. Треба, щоб хто-небудь авторитетний довів мені ясними й переконуючими доказами, зверненими до мого розуму, а не до мого серця й не до моїх загальних ліберальних прінціпів,- довів мені, що дійсно український народ свідомий, що йому потрібне й особливе письменство, й національна школа, й т, и... Український народ, як всякий народ, є абстрактом. Селянина Волині може єднати з селянином з Харьківщини спільне змагання до збільшення земельного наділу, спільний переляк перед кулаком справника й инші "політичні та соціальні* змагання, але може єднати й ще щось спільне, що буде незрозумілим для Ярославця: напр., свідомість того, що його мова поставлена в якесь образливе безправне становище, з якого її треба вивести. Отце національне почуття-чи є воно дійсно загальноукраїнським? "Народ" цього покищо сказати не може, але хай нам українське громадянство дасть на це виразну й певну відповідь"...
Цітата вийшла довгенька, нівроку, але зате маємо квінт-есенцію того, що хотів сказати й сказав д. Погодін. Думка його з цеї цітати виступає настільки ясно й виразно, що коментарії могли б їй тільки пошкодити. Але з такою ж ясністю виступає на верх і вся безпідставність усіх сумнівів і вагань шановного автора. Останнє прекрасно показано в статті д.О. Саліковського "На поворотѣ", якою починається книжка. 
Ця стаття, як і стаття д. Погодіна, нас не зовсім задовольняє, бо д. Саліковський надав занадто багато значіння моментам другорядним у статті д. Погодіна. Суть тут зовсім не в програмових суперечностях і не в діференціації українства, й ніяка програма, хоча б і найкраща, не задовольнить д, Погодіна, й ніякий зьїзд його не переконає, коли він сумнівається, так би мовити, в основі основ українського руху. Це власне й показує дуже влучно сам д. Саліковський, і цим власне він міг би обмежитись.
 Проте з статі д. Погодіна випливає й один серйозний висновок. На жаль, це таки факт, що представники російського громадянства дуже мало знають про наш народній рух. Це видно не тільки з статі д. Погодіна, але і з відповідей д.д. "Юриста", К. К. Арсеньєва, В. Обнинського й князя С. Д. Урусова на анкету "Укр. Жизни", умішених у цій книжці. Усі вони на запитання 7 і 8 п. анкети-чи знають вони що-небудь про сучасну укр. пресу й наше культурне життя - відповіли, що знають або дуже мало, або зовсім нічого. Розуміється, хто хоче сумніватись, того ніякими фактами не переконаєш. Але для тих, що з гори ставляться до нашого руху з щирою прихильністю, необхідно утворити реальну підпору, бо платонична сімпатія-за наших часів річ дуже недовговічна. Одже нам необхідно якомога ширше освідомлювати й інформувати як наше, так і чуже громадянство не тільки про наші страти -що ми робимо,-але й про наші здобутки-чого ми досі не робили або робили дуже мало. Ми знаємо, що наш рух заходить корінням далеко в глибину народніх мас, і навіть за наших темних і сумних часів не бракує доказів і проявів цеї органичної звязаности нашого руху з народом. Але треба, щоб про це знали й наші потенціальні й дійсні приятелі, а також приятелі з примусу, зобовьязані до того своїми "загальноліберальними прінціпами" . Коли ми ширше будемо інформувати чуже громадянство про позитивні прояви нашого руху, тоді не буде грунту для таких статей, як цітована стаття проф. Погодіна. Хто схоче сумніватись - буде сумніватись і тоді, але, принаймні, не буде виступати публично з своїми сумнівами. Присвятивши так багато уваги розглянутим вище статтям, ми тепер, за браком місця, можемо тільки побіжно зупинитися на инших статтях цеї книжки "Укр. Жизни" -теж дуже цікавих і орігінальних. Зміст статей д. В. Правобережwa "Политика польскихъ руководящихъ сферъ, по отношенію къ Украинѣ й д. і. В. Лебединського - "Украинскій язЫкъ, въ судѣ", - ясний з їх заголовків. Стаття д. Донцова "Point des reveris" малює те стурбування, яке повстало в галицько-польськім таборі в звязку з складною австро-російською ситуацією, що явилась відгуком балканської війни. Д. Єфремов у статті "На зарѣ возрожденія" дає критичну оцінку праці проф. Петрова "Очерки изъ исторіи украинской литератури XVII и XVIII вѣковѣ", попутно виясняючи, як мало підстав має під собою думка про "несподіваня" народження
українського письменства Статейка "Что читать?" дає зразкову програму для самоосвіти. Приблизно таку саму програму надрукував недавно д. Valle на сторінках "Ради". 
Зостається нам ще поговорити про статтю д. О. Л. Маслова "Украинская народная музЫка", до якої ми й звертаємося. Як відомо, минулого літа д. Маслов разом з д.д. Янчуком і Підгорецьким зробили етнографично-музичну подорож по Україні, записавши на фонографі чимало укр. народніх пісень. Пильно простудіювавши ввесь зібраний матеріял, д. Маслов прийшов до таких висновків. Насамперед, як каже д. Маслов, "дякуючи фонографові, більшість зібраних на цей раз пісень представляє собою матеріал, цінний і для дослідження питання про звуковий склад народніх укр. мелодій, про вживані гамми й про акустичний розмір інтервалів, про які досі відомо було тільки те, що вони не відповідають інтервалам нашої культурної музики." Далі записи показують, що українська музика не тільки мелодійна, але надзвичайно цікава й з боку гармонії.
 Аналіз зібраного матеріали приводить д. Маслова до переконання, що спільних рис у складі українських і великоросійських мелодій багато, але багато спільних рис і з східними мелодіями, тому автор як і инші дослідники нашої музики вважає ще далеко не виясненим питання, що саме являється основою української пісні: діатоніз -як у великоросійській пісні, чи хроматизм, подібний до східного. 
Стаття д. Маслова ілюстрована кількома нотними прикладами, які рівночасно потвержують і ного висновки й викликають де-які нові думки Так, наведені в цих прикладах зразки хроматизму - інтервал збільшеної секунди-й народнього українського контрапункту (останній приклад- Юже Петрівочка") надзвичайно цікаві й характерні. Не підкреслив д. Маслов оригінального ритмичного складу записаних їм пісень, а ця орігінальність кидається в вічі навіть з наведених у статті прикладів. Так, у прикладі б("Як ходила Марусенька") на протязі 7 тактів ритм міняється тричі -з  6|8 у 7|8, а там знов у 6|8. Ще більш ріжноманітний ритм у прикладі трет м ("У неділю рано"), де на протязі 30 тактів ритм міняється 14 разів, послідовно переходячи 4|4, 2|4, 3|8,2|4,5|8 і т. д. Це наче спростовує ту думку, що ритм в українській народній музиці більш-менш постійний.     Праця д. Маслова, загалом цікава, не вільна, одначе, й від де яких хиб. Як усі неофіти, що вперше познайомилися з новою для них сферою, д. Маслов проявляє нахил до легковаження праць його попередників, напр., Лисенка, а також до того, щоб уважати за новину те, що вже давно відомо, напр., істнування поліфонії в народній українській пісні. За всім тим, досліди д. Маслова над українською народньою музикою, будучи строго науковими, безперечно мають своє значіння, й не може бути сумніву, що коли він буде їх продовжувати в наміченім напрямі, справі розвитку самостійного українського музичного стилю це вийде на користь. 
Зостається ще зазначити гарно складені постійні одділи журналу, де, між иншим, знаходимо цікаву замітку д. А. Брама про наслідки виборів на Холмщині Автор замітки, навівши низку чисел останньої виборчої статистики, показує, що навіть при теперішнім виборчім законі вся праця над відокремленням Холмщини дає в результаті абсолютний нуль для так-званої "русскої справи", а ціла холмська трагикомедія повертається в пуф
Прощаючись з першим річником "Укр. Жизни", не можемо не побажати нашому симпатичному й вельми корисному журналові дальшого успіху в його відповідальній і тяжкій праці. Перший річник оправдав надії українського громадянства, що покладались на "Укр.Жизнь" Побажаймо ж керманичам і співробітникам журналу сил і завзяття, щоб і в новім році з такою ж енергією працювати на користь українського життя. 
М. Григорович.
