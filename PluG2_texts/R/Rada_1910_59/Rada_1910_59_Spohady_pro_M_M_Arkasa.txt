Ще року 1902 при перших проблемах національного самопізнання між нашим невеличким молодим гуртком, долею закинутим в Херсонщину, уже з уст в уста переходило ймення М. М. Аркаса, як відомого в Миколаїві щирого українця-народолюбця. Багато всяких балачок чули ми про його вкраїнські симпатії і це ще більше розпалювало нашу цікавість до його особи. Один з наших товаришів бував в М. М. і, Боже, як же ми йому заздрили! 3 великою увагою слухали усе, що торкалось М. М., бо як раз тоді, із своєю молодою гарячою любовію до України —ми були ще на роздоріжжі і не знали, до чого ту любов прикласти. Першою вказівкою М. М. була нам порада улаштувати виставку в дні роковин смерти Шевченка; що ми за його клопотами і допомогою й зробили. І от відбулося перше у Миколаїві Шевченкове свято; у народньому будинкові поставили „Назара Стодолю" поставили хоч і не бучно, та за те з великою любовію і щирістю. З того часу почалося непомітне духовне єднання наше з незабутнім дорогим учителем і проводирем М. М. Наш гурток під орудою М. М. виступав у народньому будинкові з постійними виставами. Елемент, котрий ми задумали національно освідомлювати і який охоче йшов на наші вистави був дуже ріжнохарактереий, починаючи від дрібних крамарів і робітників і кінчаючи тими, що ночують у ночліжках. І між ними —на наших виставах часто можна було бачити типичне з козацькими вусами обличчя чиновника, в формі морського відомства, то і був небіжчик М. М., який не вважаючи ні на що, бував в ролі критика і наставника в нашій праці. Налетіли бурхливі часи 1905- 1906 років, і ми тоді ще ближче і щільніше згуртувались біля "Нашого батька" (так ми його уже скрізь і завжди узивали). Як раз тоді він кінчав свою історію „України — Русі" і радів, що нею зможе хоч не велику лепту дати нажертівник України. Все побивався, все бідкався про безталанну долю рідного краю. Щира, непохитна і гаряча любов до України і її дітей—світилася в його очах, запалювала до праці і наші молоді душі. В початку 1907 р. почалися клопоти з улаштуванням першого великого Шевченкового свята і заходи про заснування у Миколаїві т—ва „Просвіта". Звичайно вся вага клопотів лягла на плечі М. М. і він з честію усе виніс, —не шкодуючи ні физичних, ні матеріяльних сил. „Просвіта" то його дитина була і М. М. ревниво оберігав її—і турбувався за неї до самої смерти. Не перебільшуючи, можна сказати, що небіжчик був душею „Просвіти" і на йому відбивалось усе: і її лихо, і її радощі, бо він жив нею. Ласкавий і добрий, він умів поводитись з людьми і своєю простотою зглажувати ту нерівність стану (урядовець і магнат), — котра його відріжняла від инших діячів рідної справи. Любили його усі, бо його не можна було не любити. Траплялось, що М. М. посвариться з ким небудь із просвітян, —і потім сам же перший незабаром прохає й вибачення.

З самого початку просвітянської діяльности М. М. місцеві миколаївські чорносотенці, почали писати проти його доноси і цькувати його, а що вже гидота і грязь, —то лилися на його сиву голову з сторінок їхнього часопису повсякчасно. І на все те, —„Наш батько" бувало тільки відмовить: „собака бреше, вітер несе" і не звертав ніякої уваги. З першим же подихом волі, М. М. заснував в селі свого маєтку приватну початкову школу з українською викладовою мовою, і, як селяне ставились до небіжчика з великим довіррям і любовію, то школа незабаром переповнилась дітьми. Мені доводилось бачитись з тими селянами (приходили за 15 верстов, щоб побувати у „Просвіті" на літературн. вечірках) і багато гомоніти з ними про рідні справи і про школу. Досить розвинені і національно свідомі, вони з задоволенням оповідали мені про успіхи дітей у школі, — завжди добавляючи: „спасибі М. М. за його турботи про нас, не нарадуємось тепер, дивлячись на свою дітвору, як вона охоче йде до школи!" Тай не диво, що селяне так казали, бо діти за рік успівали в науці стільки, скільки в школі з російською викладовою мовою і за три не виучували. Але темні сили в останні роки чого тільки не змели - змели вони і школу небіжчика М. М., за якою він тяжко побивався. Року 1909, після величнього і бучного Шевченкового свята, -з підготовкою якого і на ньому М. М. так перехвилювався (в самий вечір виник конфлікт з админістрацією за „Заповіт", якого та забороняла співати), що можливо тим і наблизив до себе останні дні. Начальство, котре до тієї пори дивилося як то кажуть „крізь пальці" і не робило небіжчикові ніяких перешкод в просвітянській діяльності, поставило ультіматум: або щоб він залишив на завше бути головою „Просвіти", або щоб виходив в одставку, і „наш батько", й хвилини не вагаючись, сказав: „краще подам в одставку, а „Просвіти" не кину! “ Оповідаючи про цю пригоду, М. М. навіть дивувався, що начальство могло бути двох думок про нього, й добавляв, що за для рідної справи він ладен усим пожертвувати. Небіжчик любив щиро Україну, стояв на сторожі її інтересів і невтомно працював на запущеній ниві її, - навіть неумолима смерть настигла його над любою працею. Пам'ятаю, що „Просвіта" готувалась до загального зібрання і М. М. як голова її, хвилюючись, виготовлював доклад та всякі матеріали й питаная на розгляд зібранню. А смерть зазирала уже у вічі і в день 13 марта 1909 р., коли нагло вона повалила такого велетня — робітника, останній працював всеж над просвітянськими справами. І, коли за обідом трапився з ним перший обморок, то прийшовши до пам'яти, але не можучи уже піднятись з ліжка М. М. (а це можна сказати були останні хвилини його життя) все ж турбується про свою не докінчену просвітянську працю і посилає у свій робочий кабінет сина офицера, з такими словами; „А піди лиш, Миколо, переглянь, чи усе я вніс на повістку, чи не забув чого небудь". Це було його останнє пеклування про українські справи, за третім обмороком М. М. уже не стало і Україна утратила іще одного з сміливих оборонців своєї ідеї, чесного працьовника на ниві своїй. Громадянство ж в особі М. М, утратило чутку до усякого лиха людину, душа і серце котрої ніколи не були холодні, а завжди відгукувались на користь загального добра і правди. Нехай-же усе свідоме громадянство згадає добрим словом небіжчика в цей день сумних роковин його. П. Недоля.
