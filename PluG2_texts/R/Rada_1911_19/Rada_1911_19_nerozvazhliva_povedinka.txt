Нерозважлива поведінка.
{Лист з Харькова).
В попередньому листі я згадував, як поводиться в національних справах тутешнє громадянство польське, а от як иноді робимо ми, українці. Була ото в громадській книгозбірні вечірка на користь українського відділу тої книгозбірні. Хоч не дуже то було додержано визначеної програми, та все, хвалити Бога, гаразд, Землячки наші не вибагливі; як пісенька, танок, а там ще кухоль варенухи піднесуть, керсетка десь гарна мріє, карі очиці сяють, то й зовсім розсолодіють. І роз солоділи панове... На горі йшли танці, а на низу, біля буфету, почалися співи. Співала молодь, приставали й старі, гурт все збільшувавсь і співи дужчали. Коли десь, о другій годині, підіймається той гурт на гору, до тої світлиці, де бавилися танцями — саме був перепочинок —і починає співати... „Заповіт”. Люде, що були тут, ті сидять, ті ходять, треті балакають, і в тому гаморі співається „Заповіт” нашого батька Тараса, і впорядчики бачуть те і не спиняють співу, не спиняють і людей, а ще й сами стоять тутечки ж, балакають!.. Хто ж, панове, поважатиме діячів наших, як ми сами їх не поважаємо? Як ми на людях їм зневагу чинимо? А нема у нас діячів, що пошани варті, то нема, значить, і культури нашої, нема й нас, як нації. Наслідки такої нерозважливої поведінки нашої ми й тепер на собі почуваємо. Гірко почувати нехтування та зневажання нас, як нації, і потреб та вимогів наших! Але це ми жнемо те, що сіяли: ніхто того не поважатиме, хто сам себе не поважає, а ми саме так і робили завсіди. Та ще не досить нам науки, ми й тепер так саме помиляємося, як і раніше помилялися. Але час, панове, й за розум братися! Доки будемо отак на обидві шкутильгати: од других пошани вимагати, а сами себе зневажати? Час, панове, випростатися й, не схиблюючи, прямувати до мети. Та мета, провідна зоря наша — наші славні діячі культурні, їхні діла й учинки і шлях їхній. Вивчаймо діла і твори їхні, набіраймося вщерть поваги до них, і нам ясний буде наш власний шлях, що не то своїх, а й ворогів наших впевнятиме що правдивий він! Д. Пісочинець.
