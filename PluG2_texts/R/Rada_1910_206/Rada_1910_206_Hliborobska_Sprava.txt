З усіх кутків сельської України останніми часами все частіше й частіше доносяться гіркі скарги на дорожнечу, що повстала на землю.
Про покупні ціни на землю й говорити нічого, Ліквідація селянських аграрних розрухів, з одного боку, діяльність селянського й дворянського банків з другого, — піднесли покупні ціни на землю на Україні до нечуваної висоти.
Тепер середньому селянинові самотужки приступитись до купівлі землі нема ніякої змоги.
А знов звертатись до помочі селянського банку чи землеустроїтельної комісії теж нема рації.
У першім випадку доведеться ввесь прибуток з купленої землі повертати на виплат банківських боргів і процентів.
А в другім випадку доводиться руйнувати хазяйсто, виходити на одруби й хутори, що теж обіцяє середньому селянинові мало доброго.
Отже купівля землі за теперішніх часів є для середніх селян здебільшого річчю цілком неможливою.
Але якось треба вийти з того скрутного становища, в якім тепер опинились величезні маси нашого малоземельного й безземельного селянства.
От і кидаються селяне на оренду. Останніми часами попит селян на орендну землю зріс на Україні страшенно.
З Волині нам, напр., недавно писали: „Починаючи з осени минулого року й до останніх днів якась особлива орендна гарячка опанувала селянську людність нашої губернії... Щоб показати дійсні розміри цеї гарячки, досить сказати, що протягом останніх 8-10 місяців по скількох повітах Волині селяне заорендували до 42 тисяч десятин землі, почасти на три роки, почасти на довший час“. І треба сказати, що така саме „орендна гарячка“ захопила не тільки селянську людність Волині, а й всіх инших українських губерній, за невеликими й незначними виїмками.
Одначе, й тут обставини складаються для селян далеко не щасливо. Багато перешкод зустрічає на своїм шляху й селянин-орендатор, і перша з тих перешкод — це високі орендні ціни на землю.
Ще з більшою силою, ніж скарги на високі покупні ціни доносяться з наших сел скарги на страшний зріст орендних цін.
На тій самій Волині, де так поширилась селянська оренда, ціни на орендовану землю зросли за останніх 3—4 роки на 20-25 проц., і в деяких повітах досягли 27 карб. за десятину.
На Поділлі пересічні орендні ціни зросли за останній час на 3—4 карб. з десятини; замість 9—11 карб, у 1908 році платили вже в 1909 році 12—14 карб., а в 1910 р. 12—18 карб.
Одначе в деяких випадках орендні ціни на Поділлі зросли ще значніше. Так, з Великої Киріївки, ольгопольського повіту, нам недавно писали: „За останні часи у нас страшенно підвисшилась орендна плата за землю.
Десятина землі йде під буряки за 26—30 карб., під пшеницю й жито за 24—26 карб , під ярину за 20 — 22 карб. "На Київщині, Чернігівщині й Полтавщині пересічна орендна ціна також зросла за останній час на 3—4 карб, з десятини й досягає тепер у середнім 15—17 карб.; само собою розуміється, що в поодиноких випадках ця ціна зростає значно вище — до 20 і навіть 30 з лишнім карб.
Що найцікавіше й найхарактерніше від усього, так це те, що в Степовій Україні, де земельна тіснота ще порівнюючи не така велика, як по инших місцевостях України, там орендні ціни також зросли до нечувано великих розмірів.
Так, на Херсонщині орендна ціна на десятину поля досягає тепер 15—20 карб., так що пересічно можна рахувати 18 карб.
На Катеринославщині справа складається для селян ще гірше. У Павлоградськім повіті, напр., орендні ціни, що були значно понизились у рр. 1905 і 1906, тепер, на слова нашого кореспондента, знов „пішли в гору". Тепер за оренду десятини землі під один засів платять не менше 15 карб.
По де яких місцевостях повіту ціни доходять навіть до 40 карб., за десятину.
Так, поміщик Б. віддав свою землю селянам С. Миколаївки по 38 карб, за десятину". Останнє потвержуе й другий наш кореспондент, із слободи Старо-Петрівської, маріупольського повіту. „Тяжко стає жити нашому хліборобові, — пише він. — Років 3-4 тому хоч заорендувати можна було землі по 10 — 15 карб, за десятинку... А тепер ціна орендна піднялась занадто високо.
Ось ціни на ту землю, що має засіватись цеї осени: десятина землі найгіршої, за 20 верст од слободи, яка иноді й зерна посіяного не вертає, коштує не менше 25 карб.; десятина кращої землі 35—60 (!) карб.; десятина, оброблена під чорний пар — не менше 100 (!!) карб.; десятина баштанна чи кукурузяна 50 — 75 карб. “ („Рада", 199, 1910). Ось картина сучасного становища орендної справи на Україні.
Ця картина, дуже сумна сама по собі, стає ще сумнішою, коли спробувати обрахувати прибутки селянина-орендатора.
Для Херсонщини такий обрахунок зробили місцеві газети. Виявляється, що при орендній платі в 18 карб., селянин-орендатор має з кожної десятини чистої втрати 3 карб., а в кращім випадку — 11 карб, чистого прибутку.
Ну, а яких розмірів досягає подесятинний дефіціт, коли за оренду землі доводиться платити не 18, а, скажемо, 38 карб.? Для Поділля знов такий обрахунок подає місцева „Подолія". Виходить, що при пересічній орендній платі в 15 карб., селянин-орендатор має з кожної десятини 10 карб. чистого прибутку.
А що знов зостанеться з цих 10 карб., коли збільшити орендну плату до 25—30 карб, й коли приняти на увагу тяжкі умови, при яких відбувається реалізація селянського урожаю?.. Може показатись, що виходу для середнього українського селянина немає.
Своєї землі немає, купити нема за що, оренда не покриває видатків - хоч з мосту та в воду.
И селяне спродуються та рушають на переселення. Але це не вихід: маси поворотних переселенців, які раз-у-раз прибувають на Україну, яскраво свідчать про те, що переселення не може розвязати земельного питання.
Инший вихід, кращий і радикальніший, потроху знаходять сами селяне. На Херсонщині, під впливом земельної скрути, поруч з розвитком переселення, помічається серед селян рух до інтенсифікації свого господарства, що, напр., у минулім році проявилось у величезнім попиті на рядкові сіялки, зерноочистці машини й т.п. Зросло там також і число селянських кооперативів: на початок цього року в однім херсонськім повіті було вже 64 позичкових, 25 потребительських і 5 сельсько-господарських товариств.
Поруч з цим, на Волині помічається друге цікаве з'явище, що безперечно виросло на грунті земельної скрути.
Там селяне орендують землю у поміщиків за порукою цілої громади, а умову підписують уповноважені.
Селяне платять за оренду дуже акуратно, бо орендна плата виплачується з громадських капіталів.
Коли звести до купи всі ці засоби висунуті самою селянською практикою а не видумані в кабінетах, тоді матимемо таку формулу: кооперація, громада й інтенсифікація господарства.
У цій формулі маємо три члени, але одного з них можна виключити, бо громада й кооперація лехко замикаються одна в другій.
Отже маємо двохчленну формулу, при допомозі якої, наскільки нам здається, селяне можуть значно поліпшити своє теперішнє гірке становище.
Чого не може зробити одна людина, те легко зробить цілий гурт людей.