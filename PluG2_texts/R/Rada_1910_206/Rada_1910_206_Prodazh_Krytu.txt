Продаж Криту.
Сербським, болгарським та хорватським газетам пишуть з Костянтинополя таке.
Тутешні газети подають цікаву звістку про продаж Криту. Міністр Талаат-бей, підчас своєї подорожі по Македонії, мав в Солуні нараду з центральним младотурецьким комітетом.
На нараді були і деякі міністри, навмисне викликані з Костянтинополю.
На цій нараді обмірковували політичне становище в Європі в справі критського питання.
Після довгої наради ухвалено було, як сповіщають турецькі газети, продати Крит консорціуму держав, які зацікавлені Критом, як місцем для своїх вугільних станцій.
Турція на ці гроші поліпшила б свої фінанси та й держави самі б вирішили собі що їм робити з Критом.
Про цю постанову солуньського комітету сповіщено великого візіря Хакі-пашу, щоб він довідався, як поставляться до цього держави.
Як в Германії „подають в одставку". Імперський канцлер фон-Бетман-Гольвег пише князю Радолину, германському послові в Парижі; „Дуже мені прикро, що стосунки від нас незалежні, вимагають просити вас покинути посаду посла". Князь Радолін оповідає: „Дуже дякую вам за спочуття, але в мене ще, хвалити Бога, багато сили і можу ще послужити в Парижі“. Імперський канцлер на це одповідає; „Зважаючи на ваші старі літа і слабости, що мучать вас, було б дуже жорстоко з нашого боку залишити ще ваше сіятельство на такій важкій і одповідальній посаді.
Вам треба спочити". Князь Радолін одповідає: „Я не зморився і спочинок мені не потрібен; почуваю себе в Парижі дуже гарно". Імперський канцлер: „Радю вам просити про одставку.
Це найкраще, що ви можете зробити". Про все це росказував, як запевняють брюсельські газети, сам князь Радолін на бенькеті.
Берлинські газети мовчать про цей цікавий інцідент.