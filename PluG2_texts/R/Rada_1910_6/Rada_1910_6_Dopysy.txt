ДОПИСИ.

(Од власних кореспондентів).

С. БИСТРIIВКА, сквирського пов. (на Київщині). Вже не перший рік справляє граф Ржевуський в нашім селі ялинку, як і в инших своїх селах (Мусіївці, Верховні то-що). Цього року ялинку в нас було улаштовано на другий день Нового року. На цьому святі дуже багато співали наші школярі українських пісень та деклямували багато по рідному всяких байок Старицького, Глібова, Руданського. Це дуже припало до душі дітям та тим, що були на шкільному святі. Школярам було роздано всякі подарунки і багато українських книжечок, головно вид. київської „Просвіти" та „Петербурзького доброд. т —ва“. Таке ж саме свято граф Ржевуський справив і по инших селах.
М. ПАВОЛОЧ, сквирського пов. (на Київщині). Кілька день тому писалося в „Раді" про те, як хиріє наша товариська крамниця, а тепер мусимо зазначити буйний розцвіт паволоцького „Ссудо-зберегательного" т —ва, що заснувалося тут ще з 1907 р. Зараз це товариство, як запевняє і торішня ревизія інспектора дрібого кредиту д. Кукулевського, пробуває в доброму стані і цим особливо мусить завдячить невтомній праці д. Штейнберга. Із звідомлення за минулий рік видно, що членів це товариство має 248 чоловіка. Грунтовного капіталу мало на початку року 1586 карб. 6 коп., а за увесь рік чистого прибутку дало 516 карб. 11 коп. та ще 87 карб, „спеціяльного" капіталу. І це так за один рік (1909), а за 1908 рік це ж т—во дало дефіціту 59 карб. 49 коп. Пайщиками і членами в цім т—ві є і селяне, і жиди. Вклади приймають од 10 коп., а видають осуди од 100 карб. І для цього потрібна тільки порука де-кількох особ. На 23 число цього місяця призначено загальні рокові збори усіх членів т —ва.
С. КРАСНОПІЛКА (на Поділлі). На початку року 1909 в селі Краснопілці за приводом місцевого вчителя заснувались товариська крамниця і почала добре розвиватись. В осени крамниця почала скуповувати пашню й платила по 2 коп, на пуді більше а-ні ж скунщики-євреї. Тільки шкода, що керманичі цієї справи не знайшли кращого шляху для продажу пашні, бо продавали в г. Гайсин до млина, а євреї-хазяїни млина, як довідались, що це селяне сами привезли хліб, то ніяк не хотіли приймати. Тільки за допомогою нашого куцого земства якось збулися тієї пашні. Як учитель перевівся в г. Гайсин, то крамниця зовсім підупала, бо хоч вона й тепер торгує добре, та не ведеться в ній ніяких рахунків.  Оце кілька літ в нашім селі настала така ворохобиця, що й не сказати: ті в Сібір вибіраються, ті в самарську губернію, инші в ставропольську, а найбільше купують землю скрізь по чужих селах, де спродуються пани. Свої наділи та клапті селяне продають своїм же заможнім односельцям.
Г. МИКОЛАЇВ (на Херсонщині). Давно вже у нашого города виникла думка мати власну пристань, але для будування її потрібні були гроші, а їх то й бракувало. Тілько тепер це питання вирішено. Городська дума постановила з весни цього року будувати пристань коло казенного елеватора. Де-котрі „батьки" города пропонували провести на ті гроші каналізацію, але багато гласних доказували, що з будуванням городської пристані підніметься торгівля, що за останні роки підупала. Щоб добути грошей, городська дума почала клопотатись перед міністерством внутрішніх справ про дозвіл зробити позичку 3.1/2 милійонів карб. Поки що дозволу не одержано, але напевне можна сказати, що його буде дано, бо вже кілька закордонних банкірів згожуються реалізувати ту позичку. Торік в осени було складено проект на збудування залізно-бетонної набережної і надіслано до міністерства на ствердження, але міністерство не дозволило будувати залізно-бетонну набережну, бо це, мовляв, дорого буде коштувати (більш 500 тисяч), а дозволило будувати дерев'яну. З цього приводу, 29 декабря 1909 року, було у нас засідання городської думи, котра одноголосно постановила ще раз клопотатись перед міністерством, щоб набережну будувати таки залізно-бетонну, бо хоча вона буде коштувати й дорожче дерев'яної, але на лагодження її доведеться витрачати значно менш грошей і вона більш міцна.