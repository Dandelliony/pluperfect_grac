Усе вже бувало.
Публіцісти „истинно-русскихъ" часописей тепер часто кажуть, що „смуту" в Росії завели „масони", на погибель державі.
Що воно таке — масони, — про те читачі тих часописей здебільшого не знають; та чи знають і самі оті публіцісти? Ніщо не нове на світі.
Усе вже бувало. В книзі І. Павловського „Полтава", що оце тільки-що вийшла, знаходимо звістку, взяту з архива полтавського дворянства (1835 року), про одну пані з роменського повіту.
Звістка ця, цікава сама-по-собі, пояснює дуже добре псіхологію деяких „истинно-русскихъ", причини, з яких вони так твердо борються з „крамолою", добачають її там, де її й немає.
Ось та звістка. „Як розуміти декабристів, масонів, їхні бажання і діяльність,- це можна бачити по справі поміщиці Валевникової, що жила в роменському повіті.
Ця поміщиця дуже немилосердно поводилася з своїми кріпаками, і на це звернув увагу повітовий предводитель, намовляв її поводитися з ними краще.
Та не помагали ті поради. Роменський справник, — вибраний поміщиками, — і той не міг не довести, що Валевникова керує маєтком не як господиня і добродійка своїх кріпаків, а як „навіжена женщина, що давно втратила совість.
Щоб визволитися з під догляду, вона подала шефові жандармів, гр. Бенкендорфу, доноса, де вказувала, що на Вкраїні зосталися масонські ложі і українці хотять прилучитися до Польщі.
Після того доносу Валевникову викликали в Петербург. Вернувшись додому, вона так само жорстоко поводилася з кріпаками.
Вона часто одправляла того або иншого кріпака у повітовий суд, просила, щоб його карали, та не так, — пише вона, — „як учора посланий був чоловік для кари, а його зовсім не карали, бо як я послала дворових, щоб подивилися, як його побито та й собі боялися, то знаку ніякого на тілі немає.
І далі вона пише: „ Кріпаки сміялися й казали, що суд за вас руку тягне, і я думаю, що позоставалися з 1826 року бунтівники в Росії недовішені.
Певно, в нашому повіті є ще такі, що бунтують кріпаків, і покірно прошу суд дати мені законну оборону". Так поміщиця виноватила масонів і крамольників за те, що сама була дуже люта з людьми.
Так і за наших часів, инші злочинці, щоб самим не попасти під кару за свої злочинства, винуватять „масонів". Грицько К.