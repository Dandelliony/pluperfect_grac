Переселенський крізіс.

	Голова ради міністрів П. А. Столипін поїхав у Сібір, щоб на власні очі побачити, як стоїть справа з переселенням на місці. 
Думка — дуже гарна, й її не можна було б не вітати, як би переселенські чиновники наважились по-щирости познайомити д. Столипіна з дійсним станом переселенської справи. 
Та цього не можна сподіватись, бо кожному хочеться показати свою роботу з найкращого боку, а і чиновникам тим наче.
Тим то й на подорож д. Столипіна не можна покладати ніяких надій.
Чиновники покажуть йому те, що їм схочеться, і голова ради міністрів повернеться до Петербургу з твердим переконанням, що "все обстоїть благополучно", а "приватне видання" ще з більшим запалом писатиме, що всі вказівки на дефекти переселенської справи являються не більше й не менше, як випадками "лівих листків".
	Перші етапи в подорожі д. Столипіна добре показують, що справа дійсно так і скінчиться. 
Досить прочитати останню агентську телеграму з Челябинська, щоб напевне в цім переконатись. 
Запобігливе петербурзьке телеграфне агентство повідомляє, що міністр оглядав переселенський пунк, баню, прачкарню й всі инші вигоди переселенців, коштував навіть страви переселенської, й все знайдено "въ образцовой чистоте и порядке".
Ніскільки не сумніваємося, що міністрові дійсно все було показано "въ образцовой чистоте и порядке", бо ж міністр їде не incognito, і чиновники мали досить часу, щоб навести порядок і показати своєму найвищому начальству "товар лицом". 
Але, разом з тим, не сумніваємося і в тім, що коли б огляд одбувався при инших обставинах, а особливо коли б перед оглядом не було "представленія должностныхъ лицъ",— тоді картина вийшла б трохи инакша.
	Правдиву картину сучасного переселення можна побачити з звідомлень переселенських агентів, що раз-у-раз І друкуються в "Известіяхъ" полтавського переселенського бюра, з численних журнальних і газетних статей, а особливо з газетної хроніки.
Мало не що-дня надходять звістки то про величезні маси поворотних переселенців, то про бідування переселенців на нових місцях, то про крадіжки й зловживання переселенських чиновників, то про знущання з переселенців на залізницях. 
Ось, для прикладу, реєстр таких звісток за останніх 2—3 тижні: У Зімінськім переселенськім підрайоні викрито "гидкі зловживання"; в присілку Боссу, ташкентського повіту, серед переселенців лютує тиф, хворих половина присілка; до села Вербів, сквирського повіту, повернулось назад 7 семей з числа 12, що вийшли звідти на переселення; до села Янківців, Васильківського повіту, повернулось назад 12 переселенських семей, до села Кривачинець, старокостянтинівського повіту, повернулись мало не всі переселенці, що перед Великоднем виїхали до Сібіру; до села Смаржинець, бердичівського повіту, повернулось з переселення 143 душі, що в марті були виїхали в Забайкальщину; нарешті, через станцію Полтава за останніх два тижні пройшло 1339 душ поворотних переселенців. 
Які причини женуть переселенців назад додому, на свої зруйновані старі гнізда? 
Вербівські переселенці повернулись, головним чином, через те, що на місці "нема з'ораних участків, грунт камянистий, доріг немає й нема коштів, щоб боротись з цими перешкодами". 
Смаржинецькі переселенці повернулись через те, що їм призначено "ні до чого не придатне місце; кругом пісок, каміння, гори". 
Тих 1339 І душ, що повернулись отже недавно і через Полтаву, просто зробили це "через велике бідування на переселенні".
У біжучій газетній статті нема змоги дати повну картину сучасного становища переселенської справи, але й наведених фактів досить, щоб побачити, що тут далеко не все "обстоїть" так "благополучно", як це постараються показати переселенські чиновники голові ради міністрів.
Тим-то нема чого й покладати ніяких надій на цю міністерську подорож. 
Після неї все буде так саме, як і до неї. Може, десь скинуть з посади якогонебудь "стрілочника", але зате багато де-кому з значніших переселенських чиновників дано буде нагороди за "образцовый порядокь", і бюрократичної і, рівноваги, таким чином, ніскільки не буде порушено.
	Цікаво, що на д. Столипіна визвірився центральний орган чорносотенців — "Русское Знамя". 
— "Оглядати потреби народні з вікна вагону, — пише погромна газета, — це все одно, що показувати дулю в кешені.
У таких випадках тільки дурно проливається шампанське на офіціальних прийомах. 
Прогулянка казенним коштом, розуміється, річ приємна, але народ од цього несе тільки зайвий тягар на своїй спині".
З приводу цих лицемірних ламентацій можна пригадати нашу приказку: чия б гарчала, а чия б мовчала...
	Вже, у всякім разі, не союзникам заступатись за народ, коли сам союзницький архимандріт Віталій недавно заплутався в переселенській авантюрі й не занапастив більше народу тільки через те, що мало хто пойняв йому віри. 
Союзникам просто заздрісно, що не вони живляться смачним переселенським пирогом — от вони й прискають отруєною слиною.			
	А, загалом кажучи, справа тут зовсім не в тім, як міністр знайомиться з переселенською справою: чи з вікна вагону, чи з своєї канцелярії, чи з доріжної карети, чи навіть з розмов з самими переселенцями. 
Коли б у цій справі було навіть призначено парламентську комісію, то й вона нічого не змінила б. 
Добре поставити переселення могла б тільки яка небудь громадська організація, розуміється, при тій умові, коли б їй було доручено порядкувати цілою справою й коли б уряд зовсім сюди не втручався. 
Доки-ж переселенська справа лишатиметься в руках самого уряд — доти ніякі ревизії й огляди, хоча б навіть і міністерські, нічого тут не змінять.