Чутки про амністію в Германії.

	Франкфуртська радикальна газета "Das Freie Wort" з гірким почуттям зазначає що пруський король ще раз не скористувався нагодою дати амністію. 
В соті роковини дня народження королеви Луїзи, про яку так прихильно висловився Вільгельм у своїй кенігсберзькій промові, — не можна було не виступити з амністією. 
Королева Луїза за свого життя зазнала багато горя, так що народ навіть утворив навколо її імени легенду. 
Чому ж той, хто міг це зробити не звязав з іменем покійної такого акту, який свідчив би про благородство його автора?
"Konigsb. Harit. Ztg" приєднується до думки франкфуртської газети й зазначає, що імператор Вільгельм страшенно ненавидить саму ідею амністії. 
Проте в Германії давно вже виглядають амністії. 
Останніми часами її сподівались, коли в імператора народився перший онук, син наслідника, й розчарування було таке велике, що навіть архіпоміркована "National Zeitung" виступила з докорами. 
Вона писала, що радісний день 4 іюля було відзначено тільки тим, що імператор подарував... новий марш своїй яхті "Гогенцолєрн". 
Протести не лишились без впливу й через кілька днів видано було декрет про амністію, але що то була, за амністія! 
Випущено було із тюрми тільки тих, що сиділи за образу величности, себ то тільки особистих ворогів Вільгельма. 
З того часу ніякої иншої амністії не було. 
Можливо, одначе, що й тепер одностайні домагання преси примусять імператора дати хоч часткову амністію.