Початок сесії.
Вчора роспочалась нова сесія Державної Думи. Мляво, сіро й одноманітно знов потягнуться засідання за засіданнями, „законопослушні" знов почнуть пильно прислухатись до кожного скрипу пера в міністерських канцеляріях, і тільки коли-не коли скандали Пуришкевичів і Маркових трохи “оживлятимуть" сірі дні думських буднів. Давно знайома картина. Куди ми дійдемо, як що в думських настроях не настане ніяких змін? Депутати мало клопочуться про це. Усі пекучі питання нашого сучасного життя для них наче не істнують. Є в Думі опозиція, так чи сяк звязана з дійсним життям країни, але представникам опозиції не дають і слова мовити, а як дають, то все одно не слухають. А думська більшість давно вже сказала своє останнє слово, й більшого від неї не можна сподіватись. До матеріяльних і моральних злиднів селянства й робітників, до повсякчасного порушення елементарних прав окремих громадян, товариств і цілих недержавних народностів—представникам думської більшости байдуже. Вони навіть пальцем ке кивнуть, щоб хоч чим небудь полекшити тяжке становище країни. „Після нас —хоч потоп", — міркують вони.
Не диво, отже, що й теперішній початок нової сесії ні в кому не збуджує ніяких надій. Коли засідання Думи не відбувались протягом останніх кількох місяців — ніхто того дуже не помічав. Так буде й тепер, коли засідання відбуватимуться — мало хто помічатиме їх. Тільки газети раз-у-раз нагадуватимуть громадянам: не забувайте, мовляв, що у нас є “слава Богу парламент”. А громадяне, особливо ж селяне, здивовано запитуватимуть: „Невже вона ще засідає, Дума отта?!“... 
А все таки, годилося б нашим „слава Богу депутатам” хоч поміркувати над питанням, куди ми дійдемо, як що й далі справа державного будівництва йтиме так само, як досі? Це питання далеко не другорядне, й ухилятись від його розвязання ніхто не має права, тим паче не мають права ухилятись люде, вшановані довіррям досить значної частини державної людности.

