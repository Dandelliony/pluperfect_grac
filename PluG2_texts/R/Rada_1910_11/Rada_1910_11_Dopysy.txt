          ДОПИСИ.     (Од власних кореспондентів).          СКВИРСЬКИЙ ПОВІТ (на Київщині). Церковні школи.
Чутка про те, що Державна Дума призначила на удержання церковно-парафіяльних шкіл з державних коштів більше ніж пів-милійона карб., сягнула в найтемніщі закутки нашого повіту.
Селяне з приводу цього довго і багацько говорили, обмірковували на всі лади державну асігновку і спинились на тім, що од нині сільським громадам не слід платить гроші ще й з свого боку на церковні школи.
Як сказали — так і зробили: за другу половину біжучого шкільного року паволочська сільська громада не заплатила на місцеву школу — 100 карб., парипсянська — 60 карб., міньковецька —40 карб, і т. и. Через це учителі лишились без жалування.
Щоб примусити сільські громади до виплати належних з них грошей, сквирський одділ київської єпархіяльної шкільної ради вдався з відповідним проханням до мирового посередника 2 участка сквирського повіту, д. Петропольського.
Але посередник сам вагається, чи повинні справді громади платить од себе гроші на школи, коли платить на них казна, і 8 января за № 46 вдавсь до губернського начальства за відповідним поясненням.      С. БОГДАНИ, пирятинського повіту (на Полтавщині). Селянське життя.
Років два вже минуло, як об'явлено, що продається економія нашого пана.
Спершу селяне думали самі купити маєток, але роздивились, що не по кишені, та залишили й думку про це, а взялися до переселення.
Оце вже два роки багато селян спродують своє сяке-таке майно і тікають в Омську губернію, або в Степовий край.      Надії, що земельки Дума дасть, давно вже в кожного повилітали геть з голови.      До освіти ставляться наші селяне з великою щирістю і прихильністю.
Підчас прийому до школи новичків, селяне приводять ще зовсім малих хлопчаків, років шости, а то навіть і п'яти.      Почали цікавитися селяне і національною справою.
В 1904—5 роках передплачували в складчину тільки російські часописі, а тепер замісць їх — українські.
В багатьох хатах можна знайти „Кобзаря“ і Шевченкового портрета прибитого на почеснім місці — на покутті.
Завжди дістають селяне новеньких книжок, писаних своєю мовою; вони їх прочитують і передають з рук на руки.
Порівнюючи справу національного самопізнання 1904—5 років і тепер, то вийде як небо від землі; тоді в нашому селі національно свідомих людей було душ 2—3, а тепер їх можна лічити десятками.     Г. ЗОЛОТОНОША (на Полтавщині). Забобони.
Що культура занадто мало торкнулась нашого міста, що тутешні обивателі, починаючи з вищої інтелігенції, й досі ще бабраються в багні невігластва і вірять всяким баб'ячим забобонам, показує такий факт. 8 января в міськім соборі було вінчання артілерійського офіцера Модеста Д. з дочкою колишнього поміщика місцевого справника Оленою Ч. Якось так сталось, що одна з трьох коняк, якими їхала молода до церкви, на дорозі спіткнулась і вивихнула ногу.
Не довго думаючи, забобонисти присутні пояснили це з'явище так, що це віщує щось лихе.
Зажурена молода стала на рушнику, вся тремтючи і через те, скоро пан-отець загадав молодим помінятись перстнями, її перстень вислизнув з рук і десь закотивсь.
Досить довго шукав його молодий, доки найшов, але не встиг він оддать перстня своїй нареченній, як у боярина в руці зломилась свічка.
Вінчання ледве одбулось — збентежені молоді вертались додому. Коли несподівано спіткнулась знову коняка, впала і на місці вбилась.
На швидку її одрізали, а додому доїхали паровицею. Розуміється, все це звичайнісенькі випадки.
Одначе молоді повірили, що все це знаменує нещастя їм в житті; молода залилася сльозами і весілля було не веселе.
А по містові до сього дні і інтелігенція і міщане плещуть з приводу цього язиками, вигадують, ніби молодим не доведеться жити в парі, що вона покотиться од нього, як покотивсь в церкві перстень, далі він її знайде, але не надовго... Отаке наше місто!     С. КУЛИКІВКА, чернігівського повіту.
Вовки. На Новий рік, як йшла отправа в церкві, хтось з хлопців побачив з дзвінниці, що степом мандрують по-за селом аж сім вовків, котрі за осінь наробили вже багато шкоди селянам.
Хлопці сказали батькам, а ті зібрали чоловіка сорок, посідали верхами і гайда на полювання.
Ніякої зброї не було, бо поліція позабірала в 1907 році, а поїхали з кілками.
Вовки залягли в очереті на болоті та їх знайшли і погнали в степ, не даючи повернути в ліс, що йде по-над Десною.
Прогнали їх кіньми верстов з шість, аж під Орлівку, ніжинськ. повіту і почали ловити та душити руками.      Один парубок упав з коня на здоровенного вовка і вхопив його за вуха.
Вовк вивернувся з-під нього та перекусив йому руку. На крик прибіг батько і задушив того вовка.
Другого вовка задушили гуртом. Решта вовків утекла.