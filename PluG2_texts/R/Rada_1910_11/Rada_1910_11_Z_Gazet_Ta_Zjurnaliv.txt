      З газет та журналів.      В „Южн. Зарѣ “ (Катеринослав) д. Ир. Щ—в, пишучи про київську „Просвіту", зазначає ті причини, що найбільше гальмують її розвиток.
Перша причина це, звичайно, „независящія обстоятельства". Через них багато де-чого з того, що намітила в своїм статуті „Просвіта", вона не могла зробити; до таких невиповнених пунктів статуту належать: бібліотеки, книгарні, філії в провінції, школи, поширення діяльности товариства за межами Київа і т. ин. Навіть таке скромне діло, як продаж своїх виданнів на своїх же лекціях, натикається на всякі перешкоди й гальмування „з боку". Ті ж „незалежні обставини" разом з теперішнім напрямком внутрішньої політики одбірають в „Просвіти" багато користних працьовників з тих особ, що служать по державних канцеляріях, бо навіть участь в такому невинному товаристві, як „Просвіта", викликає всякі нагінки од начальства.       Друга причина, через яку „Просвіта" розвивається не так скоро й широко, як того можна було сподіватися, це — так би мовити — внутрішня причина, що лежить в характері сучасного обивателя, — інертного, нудного й сумного, обивателя філософа-скептика, котрих так багато розплодилося тепер за останні часи.
До того ж і на справу культурно-національного відродження часто дивляться зовсім неправдиво.       Досить пригадати, що не мало інтелігентної публіки й до сього часу думає, шо сучасний український рух це спроба вернути колишні запорозькі часи, гайдамацькі вольности, і в сердечній простоті весь рух вкладує в межі боротьби за зверхню, показну сторону національних властивостів, що в наш вік пари, електрики й літання по повітрю, являється безглуздям.       Кінець-кінцем, загальний мрійнокосмополітичний флер, що покриває російське громадянство, не дуже-то допомагаючи зрозумінню суті речи, не прияє і живій інтенсівшй праці".       Іван Труш в „Ділі" пише про славянські вистави та про участь в них українців.
Уже давно серед чеської суспільности ворушилася думка згуртувати все, що зроблено славянами на полі промислу, літератури та артизму і показати це все в формі вистави на користь і подив, коли не всього світу, то хоч усіх славян.
Після неославянських нарад та з'їздів у Петербурзі та в Празі призначалося де-кілька строків і місць для таких вистав (Петербург, Москва, Прага, Краків —1910, 1911, 1912, 1915 роки), але проекти ці не мають шансів на проведення в життя, бо з одного боку такі вистави вимагають дуже багато видатків, а з другого боку — одна вистава може пошкодити другій, коли між ними буде невеликий інтервал.
Протягом скількох літ не може артистична продукція зрости на стільки, щоб на кожній з вистав вона була свіжа й солідна.       Все ж таки заінтересовання будучими славянськими виставами росте з кожним роком, а саму гадку підтримують міродатні сфери, які опираються на правительство, а тим самим і на певні матеріяльні засоби – треба отже числитися з тим фактом, що стоїмо перед двома всеславянськими виставами, а саме перед московською і празькою.
Можливо, що обидві будуть пересунені на ще пізніше, але можливо також і те, що московська і празька відбудуться в призначений, уже раз відложений реченець. (В Москві 1912 р., а в Празі 1915 році).      Вистави мають звичайно багато завданнів, одначе переважаючою гадкою є торговельна пропаганда.
Що не є предметом безпосередньої продажі, становить зразок продукції, яку кожної хвилини можна набути на складах, або в тій цілі виготовити.
По удачній виставі скріпляються торговельні інтереси на користь гарно репрезентованого і добре зарекламованого продуцента.
На всенародніх або на всеславянських виставах впадають в око глядача національні ріжниці, ступні культурного розвою поодиноких націй, а при тім довершується перегляд сил індівідуальних чи національних конкурентів.       Все, що не представляє безпосередньої матеріяльної вартости, а є чисто духово-культурним чинником, підносить націю морально і примушує чужих, навіть ворогів, відноситися до неї з пошаною.       Для нас, українців, як для нації не усюди признаної, мав би достойний виступ на славянських виставах і те значіння, що був би доказом нашого національного істнування і культурного розвою молодої суспільности.
Правда, до поважної конкуренції із сильнішими славянськими народами ми ще не у всім доросли, одначе уже на стільки сильні, що не потребуємо її обминати.
Там, де, при оцінці результатів, вчисляється і сила змагання до культурних ідеалів — там можемо стояти в першім ряді побіч найліпших.
Стоїмо перед великим і тяжким завданням!“