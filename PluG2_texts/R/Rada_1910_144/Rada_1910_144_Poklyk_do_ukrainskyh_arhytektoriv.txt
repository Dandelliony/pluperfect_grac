Поклик до українських архитекторів.
       Р. 1903 українське громадянство приємно вразила газетна звістка, що чисто українське полтавське губернське земство схаменулося і якось, -  буцім то ненароком, — почало будувати свій новий будинок— в рідному українському стилю. Нещасний наш український стиль, багато витерпів він: трохи не з корінням вирвали його з рідного ґрунту. Широкі кола громадянства зовсім забули його і тільки деякі українці знали про нього і по своєму, по українському любили його! Через це то, вище згадана звістка викликала багато всяких балачок, між якими, —не помилимося, коли скажемо, —дві третини було ворожих. Часто приходилося чути здивовані запитання: „Який такий український стиль, де він, в чому він виявляється, що ми бачимо навкруги: низеньку хатину-мазанку, солом’яну покрівлю, малесенькі віконця та часом розмальовані всіма кольорами віконниці, тай усе“! Невжеж земство соломою або очеретом покриє свій будинок, невжеж на покрівлі покладе з хворосту обмазаного глиною бовдура з півником зверху?! і т. и. і т. и. Не багатьом приходилося бачити на земському зібранні проект майбутнього будинку, — більшість зовсім його собі не уявляла, —а через те цілком натуральна та нетерплячка, з якою чекала вся Полтавщина, що то воно вийде за будинок, яку форму нададуть йому ті, що взялися будувати. Страшенно цікавило всіх це питання. Ну а де загальна цікавість, там неодмінні безконечні розмови, там змагання за і проти, там безпощадна і часами зла критика, там жорстокі наскоки ворожих опонентів — на безглузді витівки, що споружуються за кревні народні гроші, які збірають по копійках. 
       Гірко приходилося од цих розмов тим, що взялися будувати; тим більше гірко, що при початкові будівлі була лиш одна ідея, лиш один натяк на те, що хотілося утворити. Будувати треба було на скору руку, не вагаючись, а через те самий коштовний матеріал для стилю прийшлося збірати одночасно з мурованням стін, відшукувати по старих українських церквах, по домах української старшини, які ще де-не-де збереглися, та по південно-руських музеях, зовсім не багатих. Отже цілком зрозуміло, що будували дім дуже помалу і затягли будівлю на 5 літ. 
       Архитекторів висміювали, обвинувачували в розстратах народних грошей і не раз гіркі сльози образи ковтали вони за цей час. 
       Але, слава Богу, рук не опустили і діло довели до краю... 
       В 1906 році величезний земський дім закінчили зверху і вороги помирилися з ним. Ще через рік дім закінчили і в середині і публіка вперше могла оглянути гарно оздоблені парадні кімнати будинку. Ворожі розмови мусіли замовкнути: будинок подобався і декого просто вразив. Здавалося б, що будівничі з честю виконали поставлену їм задачу, але — справоздання за будівлю не було ще готове, і тут то знов підіймається гомін, що затих було: „так, все це розуміється, нічого собі, орігінальне нове... але, що то воно коштує?! Скільки „народних”грошей сюди запакували: мабуть, півмилійона, або й більше 800.000, а то й цілісенький милійон. Певне, що за таку силу грошей можна і не те збудувати"... І лицемірні оборонці народної копійки з посмішкою здвигали плечима... Одначе, справоздання показало, що всього на будівлю і оздоблення будинку вийшло 415.000 карбованців або по 104 карбованці за кубичну сажень будинку; виявилося, що зовсім не дорого. Тоді тільки забулися громи проти „вигаданого українського стилю” і вороги з ним помирилися.
        Але ось 1909 року, 26-го іюня, в будинок цей завітав Царь, цікавився подробицями будівлі, з інтересом знайомився з ними, розпитував про них будівничих і висловив своє задоволення, що бачить такий будинок. Тоді вже і не українці навіть почали згоджуватись, що український стиль істнує, що в ньому можна будувати не одні „хати з очеретяною покрівлею та коміном з хворосту”, але і величезні будинки, а через те, що тепер цей стиль являється новиною, то виходить, він дуже цікавий і заслуговує, щоб його вживати при будівлі. Трохи не одночасно появилися малюнки цього будинку в журналі „Нива” і в єдиному компентентному в Росії архитектурному органі „Зодчій”. Малюнки ці серед нашої української художньої молоді зробили велике вражіння. 
       Наводимо отцю історичну справку про відродження українського стилю з єдиною метою показати, який тяжкий був перший крок в цьому напрямкові, якої подяки заслуговують піонери цього діла і яку величезну перемогу одержало полтавське губернське земство, звернувшись до своєї рідної старовини.
       З повним задоволенням ми можемо заявити тепер, що земство це і тепер йде тим же шляхом і ставить нове завдання нашим художникам. 
       9-го декабря минулого року земство рішило покласти пам'ятник на тому місці, де 26 іюня 1909 року Царь дві години розмовляв з 4000 представників всіх волостей губернії, козаків і селян, які прибули в Полтаву на святкування 200 літнього ювилею перемоги над шведами. 18-го мая ц. р. земство вибрало комісію, яка б обміркувала всі питання, що торкаються будівлі пам'ятника. Комісія цього місяця рішила будувати пам'ятник в формі каплиці —в українському або греко-російському стилю, при чому українському стильові дано буде перевагу. Для складання проекту пам'ятника рішили оголосить конкурс і на три премії за кращі проекти призначили 500, —300 і 200 карбованців. До конкурсу допустять і закордонних художників. 
       Тепер, —як нам пощастило довідатися — розробляється програма конкурсу, яку, треба сподіватися, буде, оголошено для загальної відомости ще цього місяця. 
       Ось вдячна задача для українських художників!... 
       Закликаємо їх скористуватися нагодою, спробувати свої сили на рідній справі!.. Годі вже безконечно триматися заходу, переписуючи ренесанс, готіку чи бароко. Не треба кидатися в безформенний модерн, який не має нічого сталого, не піддається через це критичному розглядові і годиться більше для нищих духом! Треба працювати над своїм рідним: шлях широкий і, додамо, вдячний. Кожна нова вкладка в рідну скарбницю тепер — буде зазначена і утворить ім'я. Піонерам діла — важко, але за них історія!..