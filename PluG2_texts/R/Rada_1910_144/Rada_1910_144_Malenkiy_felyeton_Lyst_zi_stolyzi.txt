Маленький фельєтон. Лист із столиці.
       Привіт сердечний, моя любая дружино, із самої столиці! Допіру приїхав і зупинився в одній з кращих гостиниць „Вся Русь“ біля самого Невського. Москву проскочив, сливе не вилазячи з вагону (обдивлюся вже, коли повертатимусь додому). Встиг тільки накупити оберемок московських газет на вокзалі: ти знаєш; що політика—моє життя, а тут, у столиці, що до цього не так суворо, як у нас, і ніхто не звертає уваги хоч не то одну, а цілісінький десяток читай на день, - сказано, „вікно в Європу”!.. Приїхав сюди в обід і ще не встиг нігде побувати (завтра неодмінно розшукаю земляків), бо ввесь час читав не одриваючись газети. Ну, й газети! Це не газети, а просто слив'янка, далебі! Не то, що наші південноросійські, — нехай заховаються!.. Отце сів написати тобі, серце, кільки своїх вражінь од читання, бо знаю-ж, що й ти в мене Бисмарк, хе-хе-хе!—і любиш політику. 
       А ніч столична! Ти не зможеш уявити собі: зараз одинадцята година, а наче допіру сонце зайшло, і - ти не поймеш віри —я пишу, не засвічуючи світла, нестемнісінько тобі, як ото Петічка було проказує з книжки: 
Сижу, читаю без лампади
 У ясно-спящої громади…
       Як дві краплі води! Всіх блощиць, що он нишпорять по подушці та простирадлі, бачу, як на долоні. (В столиці навіть блощиці світла не лякаються). 
       На цей раз про бійку поміж студентами у Львові. (Тут чомусь пишуть „Льговъ”, а не „Львів”. Ну, та вони мають силу власних кореспондентів на місцях: їм краще про це знати). Ти певне вже вичитала дещицю з нашою „Ради”, але хіба можна прирівняти! тут тобі усе в подробицях. А яка освідченність, знайомство із самою суттю справи! „Что-нибудь особеново”, як кажуть у нас на Україні... Догадуюсь, що тут не обійшлось без наших земляків петербурзьких і московських... Хвалю, так і слід, нехай москалі докладно дізнаються про нас і нашу справу, а то тільки „грають та воропають” потроху. 
       Отже з московських газет довідався, що наші таки справді почали стріляти перші, - шила в мішку не заховаєш. Тільки— сором казати!— нащадки славних запоріжців, можна додати, а й стріляти допуття не тямують: сами себе перестріляли! Взявби бісової пари дітей... Е, та що там довго балакати! Признаться, що коли далі прочитав, як поляки трощили вікна в редакції газети „Перемишль” (треба буде передплатити, як приїду), у гостинниці „Січи” та науковім товаристві „Дністер”, то сам собі промовив: так їм і треба — нехай вчаться стріляти по людському. Заколот ще счинився тому, що українська молодь вимагала у цісаря університету для італійців у Коломиї, а польська—вищої школи шпигунства імени п. Раковського... Тут, правду кажучи, я трохи не зрозумів, хоч, здається-ж, насобачився гараз читати поміж рядками, або „наздогад буряків”, як у нас кажуть. Видимо, тут якась занадто хитра політика... 
       Ні, ти ось послухай, як петербурзькі газети ядовито жуків пускають. Цього, голубонько, в „Раді” не вичитаєш: у нас усе пробоєм, на стіну лізуть,— сказано, не столичні діпломати. А тут - скаже все, а ні до чого причепитись. Переказавши докладно про те, що українці ще домагаються, щоб у Софії було засновано всеславянський універсітет (їм і туди діло! Л. П.), що стріляли перші українці-ж таки, що на поміч їм позбігалися із села Чернівців трохи не всі селяне за приводом відомого гайдамаки Станіславова, що австрійський уряд хоче вижити з університету проф. Вол. Антоновича та Грушевського (дожилися! Л. П.), лукава газета й тут підпускає шпильку російському урядові: „Отже-ж бачимо, — каже, —до чого доводять утиски недержавних націй та роспалення расової зненависти. Нехай муки поранених та смерть молодого, палкого студента Русинова буде довічним memento для д.д. Тімошкиних і їхніх однодумців-американців, що так зле поводяться з неграми”... Правда, тут для мене трохи ніби незрозуміло, але-ж то од незвички читати російські газети та ще столичні, де все дуже тонко й дотепно.     
       Ну, допоки годі. Завтра ще писатиму, а сьогодні вже пізно. Треба проглянути ще одну газету, а крім того винищити геть оту столичну погань, що так вільно й сміливо шпацірує по моєму ліжкові. Бувай здорова, серденько. 
Твій Лука Перебийніс.
 Р. S. Посилаю рекомедованим, а ти-ж гляди не забудь, прочитавши, неодмінно спалити в печі. Безпечніше!.. 
Списав Провінціал.