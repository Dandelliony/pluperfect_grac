Грузинська преса про украінські справи.
       Грузинська інтелігентна публіка про нас знає дуже небагато. Для неї українець і великорос —то одна річ. Лише підчас святкування ювилою А. Церетелі вона почула думки, не згідні з її поглядами на українство. 
       Українська депутація, що піднесла А. Церетелі портрет Т. Г. Шевченка, та промова славного грузинського поета, звернута до українців, розбуркали цікавість грузинів до української справи.
        З того часу починають траплятись в грузинських газетах статі та кореспонденції, що мають на меті ознайомити суспільство з проявами українського національного життя. 
       Так, в ч. 94 газ. „Дроеба” д. К. Чхеїдзе вмістив статю під назвою „Національний рух на Україні”. Заглядаючи в перспективу, д. Чхеїдзе каже: „українській нації належить в майбутности визначна культурно-політична роля“. Свої здогади дописувач опірає на переконанні, що українська нація донесе окремости свого духа незміненими та живими до тих часів, коли можна буде розгорнути вповні свої творчі сили і найкоротшими шляхами прямувати до тісного злучення з сім'єю освічених народів. 
       Кажучи про сучасне становище українства, кореспондент констатує цілковите незнайомство кращих кругів російського громадянства з українством. Цим він пояснює брак принаймні хоч би моральної піддержки українству з боку росіян.
        Росказавши коротенько про культурний рух на початку XIX ст., д. Чхеїдзе зупиняється на Кирило-Мефод. братстві і доходить до тих часів, коли через неприхильні обставини кращі інтелігентні наші сили почали виїздити до Галичини і там провадити свою роботу національного відродження.
        „Часи визвольного руху, — закінчує дописувач, — дали можливість і українцям зреалізувати де-які свої надії. Заснована ними культурна інституція „Просвіта" провадила свою місію серед народу, видаючи корисні книжки та улаштовуючи популярні лекції для тиї частини людности, що тулиться переважно по окраїнах м. Київа. Але утиски останніх часів не проминули ції дорогоцінної справи і „Просвіту" заборонено в квітні місяці цього року. 
       Та знищенням інстітуції не знищено їдеї та її послідувачів". 
       В ч. 24 газети „Сахалхо" д. Намурадзе сповіщає грузинське громадянство про смерть В. Д. Грінченка. 
       Зазначивши, що вся Україна в жалобі під впливом такої втрати, д. Намурадзе каже: „І це цілком натурально, коли взяти на увагу, яку вагу мав покійний для усього українського руху. Нема здається ні одного куточка в національній роботі, куди б він не зазирнув і де б не приклав своїх рук. Як і кожен свідомий українець, він надавав головне значіння ідеї народньої національної освіти. Він чимало спричинився до популярізації думок в цій справі, як і до надбання того матеріялу, що потрібен буде в свій час, коли дійсне зреалізується в житті ідея націоналізації української школи". 
       Закінчуючи свою статю, д. Намурадзе каже: „Грінченко вмер, але те проміння, що він одбив від себе, довго світитиме навкруги, розганяючи народню темряву". 
П. І.