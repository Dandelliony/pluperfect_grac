За кордоном. Римський папа Пій X. В Ватикані стало неспокійно.
Заслаб папа Пій X через невдачі останніх днів в своїй політиці. Особливо вразили папу події на Піринейському півострові, виселення єзуїтів з Португалії і відокремлення церкви від держави в Еспанії. Папа Пій не дипломат; він скоріше по характеру сміливий боєць. Як-би він родився в середні віки, то був би саме в пору. Він відлучав би від церкви непокірних, ганьбив всякі єретицтва, лякав би королів і т. инш. Але для двадцятого віку папа Пій дуже вже старомодній. Суворі його відозви про лютеран, проти науки та модернізму серед католиків не зміцнили, а зруйнували ще гірше владу Ватикана в католицтві. Папа Пій X дуже кориться у всьому волі єзуїтів. І він з цим не криється. Ще недавно папа заборонив католицькому духовенству читати які-небудь газети і книжки, окрім виданих єзуїтами. Його прихильність до єзуїтів дуже шкодить йому, бо і сами католики не дуже поважають єзуїтів. На Пія має великий вплив його секретарь і „міністр", кардинал Мері де-Валь. Папа Пій X до вибору його на престол Ватикана був єпископом у Венеції. Походить він з бідної сем'ї. Кардинали обрали його за папу після смерти папи Лева XIII через те, що вважали, що Пій не дуже любить владу. Але помилились. За 7 років папа зумів добре прибрати до рук кардиналів і тепер в Ватикані він повний самодержець. Права кардиналів урізано, в політичні справи їм заборонено втручатись і таке инше. За останні роки прибутки Ватикана почали дуже зменшуватись і, щоб покрити видатки на роскішне життя, до якого звикли в Ватикані, тепер беруть потроху з старих запасів, що залишились ще з кращих часів папства.

