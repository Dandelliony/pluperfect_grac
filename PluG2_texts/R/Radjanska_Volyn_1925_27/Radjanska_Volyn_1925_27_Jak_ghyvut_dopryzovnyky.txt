Як живуть допризовники.
Розмістилися допризовники в касарні по вулиці Карла Лібкнехта. Першим і головним стало питання про харчування.
Багато допризовників не могли внести 7 карб. 50 коп. на котлове харчування, їм носитимуть їжу з дому.
Але є й такі, що не можуть принести ні грошей, а ні продуктів; таких прийшла на допомогу місцева влада.
У цілому ж можна сказати, що найгостріше питання, питання про харчування, потроху налагоджується.
Не менш важливим є питання з паливом, бо касарні не пристосовано до зими.
У помешканні вохко, холодно, палива відпускалось мало, але й із цього становища якось виходимо.
Словом, деякі хиби ще мається, але поступово вони ліквідуються. До учеби допризовники взялися дружно.
Заняття строєві й по уставу всіх цікавлять; є кілька ледарів, але їх мають на увазі й на них знайдеться підганялка.
Улаштовано, хоч і з великими труднощами, ленінський куток; мається невеличка бібліотечка.
Комсомольці готують уже інсценировку, військори готують стінгазету, утворюємо гурток по ліквідації неписьменности.
Знайшлися й музики з інструментами, які й організують музичний гурток для розваги в години відпочинку.
На жаль, немає коштів на культпотреби, навіть на буквар та зшиток. От до цього, на мою думку, треба притягнути громадську увагу.
Добре б було, як би хтось прийняв над пунктом культурне шефство. Це ж усього лише на один місяць, не так уже трудно, та й користь буде.
А шефство приблизно полягатиме ось у чому. Дати плакатик, кілька книжечок, буквар — той самий, про якого говорить зараз цілий СРСР, зшитків, газетку, словом — зовсім не багато.
Тільки це треба зробити як найскорше, бо час не чекає. Хто ж перший? 
