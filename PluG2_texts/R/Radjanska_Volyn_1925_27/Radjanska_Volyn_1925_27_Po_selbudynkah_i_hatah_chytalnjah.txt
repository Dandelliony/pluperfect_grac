По сельбудинках і хатах-читальнях. 
Звягільський райсельбуд — заснували куток лікнепа. У Звягільському райсельбуді закладено куток лікнепу. Цей куток мав вже великі успіхи, але от біда: нема літератури для читачів. На днях вийде стінгазета, присвячена тижню лікнепу. 
Провели річницю Лісовецької хати-читальні. Недавно в Звягільському райсельбуді провели річницю Лісовецької хати-читальні. Були щирі привітання від партійних і профорганізацій. Було також прочитано історію хати-читальні та про її роботу за рік. Після всього було передано хаті-читальні червоний прапор, як одній з кращих в районі. Члени хати-читальні радісно обіцяли виконувати всі свої завдання й боротись вперто з темрявою.
Поставили фізкультуру. У Звягільському районі поступово поширюється робота по фізкультурі. За яких-небудь три місяці спорт значно виріс. Через пару тижнів буде одремонтовано клуб для спорту. Вже були виступи членів спортгуртків. Так, чудовий спортвиступ дітей був на вечорі зустрічі нового року. На прикінці вечора було зроблено піраміду на сцені з 45 чоловіка. Треба з’ясувати всім, що робота спорту не даремна, а корисна. Мошківський. 
Дідковецька хата-читальня. Нашу хату-читальню селяни почали ретельно відвідувати й зацікавлено слухають, коли читають газети чи книжки. У святах різдва багато селян збіралось в хату-читальню, але треба замітити, що помешкання читальні дуже мале, всього одна кімната. Кооперація наша трохи допомогає хаті-читальні, підтримує світлом. Хату-читальню відвідують дорослі селяни, а також комсомольці. Останньої молоді майже не видно. Задорожний. 
Далі постараємось. Недавно відкрилась у --- на Коростващині хата-читальня, але роботи вже зробила досить. Сільрада пішла на зустріч — дало дяківський будинок під х.-ч. Але знову біда. Нема ні стола, ні лавки, ні лампи. Обміркували цю справу члени х.-читальні, вирішили поставити виставу щоб коштів зібрати. Але грошей це дало мало, дуже бідне село наше тут велику допомогу дав нам шеф — Спілка гарбарників. Помогла і наросвіта, що дала книжок трохи. І запрацювала хата-читальня. Що вечора повно Провели агітсуд над неписьменною жінкою. Валику подяку треба винести сільраді й КНС, які активну участь приймають у всій праці х.-читальні. БЕХ.
Поможіть розшукати! Місяць вже буде як пройшло в нас у Ляховецькому райсельбуді загальне зібрання членів сельбуду, яке скликалося протягом трьох місяців. Скликали. Прибуло, не думайте що мало — а чоловіка напевно 7 з половиною... Але ж прибули, зібрались, слухали й ухвалили. На засіданні було питання про більше втягнення селянства в члени с|б, про роботу, ріжні гуртки, про переобрання правління й т. ин. Говорилося також і про дисціпліну... Переобрали, доручили новому правлінню план праці виробити й керовництвом сільські хати-читальні охопити, але роботи... не видно. Цікаво деж поділося правління?! Бісовецький.
В нас ще темрява — чекаємо допомоги. Наше село Гнаток, Ст.-Кост. району живе у велякий темряві. Не вчені, не письменні батьки та матері затемняють ще й дітей. Члени КНС відкрили хату-читальню виписали газету й запрошують селян до слухання лекцій, читки газет і т. ин. Але батьки самі не йдуть та дітей не пускають. Тільки й турботи їм, що за самогон, молоді за досвітки та бійки. Слід було б, щоб райвиконком вислав би нам гарного політробітника хоч раз на місяць, який розбудив би село до культурного життя. Микола Франчук.
