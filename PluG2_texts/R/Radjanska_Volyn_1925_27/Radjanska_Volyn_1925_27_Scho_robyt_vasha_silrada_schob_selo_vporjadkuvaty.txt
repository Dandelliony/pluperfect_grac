Що робить ваша сільрада, щоб село впорядкувати? Чи може так робить, як Залісська, Ямпільська чи Крупецька?
16 січня загорілась клуня в одного господаря, в селі Заліссі, Народицького району. Вогонь швидко перекинувся й на хати, й за малий час половини села не стало. Вісімнадцять клунь з хлібом, та двадцять дві хати на попіл перетворились. Кілька господарів — без шматка хліба лишилось на зиму. Як треба було гасити, всі залісські стояли тільки й бідкались. --- Але в Христонівці помна тільки на двох колесах, бо два других вкрали. А в Коздрищах з машини покрали якісь частки. Добре, що до Київщини недалеко й звідти з с. Тарасова приїхала дружина пожежна, другу половину села врятувала. Цікаво, що б робили с. с. Христинівка та Коздрищи, як і в них пожежа виникла б? Районе, візьмись за діло, розбуди сільраду. 
Де брудна вода, там і пошесть. Це варто було б запам’ятати владі Ямпіля. Справді бо криниці всі, звідки беруть воду, щоб пити, порозвалювались зовсім. Настане одлига — у криницю ллється разом з каламутною водою гній, сміття, иноді й падло потрапить. А почне по людях ходити тифус черевний, вони тільки дивуватимуться — і звідки ж ця хоробочка взялась? На думку не прийде, що самі її на свою голову накликали. А що найгірше, не раз, не два нагадувала санітарна комісія повноважним сільради та сількомнезаму, щоб за справу цю взялись. Та влада сільська в Ямполі гадає, певно, що про здоровля своїх громадян дбати не її обов'язок.
А Крупецька сільрада й сама собі не може дати ради. Будинок, що в ньому вона сидить, гарний знадвору. А в середині піч розвалилася, стіни чорні немов би сільрада вмирати збирається, й чорною жалобою стіни помалювала. А що блощиць та клопів? Тут, правда, є причина. Голові сільради, хоч і працьовитий він, тільки й приходиться робити, що соромити членів. Не з'являються вони зовсім на засідання, хоч бери їх на мотузку тягни чи віником жени. Й за членами такими вся праця спить. 
