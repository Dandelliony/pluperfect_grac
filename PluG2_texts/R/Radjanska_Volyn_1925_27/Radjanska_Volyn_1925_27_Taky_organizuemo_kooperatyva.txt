Таки організуємо кооператива.
С. Шарлаївки, Антонинського району. В тяжких муках зароджується кооперація в Шарлаївці.
Вже хутко рік лише, як питання про відкриття в селі споживчого товариства повстало було перший раз на загальних зборах громадян, але й до цього часу, не дивлячись на силу розмов, кооперації в селі заснувати не вдалося.
Яка ж причина такого явища, які перешкоди до заснування кооперативу? Перш за все, коли місцеві крамарі прочули, що в селі мають заснувати кооперацію, — вони, пускаючи ріжні провокаційні чутки, встигли знайти собі гарних прибічників серед несвідомих громадян і навіть серед членів с-ради.
Коли піднімеш на яких зборах питання про кооперацію, — чуєш такі вигуки: «Буде вже говорити про кооперацію, гроші пропадуть і толку не буде», або «відкрийте-но кооперацію, то тут тобі, як накладуть, то й своїм господарством не оплатишся...». «Нащо нам кооперація, коли в ній все дорожче, ніж у приватніх крамницях» і т. и. Звичайно, не трудно довести, що все це брехня, а коли й буває щось дорожче в кооперативі проти приватніх крамниць, то це є або обман або просто конкуренція, коли крамар, продаючи ніби-то дешевше, обманує на вазі, або врешті дає недобрий, підроблений крам.
Але ж, все таки скажу, що кооперація в нас буде. Нас є мало — чоловіка 20, що дійсно бажають мати кооперацію й поклали вже багато зусиль та своїх коштів на цю справу, але це нас не спинить.
До нас пристануть ще ті гр, котрі стоять за бідняків, за добробут селян та проти спекулянтів, ті, що хочуть виконати заповіт Леніна про кооперацію.
За діло-ж, товариші! До єднання! До кооперації! 
