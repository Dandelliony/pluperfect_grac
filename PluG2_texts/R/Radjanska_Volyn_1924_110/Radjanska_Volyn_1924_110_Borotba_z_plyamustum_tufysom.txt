Боротьба з плямистим тифусом.

  Позавчора відбулося засідання колегії губсанікспектури для вироблення заходів що-до боротьби з плямистим тифусом в місті і по селах. Доповідач зазначив, що паразитарні тифуси були зареєстровані по цілій Волині. Траплялися де-які населені пункти, по яких цей тифус просто таки лютував. У 24—25 році боротьба з паразитарними тифусами повинна стати за одне з найперших і невідкладних завдань санітарної організації. 
  Нарадою вироблено широкого плана боротьби з тифусом. Звернено увагу на розвинення саносвітньої праці на селі. Усім районним санітарним лікарям запропоновано розпочати читання лекцій по селах про заходи боротьби з паразитарними тифусами. 
 Санробітникам пропонується також звернути особливу увагу на райони, котрі в минулому дали значні захорування на зворотний і плямистий тифус. Ці райони мусять підлягати постійному доглядові санорганізації. Перед санорганізацією поставлено завдання притягти організовані групи сільського населення до справи влаштування лазень (бань) по найбільш небезпечних (відносно тифусу) районах.