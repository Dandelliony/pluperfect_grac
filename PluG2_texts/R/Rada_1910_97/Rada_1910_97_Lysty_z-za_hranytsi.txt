
Листи з-за границі.
XX.
По дорозі у Францію. —„ Приємна“ зустріч в Бордо. — Аркашон колись і тепер.

Коли вже наближався юбилейроковини мого пробування в ліжку, закопанські лікарі винесли вердікт: “нехай їде в місця „не столь отдаленныя” і ще там полежить". Гаразд! Але куди саме? Та куди ж, як не до французів! Адже ж це найрідніші нам люде... Не кажу вже про „альянс” політичний (цур їй, тій політиці!), але от таки свіжо французькі гості у Петербурзі та Москві, ще за головування блаженної пам'яти Хомякова, привселюдно призналися, що у них „одна душа й одне серце з русскими" (про „єдинство" кишені вже й не згадували: це вже й немовлята, мовляв, знають...) Зовсім добре для мене виходить!.. Почав був вже й манатки пакувати, а тут на тобі: читаю, з наказу прем'єра Столипіна, я став „инородцем". Оттуди к бісу! Як я тепер до французів поткнуся? Заглянуть в мою душу, а вона зовсім не така, як французька, а чорна (непремінно чорна!) „инородчеська”! Не буде мені а-ні альянсу, а-ні преферансу— буду в чорній біді пропадати. Але спасибі “землячок" виручив таки (що не кажіть, а „свій" чоловік—спасенна річ!)… граф Бобринський, то-б-то, в Думі як на долоні показав, що я не тільки не „инородець", а справжній русский, навіть чи не більш, як ті, що під Москвою споконвік проживають. Зрадів я страшенно, бо тепер вже не стидно було мені перед французом ставати. Але пізніш я довідався, що страхи мої були даремні: французи такі чемні люде, що усіх до одного, навіть безперечних „инородців" в Росії, уважають за „рюсс" і певні, що 70 язична людність в Росії говорить чистою мовою „рюсс”, як от усі французи— французькою. Так само вони уявляють собі й Австрію— „отріш" і певні, що там всі говорять „отрішською"мовою. 
Але час вже в дорогу... Призначено мені мандрувати до міста Аркашон, над Океаном. Попасти туди можна двома дорогами: або через Швейцарію та Париж, або ж перетяти впоперек усю Італію, від Венеції до французької границі, то-б-то, проїхати всю італійську і французьку Рів'еру з її дивами: Сан-Ремо, Монте- Карло, Ніццою і т. и., куди зо всього світа з'їздяться найтовстіші кишені і щедро себе вивертають. Як звісно, ті кишені годують не тільки усяких пройдисвітів, але й його високість, князя Монакського, що тільки й держиться рулеткою... Минувши Рів'еру, треба їхати на Марсель, звідти перерізати впоперек усю Францію до Бордо (над Океаном), а з Бордо вже рукою подати до Аркашон. Я вибрав цю другу дорогу, бо крім того, що вона веселіша, хотів непремінно побачитися з родиною Грінченків, що пробувають коло Сан-Ремо в Оспедалетті. Як там їхалося, не варт згадувати. Так само не хотів би згадувати й про ту хвалену-перехвалену Рів'еру, яку зненавидів я за тих 6 днів пробування на ній (власне в Ospedaletti) Поки їхав—було тепло, гарно... Приїхав в той ”райський" край —аж там зіма: холоднеча, дощі, вітрюга... Шість день носа з хати висунути не можна було, в хаті довелось сидіти, одягши все що мав найтепліше, в калошах, під пледом (груби в хаті кат-ма: адже ж то „теплий" край!). Ну й не диво, що з того доброго нічого не вийшло, а тільки лихе... Думалося побути на Рів'ері довше, погрітися на сонці, гарно одпочити, а замість того довелось вивезти цілу купу нових хвороб (власне старих, в новій редакції). Цур тобі, пек тобі, Рів'еро! Краще далі мандрувати... Проїхав одну станцію від Оспедалетті — французька границя... Треба з багажем іти в таможню. Яка там заграницею таможня?— думаю собі... Переїзжали ми й австрійські, й італійські
границі, і скрізь або зовсім не дивились на наші речи, або там так — аби слава була, що ревизували... Але не такої заспівали нам французи... Не дурно з нами здавна приятелюють: де чого й у нас навчилися! Півтори години дурнісінько продержали нас на ногах коло наших пакунків, а як надійшла ревизія, то ще й мене, хворого, заставили самого розпаковувати, розвязувати все і рились-рились, як якась худоба в картоплі... Що більш кажеш їм, що нема нічого: ні папіросів, ні вина, чи чого там, то ще гірше риються... І врешті зосталося таке вражіння, що ученики перейшли й свого учителя: на російській границі принаймні хоч самі агенти розпакують і запакують, а тут рили-рили, та й далі посунули. На цій станції була думка ззісти обід — де там про обід думати, коли до одходу поїзду всього кілька хвилин осталося, а до того вимучили так, що ледве до вагона дотягся!.. Навіть зовсім здорові люде, і ті помучилися... Така-то приємна була перша зустріч з французами! Але ось вже й Рівьєрі кінець. Одсунулися гори од берега, і аж душа радіє... Ті ненависні гори, що ось вже три роки душать мене, не дають окові глянути ген-ген далеко, нарешті покинули мене —і пере до мною зовсім наш український крайовид... Так і здається, що їдеш десь наддніпрянськими луками в Полтавщині, або що... Ось там за тими кущами Дніпро беріг миє, а он далеко синіють дніпрові гори... Од Марселя до Бордо 12 годин їзди „експресом". За пів-суток перебігли всю французьку державу впоперек. В Бордо довелося ждати більш двох годин. Тут я мав не аби яке щастя — почути русску мову. Але де саме і од кого? Бодай не казати... „Там де для мущин і для дам", як каже Невідомий в „Сто тисяч". У Франції, бачте, заведено вельми конфузні для россійського обивателя порядки. Точнісінько як у театрі, стоїть будка з касою,
а в ній касірша. Та як би ж то на тім і кінчалося, що видасть тобі квиток на „вход” —ні! Панна-касірша, пристойно убрана, ще вас одпровадить аж до вашого місця, геть і двері вам в купе відчинить... І от така панна, коли я запитав її по французькому, скільки їй слід, одказала мені чистою не инородчеською мовою: „сколько изволите”! Гай-гай! Десь то багато митарств мусила, бідна, перейти, щоб з якоїсь театральної „етуалі" російської поганенької труппи (певно, шантанної) опинитись в ролі касірши де „для мущин"!.. Вирушили з Бордо. Хоч вже десята година, але туман ще не розвіявся, повітря гниле, важке. У вагон в Бордо вкинули нам якусь продовгасту плескувату оливяну річ. Думав — багаж якийсь, а то таке „отопленіє": плескувату грубу, що простяглася впоперек усього вагону, наллято гарячої води; пасажир ставить ноги на „отопленіє” і гріється. Мудра історія! Тим часом наближаємося до Аркашону —від Бордо туди 50 верст., туману а ні слід... Сонце весело просміхається, жене на землю тепле проміння. Гарно! Ідемо все луками та сосновими лісами... На левадах вже сила польових квіток. Нарешті он і море показалося... Простуємо прямо до нього. Остання станція в цей бік —Аркашон. Трохи лівіще пішла дорога да Еспанії, всього 100—120 верст від Аркашона. Стрічає мене бувший закопанець, незнайомий мені особисто, але все одно... Ідемо в місто — настояще європейське... Будинки на кілька поверхів, отелі грандіозні (один має 300 покоїв), але поруч і маленькі два-поверхові будиночки — віллі. Віль тих є вже в Аркашоні коло 800. Місто має кілька кутків: є Аркашон-зімовий, осінній і літній. Літній— над самою водою, зімовий—в бік од моря, в лісі. А як ще зімовий сезон не кончився (літній з мая починається), то й я оселяюся в лісі.
Але попереду кілька слів про минувшину Аркашона. Перш за все — це оселя дуже давня, ще десь 800 — 600 років, перед Різдв. Хр. засновали її дорійські греки і прозвали Αρκάχον (власне затока Αρκάχον), то 6 то затока для захисту, затишок); давні географи звуть його Promontorium Arcassonium, а звідси пізніш і вийшло Аркашон. І не тільки Аркашон свідчить про те, що його засновали греки, але й сусідні дрібні оселі, як от Арес, Піла, Андернос, Біганос. З давніх давен і аж досі Аркашон був славний своїми остригами („устріці") —ще в 90 р.р. перед Різдв. Хр. римляне вивозили їх аж двідси. Але до кінця XVIII ст. це було собі невеличке містечко, де людність мала завжди великий клопіт з пісками (дюнами),що все пересовувались... А що то були не жарти, то треба сказати, що часом враз виростала пісчана гора в З0 сажнів заввишки... Тим то й тепер зімовий Аркашон має й гори й долини, але певне, нерушимі. З початку XIX ст. почали дбати про те, щоб піски закріпити, засадили деревом то-що. Величезних грошей це коштувало, але врешті таки загнуздали свавільні піски. В 30-х р.р. лікарі вже переконалися, що Аркашон — дуже користна місцевість для хворих на груди, бо з одного боку — море, а з другого — соснові ліси. Визнали, що дуже помагає вона слабосилим дітям. Вже р. 1841 проведено було з Бордо залізницю мало не до самого Аркашона. Року 1842 збудовано першу віллю, а через кілька літ було вже їх більш 80. Року 1856 вийшло перше число газети journal d’Arcachon. Зараз виходить аж 4. Всеї людноcnb тоді налічувалося ледве 400 душ, але приїзжих було вже до 20 тисяч, а через 50 літ (тапер) за рік приїздять 250 тисяч, і на самі купання літом більш як 120 тисяч. Між иншим, гостюючи в Аркашоні, Руно написав тут року 1857 свого „Фауста". В. Доианицьний. Arcachon, 18 апріля.


