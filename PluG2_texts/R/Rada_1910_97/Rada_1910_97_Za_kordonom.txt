За кордоном.
Виборча реформа у Прусії.

Пруська палата панів ухвалила законопроект про виборчу реформу, значно відхилившись од редакції, в якій палата послів цього законопроекта ухвалила. Найбільше суперечок між обома палатами ландтагу виникло з приводу питання про те, як треба поділяти виборчі округи. Палата послів після довгого обміркування постановила вважати виборчими округами дрібні територіальні участки, з числом людности од 750 до 1749 душ. Палата ж панів постановила, що в трьох великих городських громадах кожен виборчий участок повинен складатись з 20.000 людности, а в менших громадах виборчим округом повинен вважатись участок з 10-15 тисяч людности. Таким чином, редакція палати панів міняє законопроект на гірше, бо при поділі виборчих округів на дрібні участки демократичні елементи все таки могли б попасти в другу, а то і в першу групу виборців. Далі палата панів розминулась з палатою послів у питанні про виборчі льготи для людей з певним освітним чи службовим цензом. Палата послів дала особливі привілеї тим виборцям, що скінчили середню школу, палата ж панів затвердила привілеї для всіх категорій виборців, які тільки було перечислено в урядовім законопроекті. Таким чином виборчий законопроект повинен знов обмірковуватись у палаті послів. Офіціальний орган центру „Germania“, вже заявив, що поправка палати панів що до поділу виборців на категорії — для центру не підходить. Отже, як що центр і далі стоятиме на цій самій позіції, й як що націонал-ліберали знов обстоюватимуть за безпосереднє й таємне голосування, то можна думати, що палата послів одкине законопроекта в останній редакції палати панів. Напевне цього, одначе, сказати неможна, бо все в значній мірі залежить од націонал-лібералів, а з ними правительство, як повідомляють берлінські газети, веде тепер якісь таємні переговори що до затверження виборчої реформи. А що націонал-ліберали дуже неохоче стоять в опозіції до правительства, то дуже можливо, що вони кінець-кінцем поступляться й законопроекта усе таки буде ухвалено.
