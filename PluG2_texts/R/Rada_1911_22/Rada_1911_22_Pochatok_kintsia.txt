Початок кінця.
Цими днями в газетах з'явилася звістка про те, що на нараді в міністерстві народньої освіти про „потішні роти“ визнано, яку силу уваги й часу одбірає по школах „строевое обученіе и воинская дисциплина“; за кордоном найавторитетніші педагоги вважають нагально потрібним викинути з школи воєнну муштру, бо вона шкодлива для морального й фізичного розвитку. 
Багато витрачено було чорнила й паперу в російській та „инородчеській“ пресі, щоб довести, кому слід, шкодливість захоплення цією „модою” гри в „потішні”, Але, як бачимо, на пресу, або т. з. „общественное мнѣніе“, у нас не дуже то зважають. Треба було голосів якихось німецьких, чи що, педагогів, щоб примусити привселюдно признатись в непотрібности того, про що кричала своя преса. Не знаємо, яке значіння матиме вирок вищезгаданої міністерської наради. Але ми певні що в думці проводирів освіти настав якийсь перелом, якесь „охлажденіе“ до справи, налагодженої відомим інспектором А. Луцкевичем й підтриманої в своїх інтересах чорною пресою. Не дарма-ж вона галасує тепер з приводу того міністерського вироку й запідозрює сердешне міністерство трохи чи не в зраді Державі. 
Ми не кохали й не кохаємо жодних ілюзій що до сучасного становища народньої й иншої школи, проте завжди були переконані, що „потішний“ нумер „не пройдеть“, і що дні його щитані, бо навіть наша знівечена школа не в салі стравити такої нестравної їжи. А що за цей „нумер“ так міцно вчепилися офіціяльні педагоги, то хіба тільки наївна людина не збагне тих мотивів, котрими керувалися ті людці. Постанова Бахмутського повітового земства росплющує очі й незрячим. Бахмутське земство визвало потрібним мати для своїх шкіл окремого інспектора, бо д. А. Луцкевич тепер тільки те й робить, що вираховує прибутки за видання упорядкованого ним „руководстза“ для учителів „строя“, а на шкільну освіту зовсім рукою махнув. „Что и требовалось доказать“, як кажуть учителі геометрії. Він достукався до генеральського чину, його „руководством“ звелено керуватись при навченні „строя“ трохи чи не по всіх школах, тому автор має чималі прибутки з того свого руководства; а піде в одставку, то матиме „приличную званію“ пенсію.На решту-ж йому тепер „вь высшей степени наплевать“, про що й свідчить його недавній ціркуляр, де він „доводить до свѣдѣнія“, що „наблюденіе“ за навчанням „строю и гимнастикѣ“, взагалі всю „потішну“ справу доручає якомусь д-ві Л., здається, одставному капитанові, певне з „сочувствующихѣ“. 
І слава Богові, – мусимо додати. Це тільки свідчить про „разложеніе“, що почалось у всій цій справі. Капитанові, безперечно, незабаром також осточортіє ця забавка, й він кине її на призволяще. А вже коли в Луцкевичевім районі справа зводиться на нівець, то чого-ж сподіватися від инших, що тільки в „надеждѣ славы и добра“ наслідували йому... 
Педагог.

