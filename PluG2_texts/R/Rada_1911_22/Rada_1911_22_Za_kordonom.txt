За кордоном.
В Португалії.
В Коїмбрі юрба народу, роздратована статтями одної чорносотенної газети проти республіканського уряду, напала разом з студентами університету на тутешній чорносотенний клуб, зруйнувала його до щенту і потім підпалила, так що в клубі все, разом з дуже багатою бібліотекою, згоріло. Після цього юрба зруйнувала ще клуб тутешніх „ франкистів” (однодумців бувшого диктатора Франка). Такий самий погром було зроблено в Лісабоні, в редакціях всіх трьох монархичних газет. І тоді, як тепер, поліція прийшла на місце, коли все вже було скінчено.
Вбивство міністра.
Як відомо вже з телеграм, в Тегерані цими днями стався замах на життя міністра фінансів. Подробиці цеї події такі. Міністр, вертаючись з подорожі, під'їхав до свого дому і, коли він виходив з файтона, два кавказці вистрілили в нього з револьверів по скільки разів і ранили міністра в ногу і в груди. На стрільбу збіглась поліція, народ. Кавказці тоді почали стріляти в поліцію і ранили двох городових тяжко, а одного злегка. Злочинці вірмени і грузини. Причина замаху, як гадають, помста міністрові за те, що він раніш скинув з посад цих злочинців.
В Болгарії.
Цими днями уряд болгарський вніс на затверження народньої ради законопроект про переміни в конституції. Буде, певно, засновано сенат, або державну раду, а також затвержено нові титули держави і самого царя Фердинанда.
