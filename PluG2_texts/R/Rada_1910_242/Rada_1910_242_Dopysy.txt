М-ко ЦИБУЛІВ, липовецького повіту (на Київщині). Відрадне явище. Є при місцевій цукроварні „біблиотека для служащихъ”, котра повинна задовольняти як духовні потреби більш інтелігентних служащих, так і робітників місцевих майстерень.
Ця бібліотека досить гарно упорядкована: має багато книжок на російській, польській і єврейській мовах і туди також кожнорічно виписується на оцих трьох мовах чимало часописів.
Але не дивлячись на те, що читачів більшість українці, котрі дуже цікавляться рідною мовою, до цього часу не було в оцій бібліотеці ані жодного часопису, ані жодної книжки, написаної вкраїнською мовою.
Так було до останнього часу. Але недавно місцевий дідич п. Ф—ч подарував з своєї власної бібліотеки чимало книг, написаних українською мовою, цій бібліотеці і, дякуючи цьому подарункові, вперше засновано тут так потрібний і вкраїнський відділ.
Будемо надіятись, що цей перший крок по дорозі розповсюдження книжок на рідній мові, не буде і посліднім.
ЛІТИНСЬКИЙ ПОВІТ (на Поділлі). Студентська екскурсія. Цими днями студенти-агрономи київської політехники одвідали в літинськім повіті маєток пана К. К. Дорожинського, за 25 верстов од вакзалу „Хмільник". Поміщик з великою охотою дозволив студентам оглянуть весь маєток.
В маєткові п. Дорожинського племінне хазяйство можна вважать зразковим.
Скрізь видко велику досвідченність хазяїна що до зоотехнії і любовне його відношення взагалі до свого господарства.
Насамперед скотарство. Кращого, здається, нічого не може й бути. Поряд з ними в такій самій мірі інтересні одділи: свинарства, вівчарства, породистого птахівництва то-що. Що до польового господарства, то воно улаштовано так, що всі сирові продукти його тут же в маєткові перероблюються і спродуються вже готові, придатні для споживання; це призводить до того, що поміщик завше при спродажу має добру ціну, незалежно од риночної ціни.
Рогата худоба виключно ольденбурзька — дійна і викохується тут як племенна.
Поміщик доскочив блискучих наслідків в напрямі „уравненности стада", а це вимагає силу праці і енергії.
Вся худоба дуже красива по екстерієру і добре дійна. На сельсько-господарських виставках за це все пан К. Дорожинський дістав безліч наград.
З свого боку Київський політехничний інститут також зацікавивсь цією худобою і купив з череди п. Д. одну телицю для скотарського двору інститута при кафедрі приватної зоотенії.      Свині розмножуються двох пород: великі білі „англійські" і „тамвортські"; обидві породи викохано зразково.
На спомин екскурсії, п. Дорожинський подарував красивого і здоровенного англійського кабана для такого ж таки скотарського двору політехники.
