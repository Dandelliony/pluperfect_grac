Літа ж мої милі, 
Літа молодії, 
Святі мої мрії, 
Ясні, золотії! 
А де ж літа тії, 
Де вони поділись? 
Куди ж мої мрії, 
Куди розлетілись? 
Дитячії роки 
У морі втонули, 
Мої молодощі 
Пройшли — проминули. 
І сунеться старість 
Печаль в душу льється, 
Округ мого серця 
Мов гадина вьється. 
Хвороби тяжкії 
Всю міч одбірають, 
Мої руки мліють, 
І очі згасають. 
Коло мене пусто, 
Скрізь стіни німії, 
Схилившись до столу, 
Сижу в самотині. 
І думаю думи Про те, що мииуло, 
Про давнії часи, 
Що в морі втонули. 
Хотілося жити 
На благо Вкраїни 
І кинути зерна 
На рідную ниву, 
Бажалось думками 
Увесь край обняти, 
А вийшло... ох, тяжко 
Про теє й згадати!.. 
Та сила живая, 
Кипучая сила, 
Що рвалась до праці. 
На вітрі простигла; 
Та віра у себе, 
Ясна та живая, 
Пропала на віки, — 
Ти доле ж лихая! 
І студить морозом 
Мені руки й ноги, 
Немов в зіму старцю, 
Що збився з дороги...

Не маю я друга 
У цілому світі, 
Щоб я своє серце 
Йому міг розкрити. 
Не маю я, бідний, 
У світі й дружини, 
Щоб міг я їй вилить 
І горе й кручину. 
Усі мої мрії 
І блекнуть і в'януть, 
Усі мої думи 
І мруть й пропадають. 
Літа ж мої милі, 
Літа молодії, 
Святі мої мрії, 
Ясні золотії, 
Спустіться ж до мене 
Та в тихі покої, 
Як зірка вечірня, 
На тихі розмови! 
То може крапну я 
Хоч ще крапелину 
На ріднеє поле Своєї Вкраїни!.. 
