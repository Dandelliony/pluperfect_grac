Національне питання року 1909-го.
 В державах з ріжноплеменним національним складом, як от Австрія, Росія то що, національне питання стоїть тепер на черзі і притягає до себе велику увагу, викликаючи боротьбу і думками і ділами. Можна це питання приспати, можна на якийсь час одсунути його й закрити иншими справами, але не можна його зовсім занехаяти, аж поки не буде порішено до краю національну справу. Живі народи, як і живі люде, не можуть з власної волі лягати живцем в домовину, а раз-у-раз боротимуться за своє національне право до того часу, аж поки або те право здобудуть, або до краю знеможуться і втратять свої національні ознаки, то б то вийдуть з числа живих націй. Власне останнього ще не знає світова історія, маючи діло не з смертю, а тільки з еволюцією народів культурних, і через те ми бачимо самі приклади того, як приспане національне почування у приборканих народів під тими чи иншими впливами виривається на волю і нація воскресає до культурного життя - і разом з тим конче і неодмінно до боротьби за своє національне право. 
 Росія, ця імперія народів, здавна була ареною національних рухів. Правда, за старого ладу обставини були занадто для них несприятливі, занадто всі національности були прибиті однією централізаторською політикою. „На всіх язиках все мовчить“,— такий був ідеал державного життя і відповідно до його становище національного питання. Трагизм цього становища найдужче виявлявся в тому, що нації з давньою і часом досить високою культурою, замість розвивати її, мусіли мовчати і мовчки терпіти ту страшенну шкоду, що починається од гальмування нормальних потреб, коли їх не можна задовольняти повного мірою. Національними репресіями спинявся загальний культурний і економічний розвиток; народи хиріли та ниділи серед темноти й злиднів, внутрішній роспад був результатом того загального мовчання. Але саме мовчання ще не знаменувало смерти і скоро можна стало вільніше дихнути, почулися національні домагання всіх національностів, що мали свою культуру, письменство, пресу. Поляки, финляндці, українці, вірмени, грузини, татари, євреї, білоруси, литвини й инші народи під час пам'ятного руху 1905 року всі озвалися з своїми національними потребами, всі голосно поставили свої домагання. 
 І голоси ці вже не можна було заглушити. До них мусіли прислухатись і уряд, і російське громадянство, що само національних обмеженнів не зазнало й через те звикло легковажити національне питання. „Неістнуюче питання" з другорядної справи, од якої можна було колись легко одмахнутись голосною фразою про всесвітнє братерство народів і яку звикли нехтувати в Росії, виросло раптом на першорядну справу. Кожний політичний діяч, кожний громадський напрям, виступаючи на прилюдну арену, мусів визначити свої погляди на національне питання, мусів сформулувати свою національну програму. Національне питання аж тепер заняло своє місце в програмах громадсько-політичних напрямів і разом з тим стало на чергу серед практичних заходів. 1905 рік один зробив для популяризації національної справи більше, ніж десятки років попереду, виявивши ряд практичних національних домаганнів і освітивши національну проблему взагалі. З того часу національне питання придбало собі ту поважну позицію, з якої його вже не можна одсунути на задній план. 
 І все таки дуже далеко ще стоїть воно у нас од правдивої постановки. Практично воно мало що наблизилось до неї за ввесь цей час, а останній рік навіть одсунув його назад од тих позицій, що вже ніби здобуті були за попередні роки. 1909 рік пройшов серед змаганнів проти національних здобутків недержавних народностей, визначившись новими й поновленими національними обмеженнями. Не тільки урядові сфери, що тепер наскрізь переняті націоналістичними тенденціями, а навіть досить чисті з цього погляду громадські круги виявили інтенсивне націоналістичне в державному розумінні осліплення. Чад войовничого націоналізму отруїв і поступові круги російського громадянства і ще більше поплутав національну справу. Досить тільки згадати полемику про „національне лице“, щоб побачити, на якому непевному шляху опинилося російське громадянство в національній справі і скільки ще сили доведеться покласти недержавним націям на оборону свого національного права на вільний розвиток. Тепер майже неможливо стрінути серед росіян формуловку національного питання таку, з якої почали Герцен, Бакунин, Чернишевський. Федералізм, коли й увійшов уже до програм де-яких громадських напрямів, то занадто абстрактний має вигляд, занадто мало розроблений він, щоб справді зробитися питанням часу й захопити широкі круги хоча б теоретично.
 Серед такого настрою настав і минув рік 1909-й. Легко зрозуміти, що в національній справі він дав самий нуль,— гірше навіть: мінус, коли вважати на ті практичні заходи, з якими виступили сфери, що мають тепер власть у своїх руках. 
 В українській справі, напр., ми бачимо систематичні заходи проти всього, чим проявляє себе тут національний рух. Заходи проти української преси, проти мови в школі й на суді, проти товариств та організацій тяглися ввесь рік під акомпанімент дикого завивання й нацьковування з сторінок реакційної преси. Поки що ця політика не вилилася в форму якоїсь загальної норми, але од того вона не зробилась менш дошкульною і минулий рік дав найбагатшу з усіх останніх років хронику репресій? Ми не будемо її перебірати, бо вона певне ще стоїть у читача в пам'яті, та й огляд українського життя був власне оглядом репресій,— через те обернемось до становища инших націй. 
 В відносинах до Финляндії виразно проведено тенденцію, що намагається звузити до краю автономію великого князівства й законодатні функції з сейма перенести на Державну Думу. 
 Полякам минулий рік приніс майже повний занепад просвітних організацій, проект нового виборчого закокону до Ради Державної од західних губерній, проект обрусительного земства в тих же губерніях і такий самий проект міського самоврядування. Опріч того, кампанія за відокремлення Холмщини, що надто інтенсивною стала в минулому році, мала характер виключно антипольський і зовсім нехтувала інтереси української людности, несучи з собою нові обмеження як українцям, так і полякам. 
 Євреї зазнали ще більших обмежень через відому процентну норму. По вищих і середніх школах, навіть приватних, норми тієї пильніше додержувано; нагадано про неї і в міністерстві юстиції з приводу євреїв-адвокатів. 
 На Кавказі минулий рік визначився новими заходами проти вірмен і грузинів. Татарам-мусульманам адміністративно покасовано цілий ряд шкіл. Знищено чимало культурно-національних організацій і у литвинів, латишів та инших націй... 
 Одно слово, до які нації ми ні обернемось, всюду побачимо одну картину, що виступає більш або менш рельєфно: бажання зробити кінець національному питанню тим самим способом, що довгі літа практикований був за старого ладу. А старий спосіб і старі наслідки дає—тобто, замість розвязувати національне питання, тільки ще більше заплутує його. В історії національного питання рік 1909-й останеться роком недоброї пам'яти, що скаламутив той людозненависний намул, який осідав за попередніх часів і тепер виявив себе цілою низкою заходів над недержавними націями. Ні однієї національної потреби не задоволено і всі вони як буди Питанням, так питанням і остались.