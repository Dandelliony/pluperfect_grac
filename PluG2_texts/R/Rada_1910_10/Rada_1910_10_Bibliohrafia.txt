Бібліографія.
 „Мати Наймичка“, драма на IV дії І. А. Тогобочнього. (Перероблено з поеми Т. Г. Шевченка „ Наймичка“). У Київі , 1909, 56 ст. З0 коп. 
 Чудова Шевченкова поема зазнала мук під немилосердним пером д. Тогобочнього. Фабула та сама, наймення дієвих людей такі, як і в Шевченка; тільки Шевченкова покритка Ганна стала чогось Мариною. Багато схожого, але в який жовто-гарячий колір типової „малоросійської драми“ вбрала Шевченкову „Наймичку“ фантазія присяжного українського драматурга! Щоб було веселіше, д. Тогобочній пришив до своєї драми пару-другу комичних персонажів: якогось пъяничку Хведора, що плете таку ультра-веселу нісенітницю: „Усяке діло треба росказати до діла, щоб воно й вийшло діло“... (ст. 9). І от єсть уже ложка дьогтю. Далі—яка ж на світі „малоросійська драма“ обходиться без співів? І д, Тогобочній пересіяв співами усі чотирі дії. Співає покритка Марина, підкидаючи дитину добрим людям і, головне, співає під самими їхніми вікнами, а вони, мовляв, і не чують, що хтось дає їм концерти. Співають „потихеньку, по старечому“ (ст. 6) і старі дід з бабою, сидючи на призьбі про те, що „молодість не вернеться“. Яка іділія! Співає дівчина „на східцях і склика курей“ (ст. 19). Та ще з якою віртуозністю: „співа скілька куплетів і після кожного склика курей: ціп, ціп, ціп! (ст. 19) Співає „мати-наймичка", навіть душу Богові оддаючи: „Ой, у полі могила, там дівонька ходила“ (54) Така вже нація співоча. Співають і курей годуючи, і конаючи в передсмертних муках. Єсть комичні ролі, єсть співи, і „доброго монологу“ не забув автор додати, б де ж видано, щоб драма без пів-аршиних монологів обійшлася. Підкидаючи дитину, покритка росказує глядачам всю свою біографію в монологові, що міститься на двох сторінках (13 та 14). 
 Використавши таким способом Шевченкову поему, д. Тогобочній трохи „підправив“ і самі Шевченкові персонажі. У Шевченка дід і баба, що приймають до себе дитину-покидька, люде поважні, а в д. Тогобочнього це тіпи комичні. Сидять на присъбі й співають. Ведуть розмови, що нагадують діалоги Сірка з Сірчихою в комедії „За двома зайцями“. І виходить, що з Шевченкової поеми зроблено для театру сцени з життя „аркадських пастушків“. 
 Л. Чулий.