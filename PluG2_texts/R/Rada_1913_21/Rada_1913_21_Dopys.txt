
Дописи.
(Од власних кореспондентів)
М. СМІЛА (на Київщині). Цікаві вибори. 20-го января у нас були вибори волостного старшини. Вибрано знов на нове трьохліття старого старшину Явтуха Черниша, 13-го января були вибори смілянського сельського старости. На цей раз вибрано селянина Івана Хоменка — чоловіка хазяїновитого і розумного. Крім виборів старшини, на сході ще обговорювалось питання про те, щоб одпустить в оренду 200 кв. саж землі під будівлю нашого волостного банку і товарних складів. Сход одноголосно прийняв цю пропозіцію мирового посередника, крім балаклейських селян, котрі „составили особое мньніе". На виборах сельського старости не обійшлось без інцідентів. Річ у тому, що до цього часу старостою був у нас Маляренко — рідний брат депутата 2-ої Державної Думи Кузьми Маляренка, котрий є членом правління нашого волостного банку. Ці малярі, як на їх кажуть селяне, хотіли укріпиться в громаді, щоб верховодить ділами. Вони з своїми прибічниками два рази зривали сход і тільки на третій раз вибори відбулися і не дивлячись на те, що прибічники Маляренків були напоєні „до положеній риз", та кричали на все горло: на „старого старосту", вибрали все таки нового — Хоменка. Коли боротьба з прибічниками Маляренка та громадою дійшла до найвищої точки, то по адресі бувшого депутата Маляренка кричали: „геть звідціля, ти Росію продав, ти Черкащину продав, геть за ворота!”., то тоді бувший депутат розмахнувся і вдарив два рази кулаком у лице селянина Кузьменка, що стояв коло його. Счинився гармидер і селяне кинулись до „депутата", як вони його звуть, і йому було б прийшлося не з медом, та він скоріш сів у сани, вдарив по коню і втік з схода. Отакі-то вибори бувають.
С. ОРЛІВКА, (на Поділлі). Зашкурні шинки. Два роки тому — почали в нашім селі заводитись зашкурні шинки. Тепер в селі таких шинків більш 15. Де-які шинки поставлено на „широку ногу". Там крім горілки завжди можна достати ковбаси, оселедців, булок всяких маринадів Тут ще й вигоду роблят — дають пити та їсти за то й хліб, що на полі в півкопах, а той на пні, за ті яблука, що тільки цвітуть; тут дадуть горілки і за останню пару чобіт і т. инш. Страшно подумати скілько то ті шинки наробили нещастя в нашім селі, скільки то сліз пролито через них. І ніхто з селян навіть не подумає, як би то збутись цього лиха, а навпаки, не дивлячись на такі страшні пригоди, що, напр. сталась з одним селянином, який помер від горілки, починають ще гірше пити. Дивлячись на все те, страшо робиться як подумати про будучину дітей всіх тих пьяниць. Останні два місяці в нашім селі лютує пошесть шкарлатини та дифтеріту. Майже в кожній хаті є слабі діти. Вмерло вже душ 25. Селяне майже зовсім не звертаються в земську лікарню за медичною допомогою.

