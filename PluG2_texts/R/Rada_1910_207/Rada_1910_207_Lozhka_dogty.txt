Ложка Дьогтю.
Кожному відомо, як неохоче дає начальство дозвіл на заснування бібліотек взагалі, а провінціальних особливо. Тому нас приємно здивувала газетна звістка про те, що подільський губернатор „не встрЕчаеть препятствій къ открытію библіотектъ-читаленъ" для провінціальних груп товариства взаємної допомоги працьовників. І коли-б не ложка дьогтю до кухви гарного меду, то чого й краще? Але і в данім разі не обійшлось без дьогтю. До виданого дозволу додано тільки невеличку приписку, що „ въ библіотеку допускаются книги исключительно на русскомъ языкЕ", і цією, на перший погляд незначною, припискою зіпсовано всю кухву доброго, що малося на меті, коли подавалося прохання. В свій час у нас уже говорилося про те, яке велике значіння могла-б мати українська книжка для усунення рецідіва неграмотности. Коли-ж до цього згадати, який наш народ темний і яку величезну вагу має навіть найменший промінь світла, той навіть, що випадково попадає в ту темряву, то шкодливість всяких таких заборон стане зрозумілою сама собою. Взяти на    увагу хоч і Поділля. В нім—2.445.000 українців, се б то—81 проц. всієї подільської людности; загальний процент грамотних 15,5 (по перепису 1897 р.), а грамотних українців тільки 10,7 проц. До такого підупаду українська людність дійшла тільки через брак національної школи й заборони рідного друкованого слова. Коли ж тепер є спроможність хоч трохи зарадити лихові доброю, пожиточною книжкою—її не пускають до села, вважаючи за щось дуже шкодливе. Нас не дивує вже таке з'явище, до всього звикли. Але ж навіщо тоді валити з хворої, мовляв, голови на здорову й шукати причини всяких темних з'явищ на тлі народнього життя в жидах, кадетах, мазепинцях, поступовій пресі й т. и., коли єдиною причиною некультурности
нашого народа є його довічне перебування в темноті безпросвітній. Дозволити читати книжки, російською мовою писані, й не дозволити українських, це сливе все одно, що нічого не дозволити. Звичайно, всі ці заборони робляться для того, щоб, боронь Боже, революційні ідеї часом не попали в народ; але ж треба мати на увазі й те, що цим самим загачується й хід культурі, бо, мовляв, вихлюпуючи таким робом з купелю воду революції, разом з нею можна вихлюпнути й дитину-просвіту, культуру й добробут народа. С. Ч.