Остання подорож батька украінського театру.
(Од власного харьківськ. тресп.). 
    Такий урочистий похорон ледви чи бачив коли Харьків. До 12 годин часу, коли виносили тіло небіжчика, не то вся велика соборна церква, а й уся площа перед собором були повнісінькі народу. Тут були люде усякого віку й стану. Прибув заміститель міського голови д. Кравцов, професорі, студенти і сила людей. Вінків ще прибавилося. Вони вже склали високу могилу небіжчикові. 
    Від Куп'янського товариства аматорів драматичної штуки прибула з вінком та останнім привітанням депутація з трьох чоловіка. 
    Труну несли до самого кладовища (верстви зо три) на руках. Попереду їхав ряд звощиків, на котрих депутати: панночки, чоловіки, студенти везли вінки, та ще сила їх була на двох особливих возах. Високо маяла в повітрі міська корогва. Грали веселкою національні коліри стрічок, мішаючись з зеленим листом та з ясно-барвними колірами живих й роблених квіток. По обидва боки вулиць було повно люду, і над усим сяло веселе, ясне весняне сонце, гріло й тішило, мов би віщуючи перевагу життя й світла над усим, що є темного й тлінного. „Люде вмірають—ідеї вічні“, казало воно. 
    Не даром один невідомий петербуржець в промові над домовиною сказав під свіжим вражінаям цієї мальовничої картини: „Який у нас холод і мряка, але у вас сяє сонце, грів надія. Ми бачимо тут на-віч, що не вмерла Україна"... 
    Коли жалобний похід прибув на кладовище, тут уже було багато народу. Труну пронесено посеред лав з депутатів, що стояли по обидва боки дороги з своїми вінками. 
    Це було останнє вітання Марка Лукича з земляками та прихильниками, що провожали його в останню далеку дорогу. 
    Труну опустили в домовину по дорозі від головної брами, з лівої руки, недалеко від церкві і почалися промови. Українська мова затого вперше в Харькові вільно лунала в повітрі серед великого моря голів, що побожно схилялися під вражінням того, що чули. Де-хто плакав.
    Д-й Махновський сказав: 
    Виконую святий, але сумний обов'язок висловити від іменн українців Харькова над труною великого українського артиста його рідною мовою останнє „прощай“ перед тим, як рідна земля на віки прийме тіло свого вірного сина. Ми його любили. І ми прийшли сюди за його труною, ведені любов'ю та пошаною, бо ми відчуваємо свою духовну єдність з тим, що є несмертельного в небіжчика. І чи треба ж казати вам над свіжою труною, кого ми ховаємо; які великі заслуги небіжчика перед цілою Україною? Адже він жив по-між нами. Адже всі ви пили божественну втіху й розвагу з уст небіжчика ще так недавно. Адже всі ви, тисячі люду, що тут есте, й мільйони видсутніх, бачили власними очима Марка Кропивницького й чули на власні вуха чарівні слова його мови, нашої спільної мови. Адже всі ви українці і всі відчували моральну силу того. І всі ви самі можете свідчити цілому світові, яку велику людину ми згубили. 
    У важку добу зачав він свою працю, але зазнав щастя бачити її наслідки. Для відродження свого народу він працював, засмаглі вуста його відсвіжаючи. І хоч хмари ще й досі облягають краєвид, але найтяжче, здається, вже минулося. 
    І коли над рідним краєм засяє сонце, ми знатимем, що ціле пасмо проміння зіткане невмірущим духом великого українця. Схід сонця нашого завдячуватимем ми також і його праці. І хай вічна буде вдячність народна до його, а рідна земля нехай пером буде вірному синові України. 
    За ним д. Джиджора вказав заслуги небіжчика, згадав його подорож по Галичині, де він грав колись в українській трупні, й зазначив культурне єднання над труною батька українського театру обох частин України та пожадав, щоб те єднання поглублялося та зростало.
    Видавець „Української Хати" склав останнє вітання від молодих письменників, що згуртувалися коло цього видання. І. Бойко казав: „Мол. українська преса, і молоді, українські письменники, які згуртувались біля „Україн. Хати“, доручили мені уклонитися до землі в останній раз перед тобою, „батьком“, який все, все довге своє життя писав свої твори виключно українською мовою. Спи спокійно, дорогий „батьку“. Пером земля тобі!“. 
    Студент-технолог Лихман попростився за студентську молодь. Він сказав: 
    „Зломився дуб віковий; не стало велетня рідної сцени — артиста-пиеьменника. Великий сум і горе розкотились по Україні, як вона почула, що не стало в неї одного з найкращих синів, не стало того, що так розумів горе і радощі простого люду. І ми, студенти-технологи українці, почувши те національне несподіване лихо, прийшли тобі в останній раз низенько, низенько вклониться. Спочивай же, рідний батьку, в глибокій оселі; нехай над твоїм тілом буде земля пером, а про твій талан, про твою роботу на рідній ниві довічний спогад і слава. Прощай“. 
    Потім студент-жид, припавши на вколішки над домовиною, сказав, що він прийшов від змордованого народу жидівського вклонитися тій людині, що усе своє життя будила національну свідомість в українському народові. 
    Остання промова була сказана на російській мові відомим російським критиком Петром Пільським. Нагадавши про хист письменницький, що вже самий заслуговує вічної нам'яти, Пільський підкреслив, що на цей раз письменницький хист батька Кропивницького має ще більше значіння, бо в йому відбився невмірущий дух надії; що ми вклоняємося ще тому, хто втілив ідеали, дух і єство української нації; що цей „батько“, а правдивіше „дід“ до останнього часу свого довгого віку виявляв молодечий дух і молодий геній молодого народу. 
    Фотографи поробили чимало знімків усього походу ще як він посувався до кладовища, потім зняли біля свіжої домовини семью небіжчика в колі гуртка земляків і прихильників. 
    До міської думи подається прохання, щоб вінки поховати в міському музеї і поставити в театральному садку погруддя небіжчика. Прохають тільки дозволу, а гроші, сподіваються, знайдуться у земляків. 
    „Южннй Край“ має збірати жертви на монумент. Гаразд би завчасу подбати про літературну спадщину небіжчика: його недруковані й невикінчені твори, листування, спогади й ин. 
    На громадянстві й семьї Марка Лукича лежить святий обов'язок не загубити цього дорогоцінного скарбу.

    Харькову випала висока честь прийняти і проводити у останню земну подорож тіло славетнього діяча рідної сцени, батька українського театру, щирого сина України Марка Лукича Кропивницького. Але не один Харьків йшов за труною шановного небіжчика. Треба тільки глянути на цю велику купу вінків: на їхніх жалібних стрічках величезний натовп народу читає: „Українці Харькова“, „Українське громадянство Київа“, „Одеський український клуб“, „Полтавські українці“, „Від Кубані"“ й ин. Це—Україна Російська. А он далі: „Від редакції Літературно-Наукового Вістника“, „Від Наукового Товариства ім. Шевченка у Львові“. Це — останній чолом батькові Кропивницькому від України закордонної, що під Австрією.
    Гучна твоя слава, Марку! 
    Буйна, голосна остання подорож! 
    Чим же придбав покійний ту славу? Якими чарами зібрав коло свого ймення таку силу людей, таку шанобу й повагу громадянства цілої України, по цей і по той бік кордону: од Кубані аж до Сяна-річки? 
    Скажуть: „Він грав на сцені і був великим митцем цеї справи. Він писав драми та комедії і на цьому полі був видатним талановитим пись менником“... 
    Та не в цьому самому сила. Цього не досить, щоб зібрати круг себе цілу соборну Україну. В чому ж річ? 
    Тридцять років тому назад українське слово в Росії переживало особливо тяжкі часи. На українській мові заборонялося святе письмо, наукові твори, наша історія, комедія, драма. І от під час такого лихоліття Марко Лукич починає по-малу, обережненько ставити і грати на кону українські твори, починає і сам складати їх, бо тоді українських творів драматичних було зовсім мало. 
    Вустами Марка Лукича та купки його товаришів українське слово залунало з кону по всій Україні й Московщині. На кону, мов в казці, воскресло і стало перед очима життя многомилійонного українського народу. Тисячі людей заповнювали театр, залюбки слухали українські твори, бурею оплесків вітали артистів, та не тільки наУкраїні, а й по всій Московщині й в обох столицях Росії. Оця тройця: Кропивницький, Заньковецька, Садовський потягли до України увагу і українського і російського громадянства. Український театр, українська драма придбали українському слову на кону ту увагу і шанобу, яку ще раніше придбав йому в літературі Великий Тарас, але яка почала забуватися за тяжких часів життя українського слова. Українське слово, лунаючи з кону, будило приспану свідомість і дух української інтелігенції.
             І... степ, пустиня неполита, 
             Сцілющою водою вмита, 
             Прокинулась і... ожила.
     Тяжким шляхом іде українське слово, здобувяючй належні права українському народові. Зазнав і Марко Лукич чимало лиха на цьому шляху. Он що пише на жалібній стрічці вінка його товариш по праці Микола Садовський: „Першому плугатирю терном порослої, гострим камінням укритої рідної театральної ниви“. Он ще лежить вінок із тернини з написом: „Борцю за мрії“. Це правдивий символ тих страждань, що ждуть людину, яка свідомо пішла на шлях боротьби за українське слово, за українське штуку, за права народу українського. Це—шлях, терни і слава борців за мрії. Та не звернув Марко Лукич з цього шляху, а бадьоро йшов їм до кінця життя свого. 
     Одпочивай же тепер, Батьку! Спи спокійно, бо не вмре Твоя слава. 
             Будеш, батьку, панувати 
             Поки живуть люде; 
             Поки сонце в неба сяє 
             Тебе не забудуть. 
                           Д. Пісочяяець.

    Спочування. Т-во „Просвіта“ в Баку прислало нашій газеті таку телеграму: „З приводу смерти батька українського театра, Кропивницького висловлюємо щирий жаль родині небіжчика і всім землякам“. 
    Гурт українців з Олександровеьку (Катеринославщина) послав у Харьків на похорон таку телеграму: „Великим жалем обняла нас сумна звістка про смерть славетного робітника української просвіти Марка Лукича Кропивницького. Щиро надіємось, що память його ніколи не забудеться Україною“.