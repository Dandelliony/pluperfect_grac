ДОПИСИ.
(Од власних кореспондентів).

    ТАРАЩАНСЬКИЙ ПОВІТ (на Київщині). Надія на врожай. На обширі животівської волости, таращанського повіту, всеї озимини селянами посіяно: жита—2.337 і пшениці—1.224 десят. Вся ця озимина перезімувала дуже добре—ні одної десятини не довелось переорать на ярину. Нині поле все зелене, як руно, очам любо глянути. Селяне навіть не пам'ятають, коли ще була така гарна озимина.

    С. САРАЖИНКА, подільського повіту. На полі. Дуже гарні у нас ниви. Люде навіть жнуть пшениці, бо дуже великі і лягають до землі та починають гнити. Дуже радіють селяне, що може хоч цього року дочекаються гарного врожаю. Навіть садовина гарна дуже на цвіт; яблуні, сливи, абрикоси і вишні.

    СТ. „АЛМАЗНА“, славяносербського повіту (на Катеринославщині). На ст. „Алмазна“, катерининської залізниці, трапилось щось таке страшне, загадкове, і ось уже де-кілька день трівожить алмазянців і жителів инших околишніх сел і копалень. Зараз при станціонній алмазяаській лікарні, у бараці лежить три мертвих тіла: одна жінка і два чоловіки. Перший труп був знайдений недалеко од саду управляющого Алмазним заводом 6-го апріля. Ніяких слідів душогубства на тілі не було. Другий—був знайдений, недалеко од станції, на оранці. Це був молодий парубок, в якого ще тільки-тільки почали пробиватись вуси. Лежав він один, з слідами нелюдського душогубства, з перерізаним горлом. Біля його стояв маненький сундучок з поламаною кришкою і лежали одна на одній дві паляниці. Голова була прикрита жакетом і здавалось, що він спить. Перехожий селянин помітив і заявив жандарам. Третій труп був знайдений в невеличкому лісочку, у балці недалеко од завідської церкви. Це був труп молодої жінки, а може й дівки в напів-інтелігентній одежі. Гойдалася вона зашморгнута вірьовкою за шию і прив'язана до дерева. 8-го апріля вони вже всі троє вкупі лежали у бараці, куди ще й зараз сходиться народ. 
    У суботу, 10-го апріля, було дознання у камері надзирателя ірминських копалень, куди приїздив слідуватель. На дознанні виявилось ось що. Смерть першого загадкова і невідомо, хто він такий, бо очевидячки він не з Алмазного району. Смерть женщини також таємнича. Одні думають, що смерть її зв'язана з смертю невідомого мужчини, а другі—що її повісив хто-небудь инший. Ніхто не думає, щоб вона повісилась сама. Третій, парубок був незадовго перед своєю страшною смертю шахтарем на Кам'янських копальнях. Цей шахтарь зібрався їхати на Великдень додому; грошей заробити, мабуть, багато не випало—в його було тільки сім карбованців та маненький сундучок з збіжжям. Гроші і збіжжя душогуби забрали і те взяли, що було на йому, залишивша тільки один жакет. 
    Арештовано трьох по підозрінню, але певних обвинувачень нема.