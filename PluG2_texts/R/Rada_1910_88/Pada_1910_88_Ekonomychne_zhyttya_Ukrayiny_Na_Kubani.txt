Економичне життя України. На Кубані.
    З початком весни діяльність у кубанськім нафтовім районі значно оживилась. Місць, на які можна було б поставити нові заявочні стовпи, вже немає. Зате розвинувся страшенний ажіотаж з перепродуванням заявок. Ціна участків усе зростає. Заявка, за яку в-осени заплачено 400—500 карб., тепер продається по 4.000 —5.000 карб. Найбільше поки-що поживились великі капіталісти й взагалі „сильні“ особи. Так, англійські капіталісти закупили багато добрих участків. Не забули за себе й бакінські нафтопромисловці. Нобель скупив через підставних осіб десяток участків. Петербурзькі сановники, як колишні міністри Єрмолов, Вишнеградський та инші, також увійшли до спілки з Нобелем. Організуються й нові підприємства: одне „нафтопромислове й торговельне т-во “Колхіда“, друге „Майкоп-Енемське нафтопромислове товариство“. Перше організується для добування нафти в майкопськім одділі й для шукання й добування нафти на Кубані та в инших сторонах Кавказу, а також для перероблювання нафти й для торгу її продуктами; т-во акціонерне, капітал основний 3 мил. карб. Будується також перший на Кубані керосиновий завод, у станиці Ширванській. Це служить зайвим доказом „нефтенбености“ кубанського району. 
    Фактично справа з нафтою стоїть тепер так. На промислі Селітренікових 1 марта забив фонтан заввишки в 7 сажнів, що викидає 2.500 пуд. нафти на добу. Власники промислу гадають, шо коли добре опорядити цей фонтан, то він може давати до 40 тис. пуд. на добу. На промислі Бакинсько-Чорноморського т-ва одне джерело дає що-доби більше 1000 пуд., а друге дало за місяць февраль 10.679 пуд. Одначе, користи з цеї нафти мало, бо адміністрація промислів усе ще не подбала ні про добрі резервуари, ні про нафтопроводи. Так, на промислі Селітренікових нафта збірається в земляний резервуар, але земля не може встояти проти напору нафти, й остання пробивається через окопи й тече в річку Чекох; що-доби таким чином пропадає до 1.300 пуд. На промислі Бакинсько-Чорноморського т-ва помічається те саме, й нафта цих двох фірм зустрічається в річці Чекох. 
    Гірнича інспекція, одначе, ніскільки не цікавиться справою. Вона, очевидно, ніяк не може згодитись з тим, що Кубань справді являється новим нафтовим районом. Два роки тому офіціальні геологи признали, що промислове значіння Мзйкопського нафтового району стоїть під великим сумнівом—і гірнича інспекція так і стала на цім погляді, не зважаючи ні на що.