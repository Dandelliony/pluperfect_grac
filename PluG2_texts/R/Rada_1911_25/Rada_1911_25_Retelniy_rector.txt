Ретельний ректор.
По газетах промайнула звістка, що ректор катеринославської семинарії звелів винести з усіх класів портрети Шевченка, які висіли там, а учні обурились цим і повиносили з класів портрети усіх російських письменників.
Од цієї звістки віє прямо якимсь гумором, і найбільшим гумористом тут являється не хто, як п. ректор. Справді бо, яка його муха вкусила, коли він робив отой наказ—винести геть з класів портрет того письменника, ювилей якого мають святкувати незабаром не тільки українське громадянство, а й поступове російське на чолі з Академією Наук? Невже цей п. ректор настільки футлярний педагог, що навіть не міг збагнути, що такий учинок мусить обурити його учнів, бо він образливий для них, для їхньої національної гідности, образливий для почуття порядної людини взагалі? Адже більша частина катеринославських семинаристів по походженню, певна річ, коли не українці, то з України родом.
Семинарські, лагідненько кажучи, непорозуміння у нас якось не переводяться. Коли не там, то тут ці непорозуміння повстають. І кожного разу, коли що де трапиться, чорна зграя патріотів счиняє гвалт про крамолу в семинаріях, кличе громи, вимагає кари, але ніколи не зверне уваги на отаку нетактовну поведінку, якої допустився в данному разі п. катеринославський ректор.
Гр. Сьогобочній.
