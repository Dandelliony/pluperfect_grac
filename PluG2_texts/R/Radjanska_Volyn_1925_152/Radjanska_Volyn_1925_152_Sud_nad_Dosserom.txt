Суд над Доссером.
І тут вживають фальшування й підроблення документів. 
3 липня у змішаному суді в Шанхаю продовжувався розгляд справи представника Нафтосиндикату в Гон-Конгу Доссера, заарештованого англійською владою 29 червня. Змішаний суд, що в ньому слухалась справа, складається з асесора (засідателя), китайського судді Чау, призначеного консульським корпусом. У дійсності ж судовим роглядом керує англійський асесор (засідатель). Обвинувачує англійський прокурор Матлейнд.
 Оборонець Доссера Фішер вимагав, аби слухання справи відкласти доки оборона не знатиме всіх подробиць, — зазначивши разом з тим, що в Пекіні між китайським урядом і радянським посольством ідуть переговори. Одначе англійський асесор відхилив всі клопотання оборонця.
 З допиту інспектора розшукової поліції Йорка, що заарештував Доссера, видко, що мандата, приписаного Доссер , не було знайдено підчас 1-го трусу, який чинивсь у присутності Доссера. Його сфальшовано, очевидно, перед другим трусом російським білогвардійським офіцером Бебеніним, і підкинуто, коли самого Доссера не було. 

Наш протест.
 Радянським урядом передано китайському представникові в Москві ноту протесту з приводу віддання Доссера до змішаного суду, тому що це не відповідає суті наданого Доссеру обвинувачення, з одного боку,—та є явним порушенням погодження між Китаєм і СРСР. 
Радуряд вимагає негайного звільнення Доссера й віддання суду винуватих в його затриманні. 

А Чемберлен все клепле.
 На засіданні палати громад ліберал Кенворті запитав мінзаксправ, чи може він дати які-небудь докази відповідальности радянського уряду за створення заколотів в Китаю. 
Чемберлен відповів: „промови радянського посла в Пекіні є достатньою підставою для заяви про вплив радянського уряду на збурення в Китаю. Є ще й инші докази, але оголошення їх поки що недоцільне".
