Дайте світла до Войтовець.
Невеличке село Войтовці належить до Бельчинської сільради. Село — саме з поляків складається. Ще досі — школи в ньому немає. Останніх три роки — почали говорити про Войтовецьку школу, призначити до Войтовець учителя. Навіть десь там, в окрузі, Вотовецька школа в списках ніби то рахується. Немає її тільки у Войтовцях.

А село темне-темне, ще не чуло нового життя. Уся молодь, дітвора й доросле населення—неписьменні. 
Багато де-хто тут винний. Й сільрада, й сама громада Войтовецька, що не придивляється до життя инших сел. А найбільше винний тут райкультгум. Він багато говорив про школу й багато обіцяв. Може б польсекція в окрузі розворушила цю справу та довідалась, чому це у Войтовцях так довго справа товчеться. Ясьо.
