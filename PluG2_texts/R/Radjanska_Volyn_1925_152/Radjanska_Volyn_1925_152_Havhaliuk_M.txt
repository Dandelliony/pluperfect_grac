Рятуйте ставки
Хоч на Волині і є чимало води, але все ж спускання води з ставків та цілковите висушування їх, яке за останній час набирає масового характеру, ставить нас перед загрозою сильного пониження грунтових вод. Адже-ж кожен струмочок, кожна річечка, або річка є артерією збігу грунтових вод і коли ми їх не задержуємо, коли даємо вільно збігати, то цим самим даємо втікти геть воді з близького до поверхні шару грунту. 
Не раз дивуються наші селяни, що воно за знак, що в досить навіть глибоких криницях по селах зникає вода цілком або рівень її так понижується, що не стає води для господарства, а не розуміє того, що може він сам вкупі з громадою винен в тому, бо спустили воду з ставка, що був в селі, аби виловити рибу. По-деяких селах самі-ж селяни понищили ставки, а потім бідкаються, що нігде й худоби напоїти та й нігде хуста попрати, а може й скупатись. 
А ще вже чиниться шкода загальному господарству, про це не дбають, цього недобачають. Знищенням ставків понижується вода у грунті, а досить високий рівень води грунтової на Волині забезпечував у посушливі роки її від неврожаю і в той час як инші місцевості терпіли недорід, у нас хліба були все-ж досить гарні. Річки у нас за останні роки обміліли цілком і це в значній мірі залежить від того, що греблі, які затримували воду в них, понищені і не відновляются, а річище заростає всо більше й більше і в кінці переходить в болотце, щоб згодом зникнути цілком. 
Велика шкода робиться знищенням ставів і рибному господарству Волини і в тих місцях, де водились карасі лини та коропи, наш селянин косить осоку для худоби.
 На це слід звернути увагу і подбати, щоб врятувать становище, поки ще можна. Бо як і далі рівень води в ставках не буде підтримуватись, як-що не буде затримуватись вода в річках, то Волинь згодом перейде на становище степової смуги і у нас вода в грунті піде на велику глибінь, що шкідливо відіб'ється на господарстві в ріжних його галузях. Не до пускайте ж до знищення ставків, гатіть греблі і цим запобіжите лихові в посушливий час, а в ставках заводьте рибу, то й матимете користь. 
М. Хавхалюк
