ДАЙТЕ БІБЛІОТЕКУ ДЛЯ ДІТЕЙ РОБІТНИКІВ.
В нашому місті є Центральна бібліотека для дорослих, є піонерська бібліотека, є бібліотеки при клубах профспілок (для дорослих). Але в Житомірі немає бібліотеки для дітей. 
Шкільні бібліотеки здебільшого не можуть задовольнити потреб молодих читачів: —в них або обмаль книжок, або ...зовсім немає їх.
Доводиться шукати книжок по всіх усюдах. Звичайно, що література випадкового характеру не робить виховавчого впливу на дітей. Навпаки, часто-густо лише шкодить створенню певного світогляду молоди. 
Тому, нам здається, доцільним порушити питання про організацію в місті дитячої бібліотеки. 
Ш—р.
