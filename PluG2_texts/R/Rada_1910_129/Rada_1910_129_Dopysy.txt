ДОПИСИ.
   (Од власн. кореспондентів ). 
  С. ДМИТРОВИЧІ київського повіту. На селі. Щось страшне діється тепер по селах. Спека. По городах посихає вся ростина. Всю рогату скотину нівечить якась пошесть. Вже немало згинуло скотини. А тут ще пожежа за пожежою. В останніх числах мая в селі Нових Безродичах згоріло 19 дворів; 19 семей лишилося без притулку, голі й голодні. 2-го іюня в селі Дмитровичах, згоріло три двори; 4-го іюня чотирі двори із усім майном. Через страшенну спеку в одну хвилину вогонь їсть все чисто. Як би не садки, то з усього села лишилося б саме вугілля, бо у наших селах боротися з вогнем ні як неможна: ставків немає, криниць обмаль тай утих від спеки вода повисихала. Окрім того бракує ще й пожарного знаряддя. Земство робить окремим людям всякі запитання і само на своїх засіданнях багацько міркує про те, як боротися з пожарами; на решті додумалося до того, що збільшило страховку і селяне через свою незаможність не схотіли—платить її. Тепер селяне після пожежі лишаються без хліба, одежі, ще й без земської грошової запомоги. Давно пора подбати земству про те, щоб у селах було досить гарних криниць і хоч по одному ставку. Треба, щоб земство звернуло особливу увагу й на пожарне знаряддя по селах. Часом буває так, що, як везуть бочки на пожежу, то приходиться збірать одні клепки. Та й таке знаряддя не в кожному селі єсть.
   Г. КАМ'ЯНЕЦЬ-ПОДІЛЬСЬКИЙ. Перед виборами. Майбутні вибори до земства не дають спати нашим націоналистам. В останній час вони завзято беруться до роботи: гуртуються для боротьби з поляками та вишукують собі союзників. Кілька місяців тому їхні ватажки вдавалися навіть до місцевого українського громадянства з пропозіцією об'єднатися проти „общаго врага” . За таку поміч націоналисти обіцяли українцям і де-які „блага”, та українці подякували, на спілку з ними, звичайно, не пристали. Тепер, щоб з'єднати своїх однодумців, ватажки націоналистів роспочинають видання щоденного часопису: „Подольскій Голость", якого мав виходити 1000 примірників, щоб освітлювати місцеві справи, особливо під час виборів, з погляду націоналистів.
   М-КО ВАРВА, лохвицького повіту (на Полтавщині). Горе людям. Чи то вже така наша недоля, чи Божа воля? З инших країв сповіщають по газетах, що там у маї місяці дуже гарні дощі пройшли і підбадьорили селян в їх надії на врожай, а у нас ось вже од самого Великодня суша й суша. Хліб на полі починає сохнуть. Жито з початку весни й гарне поросло і дуже радувало наших селян, але тепер хто зна, що з його й вийде. Ярина теж хоч і густа зійшла, та через сушу не йде в гору. Окрім цього лиха, ще декілько їх посипалось на голову бідних селян. На городину де не взявся мороз і мало не всю прибив її. Садовина гарно цвіла в апрілі і була вкрита цвітом, наче снігом, а клята гусінь все пожерла: і цвіт і листя. Тепер дерево стоїть, наче пообгоріле. Отаке лихе сучасне становище на полі і дома зовсім розвіяло надії наших селян на врожай. Вони тілько молять Бога, щоб хоч озимина не пропала, бо без неї їм буде дуже скрутно. До цих тяжких обставин селянського життя ще більше додай суму і пошесть, котра за останній час значно поширюється у нашому містечку. Людей що дальше, то все більше слабує на черевний тиф. Вже де-кілько душ і померло.
   С. ШЕРСТЮКІВКА, костянтиноградського повіту (на Полтавщині). Конокради. Вже більш десятка літ у нашому селі не крали коней, а оце не дуже давно в тутешній економії п. Джунковського вкрадено було разом шестеро коней, а згодом і на селі троє. Ці крадіжки дуже стурбували селян і вони почали прибірати способу, як би його піймати конокрадів. Думали вони, що тут не обійшлось і без свого чоловіка і догадувались на одного селянина — Кондратенка. 
  От якось випивали собі селяне, а з ними Кондратенко. Коли вже той добре підпив, то до нього підсів один селянин і почав скаржитися на своє злиденне життя і повів мову про те, що він хотів би пристати до конокрадів, та не знав, як це зробити. Кондратенко повірив йому і сказав, що у-вечері прийде до нього і навчить, як все треба зробити; тільки загрозив йому, що коли кому скаже про це, то не буде животіти. Той селянин закликав до себе кількох селян, поховав їх у сінях так, щоб вони почули їхню розмову, і став чекати Кондратенка. У-вечері той прийшов, заставив його ще раз заприсягтися, що нікому не роскаже, і почав оповідати, що він сам конокрад, що ото він покрав коней і в економії, де він тоді служив, і в селян. Тих коней він передав чужим конокрадам, я ті вже їх спродували. Так ото він і почав закликати його в компанію, щоб на другий день зробити крадіжку, бо тоді мав прийти по коні і чужий злодій. Назвав він і тих селян, у кого мали покрасти коней. 
  Селяне все те чули, але мовчали, бо хотіли піймати підчас крадіжки і того чужого злодія. Може б воно так і було, та де-хто похвалився своїй жінці про все це, а жінка кумі, а та сусіді і на другий день мало не все село знало, що в наступну ніч мають піймати конокрадів. Знайшлися такі, що й попередили. Засіли селяне вночі у тих дворах, куди мали прийти конокради за кіньми, та нічого не висиділи. Довгі язички всю справу попсували. Треба було дбати, щоб хоч свого злодія не випустити з рук. Заявили урядникові, росказали йому про все і той негайно заарештував Кондратенка. На допиті той одмовився од усього, заявивши, що він був п'яний і не знав, що говорив. Виїздив уже й слідчий і той робив допит і знову Кондратенко не признається. Одвели його в повітову тюрму і там він сидітиме до суду.
   КАДІЄВСЬКІ ШАХТИ, славяносербськ. повіту (на Катеринос.). Тяжке життя. На одній з кадієвських шахт, № З „є“ один качагар, дуже гіркий п'яниця. З жінкою живе він не ладно, знущається над нею, бьє і робе инші прикрости. Остання торгує горілкою. 25-го мая між цим подружжям виникла звичайна сварка, яка скінчилась дуже сумно. Качагар у понеділок був п'яний, не проспався, і у вівторок п'яний пішов на роботу (качегари роблять по 8-ми год.); там йому висловили запевне догану, щоб не являвся таким на роботу. На кому ж вганяти злість. От він приходе до-дому і до жінки: „На що ти, мовляв, дала міні учора горілки?” Кричить, ругається і на решті, хвата за волосья і бьє. Жінка падає непритомна. Збіглися сусіди одігнали од неї чоловіка. Очуняла. Народ почав росходитись. Але все ще не скінчилося. Очунявшись, нещасна пішла в хату, взяла рушник, вийшла і попрямувала в повітку, щось підставила під ноги, зашморгнула рушником два рази шию, кінцями привязала до сволока. Рушник увірвався і вона впала на землю. Сусіди одрятували. Була ще жива, але вже божевільна. Сердешну взяли в лікарню.