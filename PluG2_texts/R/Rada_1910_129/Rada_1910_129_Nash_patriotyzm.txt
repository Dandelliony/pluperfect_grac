Наш „патріотизм".
   Українському громадянству пішлося лихо: все частіш і частіш доводиться йому насипати свіжі могили, як над окремими визначними синами свого народу, так і над цілими інституціями, що досить швидким темпом сходять зо сцени українського життя. Смерть одеської „Просвіти”, смерть київської “Просвіти”, напів-смерть всяких инших „Просвіт” — на пам'яти кожного свідомого українця, так само як і смерть або хорування всяких українських часописів. 
  Причини такої смерти загально відомо всім і на них нема чого спинятися, бо, очевидно, що проти стихійного лиха при певних обставинах нічого не вдієш, і доводиться тільки з сумом констатувати, що при такому климаті тепличним рослинам культури української жити дуже тяжко, або й зовсім неможна.
  Але справжній сум не в тім. Сум в тому, що навіть тим культурним українським інституціям, які з‘уміли при сучасному політичному климаті російському акліматизуватись і пустити міцне коріння, — загрожує коли не повна смерть, то принаймні тяжка хвороба. Ще більший сум в тому, що хвороба ця не від застуди, а від внутрішніх причин, що полягають у самій вдачі нещасної української надії, такої охочої до сну, як тільки хоч трошки похмариться небо... 
  Більш десятка літ тому на неродючому й холодному петербурзькому ґрунті було посажено цінну рослину — „Петербурзькі Благодійне Товариство”. І ця рослина, просто якимсь чудом не тільки не зів’яла на тому непривітному ґрунті, а — навпаки—не зважаючи на всі хуртовини й морози, почала швидко й повно зростати, даючи що-року помітний і великий врожай. 
  Більш десятка літ „Благодійне Товариство” було видатнішим культурним вогнищем українського життя; довгі часи лихоліття воно було єдиним пристановищем українському слову і майже єдиним маяком серед безпросвітньої темряви, яка панувала над Вкраїною. За десять літ свого істнування воно видало коло шости десятків українських популярних книжок, з поміж яких було чимало таких, що зробили б честь популярній літературі всякої иншої нації; „Благодійне Товариство”- видало в величезному числі повного „Кобзаря” —і це така його заслуга, що коли б воно обмежилось тільки самим „Кобзарем” —то й то навіки повинно було б заслужити шану й подяку всього українського громадянства. 
  І от це „Товариство” починає тяжко хорувати і—сором нам!— хорувати виключно через недбале відношення до нього самого українського громадянства, у якого поснули громадські й патріотичні почуття... 
  Перед нами справоздання Т-ва за р. 1909, що розгортав сумну картину байдужости й недбальства громадянства до своєї поважної інституції... 
  „Як по числу виданих примірників, так і по числу видрукованих сторінок, продуктивність минулого року далеко уступав попереднім рокам”—, каже рада в своєму докладі—загальним зборам Т-ва. Констатуючи цей факт (в 1909 році видано тільки дві нових книжки та дві половлено), справозданая додав, що причини цьому полягають в бракові рукописів з одного боку і—найголовніше—в бракові відповідних коштів на видання книжок. 
  Як товариство справжнє благодійне, воно не гониться за тим, щоб мати великі прибутки з своїх виданнів; величезну силу книжок роздав дурно, робить всякі жертви на ті чи инші українські справи. Безперечно, що для свого істнування воно повинно мати піддержку від самого вкраїнського громадянства. І от-от, далі, в справозданні про кошти  т—ва ми знаходимо просто надзвичайний факт неможливого недбальства нашої людности. Не кажучи вже про те, що графа — „жертви" немає ні одної цифри, графа —„членські вкладки” показує якісь неймовірні числа: зо всіх 1183 членів товариства тільки 100 членів заплатили свої внески! 1083 душі —до- члени, які певне розуміють свої обов'язки до товариства бути членами якого їх ніхто не силував, членська вкладка якого тільки три карбованці (четвертак на місяць!) не прислали своїх грошей... 
  Що ж це, справді, за явище? Невже ж таки наші люде такі бідні, що не можуть зложити на високо-користну мету четвертак у місяць!? Ні, цього припустити не можна. Четвертак —то вже така сума, що не може лягти великим тягарем навіть на бюджет робітника, а тимчасом члени товариства, коли не виключно, то майже переважно люде з певним заробітком. Погляньте доданий до справоздання реєстр —і ви знайдете там і професорів, і поміщиків, і домовласників, і силу людей ліберальних професій — лікарів, адвокатів, письменників, артистів. Безперечно більшість цих людей абсолютно не вважав за гроші — якийсь нещасний четвертак, але ж зостається винним товариству, діяльність якого таким способом гальмує. 
  І що-року, як констатує справоздання, — сума членських вкладок падає й падає. Раніш, коли комусь доводилось звернути увагу на це з'явище, говорили, що зменчення вкладок „Благодійному Товариству” залежить від того, що члени товариства в значній мірі вступили до місцевих „Просвіт”, куди й несуть свої патріотичні троячки. Звичайно, й тоді це не могло бути приводом не платити членської вкладки „Бл. Т—ву”, але ж тепер, коли більшість „Просвіт” закрито і, таким способом, через „незалежні обставини” в бюджеті свідомих українців увільнилось по три карбованці, — сором (другого слова тут бути не може!), сором не виконати такого скромного обов'язку. 
  Ми вже не говоримо про те, що ті ж самі члени „Бл. Т—ва" зовсім не дають ніякої моральної піддержки шановному т —ву, що всю роботу поклало на плечі невеликого гуртка безкористних працьовників, —то вже нехай зостається на їхній совісті! Але ж скупитись на три карбованці — тільки ж на 3 карб. за рік, —це вже справжній сором! І нехай же почервоніють всі ті, хто „не удосужился” послати на національну велику справу—справу освіти рідного темного люду — дрібних крихот од „щедротъ” своїх*). В. Старий.