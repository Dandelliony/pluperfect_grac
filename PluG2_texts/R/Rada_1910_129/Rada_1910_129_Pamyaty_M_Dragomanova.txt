Пам'яти М. Драгоманова.
(8 іюня 1895 року).
   Рівно п'ятнадцять тому років минуло вчора, як на далекій чужині, в Софії, помер один з найвизначніших діячів українського національного відродження — Михайло Драгоманів. Це був наш перший за нових часів висланець з України до Європи, перший аташе український при дворі європейської культури, —і двадцять років він з честю провадив свою тяжку мисію стоючи на аванпості українського життя перед Європою. Кажу—тяжку мисію, бо обставини за яких Драгоманову довелось працювати для України й українства на чужині, були виключно нещасливі. Не згадуючи вже про загальні умови емігрантського життя, яких Драгоманову судилось закуштувати на собі повною мірою, довелось зазнати йому й де-чого гіршого — загальної апатії до справи, занепаду громадської справи на Україні і того настрою, що призводив Драгоманова, як він сам признався, до думки, що з його „емігрант і моральний, зовсім безґрунтовний". Це „моральне емігрантство”—то певне найтяжче з того, що може зазнати людина, яка звикла в гурті і для гуртового, громадського діла працювати. І проте хоч яка велика небезпека була для Драгоманова опинитися в становищі „морального емігранта", він ним не зробився. Коли порвались були старі звязки його на Україні, він пустив нове коріння на ній, він зібрав у Галичині громадку однодумців і підняв прапор нового напрямку, він серед європейського культурного громадянства невтомно ширив звістки про дорогу йому справу, він не докладаючи рук працював для політичного і національного освідомлювання та виховання своїх земляків по всіх частинах української землі. Драгоманов працював,
вірив і надіявся. Надіявся, як посвідчив один з його співробітників у Болгарії, вернутись не тільки духом, але й тілом туди—додому, куди скрізь і завжде обертались думки його. Правда, останній надії не довелося справдитися, але що він духом давно вже повернувся „додому", що моральним емігрантом він не остався на чужині —це показують ті голоси подяки, які лунали на Україні підчас його ювилею, і ті вислови великого жалю, що тужно забреніли підчас похорону. І не тільки жалю, бо і своєю смертю, як і життям він усе ж таки зробив те саме діло, що й за життя справляв, так само кликав людей до праці на користь рідного краю, як і в своїх писаннях. Щоб показати, що як-раз таке вражіння зробила на Україні смерть Драгоманова, я дозволю собі навести тут невеличкий уривок з листа другого невсипущого працьовника, якого свіжо поховала Україна — Бориса Грінченка. Ось що між иншим писав він під вражінням смерти великого навчителя. 

Плакати мусимо над його труною. 
Плакати? Тільки плакати?
   Хиба в наших душах нема ні трохи сили на боротьбу з тим, з чим ми мусимо боротися і не можемо не боротися, коли хочемо жити? 
  Ні, найкращою пошаною мертвому борцеві, найкращим йому монументом тільки й можуть бути не сльози й жалі наші, а праця невсипуща в дусі тих ідей, що в купі з їм і ми вважаємо за ідеї правди й світу. І ця праця буде, не може не бути*).

  Так писав і—найголовніше—так робив Грінченко. І разом з їм так говорило і—найголовніше—так робило і чимало инших людей на Україні. „Моральним емігрантом" Драгоманов не був ніколи для України, але де далі, то ближчим він стає нам, бо все більше ширяться його думки і погляди між нами.

  Які думки?
   В стислій формі, кількома фразами. він сам же й висловив ту програму, що їй служив ціле життя своє. Ось вона, його власними словами переказана.

  Коли я претендую на що-небудь, то лишень на те, щоб проповідати і пробувати прикладом до політичної практики ті провідні думки, до котрих дійшли в 40-ві роки славні братчики Кирило-Мехтодіївські і котрі лежали в основі українського народолюбства мого і товаришів, у наші молоді часи, в 60-ті й 70-ті роки,— звісно, з одмінами, котрі принесла всесвітня наука і політика в новіші часи *)

  В такому трактуванні справи й лежить причина великого впливу Драгоманова на сучасні покоління, секрет його успіху, що на наших очах усе зростає. Він узяв з старої, але невбитої програми української її невмірущі основи, доточив до них здобутки всесвітньої науки і політики в новіші часи і творчим синтезом дав те, що стало підвалиною сучасного українства. Гострим розумом своїм Драгоманов умів одріжняти непохитні основи од дочасних, випадкових домішок, і беручи тільки перші, став тим мостом, що поєднав минуле українства з його майбутнім. Після програми Кирило-Мефодіївських братчиків наука Драгоманова була першим визначним етапом у політичному розвитку українства, як перша спроба синтетичної системи в українстві. Етап цей ми й досі ще не пройшли і всі дезидерати Драгоманова такими лишилися і по цей день. Це вже одно, полишаючи згадану синтетичність думок Драгоманова, надав їм дивної свіжости. Листки Драгоманівських писаннів не зжовтіли од часу і не зів'яли його палкі заклики до праці на користь рідного народу на нових підвалинах. Бо нове тоді—і в наші часи новим осталося... 
  Свою мисію висланця, як бачимо, Драгоманов виконав. Ті обов'язки, що взяв на себе, справляв він не ухиляючись до самої смерти, поки душа в тілі була... Але чи виконало українське громадянство свої обов'язки перед пам'ятю великого національного діяча? Чи забезпечило воно ідеям небіжчика вільне й широке росповсюдження і чи знає воно саму особу Драгоманова так, як вона того заслужила? Сумну відповідь мусимо на це дати. 
  Ще в перші роковини смерти Драгоманова українська радикальна група у Кракові скликала збори, на яких між иншим знято було питання й про видання творів Драгоманова і обмірковано навіть самий проект такого видання. Отже й досі ми не маємо повного видання тих творів. Правда, багато де-чого з їх видруковано на-ново і справляє свою велику службу, але систематичного, повного видання, на сором нам, ми таки не маємо. Спадщина, яку лишив нам Драгоманов, значною частиною лежить ще без усякого вжитку і через це не дає тих відсотків громадській справі, які могла б давати. Це торкається не тільки таких творів, що з самої природи своєї раховані були на малі гуртки спеціялистів, як от наукові праці, але й таких, що призначені широким кругам громадянства. Єсть, напр., один з найцікавіших публіцистичних творів небіжчика „Листи на Наддніпрянську Україну”, що друкувалися колись у „Буковині". Хто з теперішнього покоління мав щастя читати ті „Листи"? Не помилюсь, сказавши, що на Україні хіба одиниці чули про них. А все через те, що перше видання їх давно розійшлося, а нового так таки й не зроблено. І от пропадає даремно той капитал думки та інтелекту, що вложений був автором в згадані „Листи” та й инші твори, і яка шкода з того громадській справі виходить —про це, думаю, не треба говорити... Так само не маємо ми ні докладного життєпису Драгоманова, ні навіть матеріялів до такого життєпису, ні всесторонньої оцінки діяльности тієї людини, якою ми так пишаємось не тільки серед себе, а й перед чужинцями. Правда, частина матеріялів, в формі листування, споминів то що вже опублікована заходами найбільш д.д Павлика та Франка; де-що має з'явитись в найближчому часі, як от дев'ятитомова „Переписка Драгоманові з М. Павликом“,*) про яку були недавно оповіщення по газетах. Хоч це ще далеко не ввесь потрібний матеріял, але й він дає вже багато для того, щоб зрозуміти особу, характер і вагу діяльности Драгоманова і дати його оцінку для вжитку ширшої громади. Не треба забувати, що діяльність Драгоманова припадає на дуже цікавий час українського відродження з 60-х до 90-х років минулого віку, і історія його життя разом з тим мусить бути почасти й історією громадського розвитку на Україні за той же час. 
  Отже українське громадянство повинно нарешті сплатити ту залеглість, що має на собі перед пам'ятю Драгоманова, а саме — подбати про повне систематичне видання теорії Драгоманова та докладного його життєпису й оцінки його діяльности. Не кажучи вже про те, що це національна повинність наша, такі видання безперечно себе окуплять тією силою ідейного змісту й моральної выдержки, на які такими багатими були життя і твори Драгоманова. Сергій Єфремов.