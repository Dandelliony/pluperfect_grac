Украінці в Галичині.
— Віче в Манастирці (стрийського повіту). В середині мая відбулося в Манастирці, скликане радикальною партією, віче, на яке прибуло більш 1000 чолов. Після яскравої промови посла д-ра Л. Бачинського про утиски, які робляться українцям з боку політичного та економичного і в справі шкільній та промови д-ра В. Левицького про шкільні справи, віче ухвалило такі резолюції: 
А.) В справах політичних і економичних домагатися: 
1) Поділу Галичини на дві частини — українську та польську. 
2) Заведення рівного, безпосереднього, загального і таємного виборчого права до сойму, рад повітових і громадських. А од українських сеймових послів вимагати, щоб вони аж до осягнення цього права, рішуче провадили обструкцію в парламенті. 
3) Од уряду, щоб він додержав умови з українським парламентарним клубом в справі поділу запомоги, призначеної на годівлю худоби. 
В) В справах шкільних: 
1) По громадах де є більшість українців, мають бути українські школи і не може бути примусу до науки польської мови. Через це віче пропонує бойкотувати польську мову по українських школах. 
2) Щоб було скасовано ріжницю між міськими та сельськими народніми школами. 
3) Щоб інспекторами по українських школах були українці, а вчителі щоб добре знали українську мову. 
4) Щоб в окружних шкільних радах була більшість українців там, де є більшість українського люду в округах і більше українських шкіл. 
5) Учительські семинарії, середні школи, торговельні, й промислові школи повинни бути українськими, де є більшість українців. 
6) Українську частину західної Галичини, Лемківщину, щоб було відокремлено від польських повітів і сполучено з українськими повітами та заведено в ній теж українські школи.
7) Заведення українського ун-ту у Львові. 
8) Заведення окремої української ради шкільної краєвої, а поки це буде зроблено, заведення окремого українського відділу при теперішній раді, члени якого можуть бути тілько українці. (Гром. Гол.).
— Читальня „Просвіти” в Новосілках. 9-го мая ц. р. в Новосілках, перемиського повіту, одкрито читальню „Просвіти", до якої зараз же записалось членами 30 чоловіка. (Перем. Вісн.).