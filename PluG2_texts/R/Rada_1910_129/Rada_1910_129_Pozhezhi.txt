Пожежі
   ПЕТЕРБУРГ, 7. 6-го іюня вдень сталась пожежа на Забалканському проспекті, в будинку Громова, біля Новодівочого манастиря. Згорів чоловік. Кілька душ попеклося. 
  ЖИТОМІР, 7. Вигоріло містечко Деражня. Зосталось тільки 8 дворів. Без захистку 500 сімей. 
  МОГИЛІВ, 7. Пожежа на московському предмісті, що одділене од города Дніпром, тяглася шість годин. Втушено її тільки о 7 г. вечора. Згоріло 600 дерев'янних домів, мурована і дерев'яна церкви, народній дім і де кілька низчих шкіл. Згоріло десять душ людей. Багато церковного майна врятовано. Цілий місяць не було дощу і все було сухе, як порох. Крім того велика буря не давала боротись з огнем. Огонь перекинуло через дві верстви до пригороду Попівни, де згоріло 250 домів. З рухомого майна мало що врятовано. Мости цілі. Шкоди на сотні тисяч карбованців. 
  МОГИЛІВ, 7. Згоріло новоєльнянське волосне правління з усими книгами. Касу врятовано. 
  МОГИЛІВ, 7. Через що сталась пожежа на московському предмісті — не вияснено. Згоріла єврейка з шістьма дітьми і міщане—дід і баба. Без захисту зосталося біля 3000 душ. Частину їх розміщено по казармах. Військове начальство дало три походних кухні готовити страву. Благодійне товариство на кошти города три дні видав 800 дарових обідів найбіднішим погорільцям. Організується комітет для збірання жертв. 
  МОГИЛІВ, 8. 7-го іюня ввечері знялась знову величезна пожежа. Був великий вітер. Почало горіти на розі Віденської улиці, біля річки Дубровенки. Огонь загрожував центрові города, церквам і присутственним місцям. Згоріло більше 100 дерев'яних і кілька мурованих домів. Пожежу ледві пощастило втушити до 10 год. вечора. Шкода величезна. Більшу частину рухомого майна врятовано.