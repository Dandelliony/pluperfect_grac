ПО РОСІІ.
— Синодська політика. Діяльність нового обер-прокурора синоду Лук'янова викликав багато розмов в церковних колах. Обер-прокурор відверто керує всім в синоді і в цьому бачуть певний напрямок. Говорять, ніби через таку діяльність Лук'янова, митрополит Антоній часто хворіє. Хворість ця закінчиться, мабуть, виходом митрополита Антонія в одставку. Слідом за виходом „на покой” петербурзького митрополита, ждуть виходу „на покой" і московського. Кажуть ніби при такому становищі у синоді московський митрополит не зможе працювати. На ту саму трудність працювати за теперішніх умов, скаржиться і третій митрополит Київський. Можна сподіватися, що за першими двома піде і третій митро полит. (Р. С.).
— Загнав жінок. На величезних луках, що належать банкові селянському біля села Олександровського, самарської губернії, довгі роки селянки збірали дику цибулю і їли її. Але в банку настав новий управитель і став забороняти збірати цибулю. Одного разу баби з села Олексадровського пішли по цибулю, а управитель приказав своїм служащим загнати їх в повітку і все село зосталось без жінок. Їх наче отару овець, загнали в повітку, де стояла худоба, і там заперли. Довго чекали чоловіки жінок і не знали, де вони поділися. Вечір настав, а жінки не верталися. Кинулись шукати і довідались, що жінок загнано. Пішли до управителя. Той требує по два злоти за жінку—за потраву. Довго не хотіли чоловіки платити дурнісенько трудові гроші. Одначе управитель таки стояв на своєму і не хотів уступить ні копійки. А ждать довго не можна було. Дома лишилися малі діти, плачуть хотять до матері, в господарстві теж горе без господинь. Заплатили селяне гроші за дику цибулю. Хто не мав чим заплатить, той ходив цілу ніч, шукаючи грошей, тілько на другий день повикупляли вони своїх жінок і дочок. (С. С.).
— Сібірська „костоломка”. Одна з місцевих газет підрахувала число нещасних пригод на сібірській залізній дорозі за 1909 рік. Виявляється, що в 1909 році було вбито і покалічено на сібірській залізній дорозі 1.100 душ. Залізно-дорожніх служащих потерпіло 778 душ. З них убито —51. Пасажирів потерпіло 136. Вбито з них 50. Випадково потерпіло 167. Вбито з них 77. А всього за 1909 рік вмерло 188 душі з 1.100. 18 відсотків смерти. (Р. С.).
— Незвичайне явище. Між селами Мячково і Болото, новгородської губернії, давно йде суперечка. Найбільше ворогують хлопці проміж себе. Болотські хлопці, глузуючи звуть Мячково „Пекіном" і збіраються взяти його штурмом. Між селами, біля річки стоїть каплиця з образом Божої Матері. Недавно юрба болотських хлопців вірвалася в ту каплицю, взяла ікону і, співаючи камаринської, пішла „Мячковського бога палити". Один з хлопців барабанив об ікону наче в бубон. Вийшовши за роздоріжжя, хлопці росклали вогонь і спалили ікону. Все це сталося на очах мячківських дівчат, які принесли в село ризу спаленої ікони. (Рус. В.)
— Неврожай в тульській губернії. В тульській губернії немає надії на врожай ні озимини, ні ярини. Багато пошкодив хлібові сніг, що довго лежав на весні. В инших місцях на ниви напали слизняки та хробаки. В инших гесенська муха та швецька, де трохи що піднялося, те вибив гряд. (Б. В.)
— „Союзник”. Недавно за „Нов. Вр." всі газети облетіла телеграма, що в Старій Руссі отруївся голова місцевого союзу русского народу, він же і видавець-редактор чорносотенної газети „Искорка", Осіпов разом з своєю сем’єю. Союзники зараз же рішили, що їх „союзницький" голова „став жертвою жидівського замаху". А справді діло було так. Осіпова ніхто труїти й не думав. Він просто наївся добре і од цього йому стало зле. Потім Осіпов випив „електролітної" води і одужав. Тепер скрізь голосить він, що „чудомъ спасся". А через те, що воду цю продає сам Осіпов і про неї лікарське начальство не дозволяв друкувати оповісток, бо вважав, що то не ліки, а одно шахрайство. Тепер же після чудесного спасення Осіпова, вода та стала відома всім.
— Куди гроші підуть? „Б. В.“ оповіщають, що в с. Залесінцях, віленської губернії, батюшка видав людям підписні бланки, назбірав грошей на домовину св. Ефросинії та на пам'ятник Мінініну, а потім, зібравши листи до себе, повідрізував місця, де значилося, скільки хто пожертвував. Жертводавці ніяк не можуть додуматися куди ж тепер підуть ті гроші і скільки їх всіх. Дуже бояться вони, що грошики ті підуть в чиюсь кишеню.