     Коло війни.
     
     СОФІЯ, 8. Болгарську головну кватирю перенесено в Демотику.
      КОСТЯНТИНОПОЛЬ, 8. 2000 турецької піхоти в повному озброєнні одправлено на параході в Галіполі. 
     З війська, що прибуло з Анатолії і Смирни, втікає багато солдатів-христіян. 
     Нарада видатних вірменьских діячів постановила звернути увагу на дуже важке становище вірменів і вимагати автономії для вірменських областів. 
     ПОРТ-САІД, 8. Турецький крейсер "Гамідіе". (а не Меджидіе, як повідомлялось раніш) вийшов в Червоне море. Ходять чутки, що "Гамідіе" буде задержано в морі і конфісковано зброю на ньому, бо він стояв в порті більше 80 годин і забрав вугіль і провізію. 
     БЕРЛИН, 8, Втекачі з Адріанополя запевняють, що кріпость може продержатись всього скільки днів. 
     ПЕТЕРБУРГ, 8, Турція згодилась оддати Болгарії половину Адріанополя. 
     ВІДЕНЬ, 8. Єсть чутки, що Турція в відповідь на ноту держав порадить нейтралітет Адріанополя і Єгейських островів. 
     ВІДЕНЬ, 8. Турецький уряд вживає тепер надзвичайних заходів до охорони порядка в Костянтинополі, бо чутки про уступку половини Адріанополя болгарам викликали велике обурення.
      ВІДЕНЬ, 8. Болгарія заявила Турції, що буде ждати відповіді ще не більше десяти днів, бо хоче закінчити війну до початку польової праці.
      ОДЕСА, 8. Звідціль одправлено в Грецію велику партію запасних.
      ВІДЕНЬ, 8. Греки оповістили, що мініровали вхід в Пірей.
      АФІНИ, 8. Біля Яніни грецька артилерія розбила турків і турки втекли до Бізані. 
     АФІНИ, 8. На о. Самосі італійці розігнали штиками греків-маніфестантів. Генерал Амеліо заборонив фотографувати цей інцідент.
