     "Дон-Жуан"  в украінській літературі.
     Наше письменство, далеко не бідне в минулому році, збагатилося твором в високій мірі цікавим, годним стати поруч з видатнішими творами світової літератури. 
     Як таки не любити цього прекрасного юнака, українське письменство, що ось на наших очах зростає, набірається сили й моці, стає на рівні ноги, виходить на широкий майдан вселюдського, тягнеться рукою до того гужа, за який впевнено тримаються сильні волею народи, і як радісно бачити, що його зусилля не смішні, не марні, а навпаки -у нього щось виходить, і не гірше, як у инших. Ще десь учора українська критика віщувала, що ось незабаром вийде українське письменство на шлях висококультурних народів, і простенька сопілка ніби чудом дивним обернеться в гарний, складний і мудрий інструмент, до якого не тільки сини України прислухатимуться, а й культурні люде всього культурного світу. Наше покоління, як свідок і участник відродження України повинно почувати велике щастя, велику гордість-жити й працювати в такий вікопомний період; не дурно-ж найбільш нервовий і чутливий наш поет-сучасник, глянувши на цю красу -"відродження країни", порівняв його з орлом, що поривається з могучим і радісним рухом в небесні простори. 
     Колись, давно, як наш народ жив кращим життям, до нас приходили мандрівні перекази народні, проходили через горнило власної переробки, принатурювалися до місцевих потреб та йшли на культурний пожиток, нашому народові. Але перейняті з десятих рук, обсмикані в далекій дорозі, ці мандрівні перекази вимагали високої культурности від того народу, до якого попали, щоб піти далі, а може й вернутися до свого джерела в новому та й кращому, коштовнішому й оригінальнішому вбранні. Та такого ступіня культурности наш народ не досяг. Історія нової української літератури починається оригінальною й сміливою спробою переробити сюжет, який добувся до нас в формі продукта особистої творчости,-в "Ене ді" Котляревского маємо не переспів і не переробку, а пародію, скромну усмішку над поважним сюжетом, перенесеним на наш грунт здрібнілого життя. І часто потім сюжет, думка, образ з світової літератури перетягалися до нас в зумисне скаліченій формі: так звана котляревщина в немалій мірі відповідала поглядам нашого суспільства на розміри української культурної самостійности та вміння користуватися літературним матеріялом.
      Потім переклади. Що може бути простіше й легше, - додуматися до цього, але згадайте, якими небезпечними новаторами здавалися свого часу Куліш і Старицький, що наважилися Шекспіра перекласти для потреб українського громадянства. Але й переклад зробився річчю звичайною в українській літературі. Нарешті маємо користування самим сюжетом, схемою без ознаків переробки чи переспіву. Для того щоб взяти з світової літератури популярний сюжет, оброблюваний великими або видатними письменниками європейськими, взяти його й обробити цілком самостійно й оригінально, провести в ньому свою власну думку, треба багато певности мати, треба вірити в те, що для такого роду творчости єсть грунт, та підготована свідома думка громадянства і письменства. Отже, одним з кращих показників і доказів зрілости нашої літератури може служити нова драма Лесі Українки "Камінний господар".
      ("Літературно - Науковий Вістник", кн. X за 1912 рік) 
     Редакція журнала, очевидно, розуміючи і бажаючи показати читачам всю вагу того факту, що до нашої літератури загостював популярний в європейських літературах сюжет про лицаря Дон-Жуана, додала від себе чималу передмову історично-літературного характеру про блукання цього оповідання по європейських літературах. І цю передмову треба поставити на карб розуміння редакцією ваги й значіння появи такого роду творів в українській літературі,-це показує, що редакцію журнала цікавлять і, більше того, хвилюють події нашого письменства, що редакція має свій літературний темперамент; і цьому ні трохи не суперечить академичний тон передмови. 
     Порівнюючи новий твір Лесі Українки з иншими обробками оповідання про Дон-Жуана, з превеликим вдоволенням бачимо, що він займе останнє місце тільки в хронологичному ряді творів на цей сюжет, а що до його основної думки, глибини замислу та засобів виконання, то він має всі данні піти од нас і до инших народів і зацікавити їхню літературну критику, як своєрідна й оригінальна трактовка відомого сюжету. З таким твором не страшно на люде показатися і спокійно можна віддати його на суд культурної європейської думки. Звичайно, не треба забувати й того, що "Дон- Жуан", скажемо, Пушкина належить авторові початку XIX віку, а "Камінний Господар"  Лесі Українки - людині XX-го: ріжниця культур досить велика. Як би там не було, а відносно ми переживаємо той літературний період, який культурніші народи вже пережили і єдина втіха може бути в тому, що всетаки наше письменство переживає свою молодість в XX столітті: в часи великих культурних здобутків і разом з тим в часи надзвичайної втоми в рухові літературного життя європейських народів, ми можемо похвалитися живим, молодим духом нашого письменства та тими надіями, які маємо право на нього покладати. Треба зазначити, що обробка сюжета "Дон- Жуана" являється в українській літературі не то що значно спізненою, а скоріще відгомоном відновленого інтереса до цього оповідання, який знов збудився в инших літературах. Не переказуючи відомого сюжету, а також і тих деяких змін в ньому, які поробила письменниця в своїх цілях, зверну увагу читача на внутрішній зміст драми Лесі Українки. Осередковою особою в пьєсі являється не Дон-Жуан і не Командор, а Донна Анна, духовний світ і боротьба якої розвивають і вяжуть дію драми. Власне кажучи вона, Донна Анна, більше чоловік, ніж Дон-Жуан, і більше людина, ніж Командор і Дон-Жуан разом. Вона кохає мрію:
     Мариться мені якась гора стрімка та неприступна на тій горі-міцний, суворий замок, не мов гніздо орлине... В тому замку принцеса молода... ніхто не може до неї доступитися на кручу...
     Донна Анна - молода дона Гонзаго, командора. Річ світова, що як і в мріях кожної дівчини, повинен бути і лицар молодий, який злізе на ту стрімку гору і здобуде кохання молодої принцеси; але тут її наречений, Командор, не той лицар мрії, а тільки гора, лицаря ж нема, поки не зьявляється Дон-Жуан.
      Світ і люде в очах Дон-Жуана дуже прості. Чоловіки зовсім не варті уваги, але жінки ваблять його своєю красою та здатністю до безмежної самопожертви. Кожна жінка, яку він стрічав на своєму життьовому шляху, може покинути й віддати все,- віру, честь, добру славу, батьків, отчизну, може за-для коханого навіть душу занапастити Але не такий ідеал жінки уявляється Дон-Жуанові: він перебірає жінками, шукаючи між ними сильної вдачі, рівної йому, жінки незалежної, яку все життя доводилось би здобувати і з нею поруч кинутися в вир життя. Безмежна воля, блукання без стежки і мети, те що називається "широким" життям; раз-у-раз нові вражіння, переживання, пригоди, які трапляться, люде, які стрінуться, -ось чого хоче чи що може Дон-Жуан. Безперечно з нього сильна вдачею людина і тим більше сильна, як порівняти його з иншими та з тими жінками що як раз зрікалися себе ради кохання чи яких инших почуттів. Найсильніша з тих жінок Долорес, котра в безконечній самопожертві так вигартувала душу, що не схотіла примари щастя, яке з вдячности пропонував їй Дон-Жуан: вона зріклася світа, людей і Дон-Жуана і пішла в манастир, щоб померти на шляху самопожертви за кохану людину. 
     всетаки Дон-Жуан не був ковалем її вдачі, як всіх тих, що за-для нього чи кохання до нього, зважувалися на сміливі й небезпечні вчинки Він бував молотом і ковадлом в руках долі тих жінок і міг бути навіть ковалем, вдачі Долорес, але: "Пішла в черниці ваша доля, пане", каже йому його слуга. 
     Дон-Жуана вабить сильна вдача Донни Анни, яка бореться між двома бажаннями: піти за коханою людиною в широке життя, щоб брати від нього, що прийде до рук, що трапиться, щоб зазнати звабливих мінливостей вільного блукання, чи лишитися на гордій самотній скелі, на вузенькій площині в свідомости королівської влади й самотности. За час короткого й нудного життя з Командором вона трохи була не ступила на ту стежку вірної й бездільної дружини, з якої так легко було Дон-Жуанові зманити кожну жінку, але її чоловік показав їй мету, яка відповідала її вдачі: Командор по вдачі дуже близький Донні Анні,- сильний волею, витревалістю й певністю мети, він захоплює Донну Анну своєю мрією, показує їй привабність королівської влади і пропонує разом змагатися до тієї мети. Коли потім Дон-Жуан силоміць вдирається до неї в кімнату і вбиває Командора, Донна Анна жахається його вчинка тому,  що з Командором гине її надія здобути велику владу, тому, що в мріях її чоловік вже був королем. 
     Згодом, не маючи сили боротися проти кохання до Дон-Жуана, вона рішає й його, коханого, захопити своєю мрією і спільно й дружно з ним здобути трон. Вони міняються місцями: раніше Дон-Жуан схиляв Донну Анну засвоїти його погляд на життя, перейнятися ним і зробитися людиною безмежної й безцільної волі; тепер Донна Анна зводить його на вузьку стежку певної, виразної мети, на шлях залізної дисциплини духа, витревалости й праці й змагання за кожний ступінь по дорозі до її мети. Вона має рацію: її чоловік був командором, її коханий тим більше має право на командорську патерицю, а далі можна подбати й про перше місце в країні. 
     Та командором міг бути чоловік Донни Анни, але не Дон-Жуан. Проте його вдача не дає йому часу подумати, і він захоплюється гарною мрією і згоджується приміряти командорську одежу і бачить в зеркалі постать Командора. Думаю, що не було потреби, щоб постать Командора вийшла з зеркала і дотиком руки вбивала Дон-Жуана, бо досить того, що Дон-Жуан ступає на чужу йому стежку, досить того, що він замість себе побачив Командора: з тої хвилини, як Дон-Жуан захоплюеться мрією Командора, він уже гине, як своєрідна вдача, тут його кінець.
     Так рішила питання про дві сторони вдачи людської, про змагання до насолоди життям і до упертої систематичної боротьби за місце в життю, українська письменниця. Раніше в попередніх обробках цього сюжету Дон- Жуанові належала активна роля в його відношенні до жінки: Дон-Жуан полонив серце жінки, а разом з тим в повну неволю попадав і розум жіночий. Віддати все-тіло і душу, розум і всі почуття-ось всі ті Донни Анни, яких стрічав на своєму віку Дон-Жуан. Наповнити всю істоту жінки собою, позбавити її власного "я" і розбудити в серці велику пожежу кохання-таке щастя приносив жінці всесвітній кавалер, красень, зайдиголова Дон-Жуан. 
     Але тепер инші часи. Тепер жінка, не втрачаючи своєї женственности, цього великого плюса женщини, а разом з тим і минуса, як джерела її безправного, залежного становища, коли не фактично, то психологічно вибивається на рівний ступінь з чоловіком, виявляє свою волю, проказує свої умовини--і волею-неволею чоловік мусить відступити де-що від своїх привилеїв. Коли в більшости країн світа ще не дано юридичної санкції рівноправности жінки, то зате в свідомости сучасного громадянства все міцнішим робиться ґрунт для признання жінки людиною в тій самій мірі, в якій перебуває чоловік. Ми наближаємося до того часу, коли Долорес, як жінка - раба, жінка - жриця кохання, мусить умерти, уступитися з життьової дороги і дати місце жінці сильній волею і розумом, Донні Анні. Відповідно до цього мусить змінитися і Дон-Жуан, бо инакше йому загрожує сильна воля Командора, його вузькість, однобічність вдачі. Легче і скоріше на високости сходять все-таки не командори, бо їм бракує сміливости, розмаху, творчої фантазії, але не осягнуть багато і Дон-Жуани, коли всі свої здібности не обернуть на инші справи, бо зводити жінок зовнішньою красою і широкими та невиразними пориваннями в XX столітті вже не легко.
      Читач може бачити, що Леся Українка дала зовсім своєрідне тлумачення відомої теми і зовсім одмінну постановку питання про відношення чоловіка і жінки в коханні і в степені участи в життьовій боротьбі. 
     Драма написана так, що дає дуже багато матеріалу для принціпіяльної суперечки і для серьозної роботи думки над важними питаннями людських відносин. Ця сторона - тактовність в рішенню питання, відсутність тенденційности, а з другого боку умілий розвиток дії, вірний колорит часу і місця подій, артистично викінчені постаті дієвих осіб, образність гарної української мови -і роблять цей твір Лесі Українки в високій мірі достойним уваги і признання серед українського громадянства. 
