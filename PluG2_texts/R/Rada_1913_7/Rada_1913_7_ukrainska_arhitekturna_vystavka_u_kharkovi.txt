     Украінська архітектурна виставка у Харькові.
     
     Художно - Архітектурний відділ "Харьковскаго Литературно - Художественнаго Кружка" улаштовує коло 20-го числа цього місяця архітектурну виставку, присвячену виключно українському будівництву, як старосвітському, так і сучасному, що тільки-що прокидається. Виставка має на меті якомога ширше та докладніше познайомити суспільство та архітекторів з мало кому відомими ознаками українського стилю. У наші часи, на превеликий жаль, залишилося дуже мало старосвітських будівель, які могли б стати свідками колишнього буйного розвою українського стилю, та й ті стоять собі розкидані по всяких закутках широкої України, мало кому відомі. Брак гарних, ілюстрованих видань, а саме головне, надзвичайно малий інтерес до власної старовини у нашому суспільстві, от ті причини, через які про український стиль так мало знають. 
     У Харькові ж справа з українським стилем стоїть далеко гірше, ніж по сусідніх містах, наприклад, у Київі, Полтаві, Катеринославі та Чернігові. Але перший ступінь в напрямку росповсюджування відомостей про український стиль надзвичайно зручно зробив гурток студентів інститута гражданських інженерів, котрі улаштували у Петербурзі виставку власних праць в українському стилю, і мали добрий успіх. На майбутній виставці у Харькові буде виставлено фотографичні картки старосвітських будівель, малюнки, шкіци, плани всяких сучасних будівель як уже збудованих, так. і тих, що будуються, або мають бути збудовані, зразки українського орнаменту та внутрішінє убрання кімнат і таке инше. Український художно - архітектурний відділ запрохує всіх, котрі зацікавлені справою віддродження українського стиля, прислати свої архітектурні праці, або малюнки та фотографії старосвітських зразків української штуки не пізніш 20-го січня по такій адресі Харьків, вулиця Гоголя № 4 (Польскій домѣ) секретареві українського відділа Литературно-Художественнаго кружка инженеру А. М. Варяницину.
