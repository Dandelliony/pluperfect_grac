      Майбутня боротьба.
      (Лист з Варшави).
      
      Польська преса у Росії взагалі дуже мало присвячувала своєї уваги українським справам, через що польське громадянство в Росії мало було і освідомлене в тих подіях боротьби українців галичан, яка в останні часи звертає увагу і преси инших народів. Тілько з відомого акту Січинського, а потім завзятих виступів українських парламентарних і сеймових діячів у Галичині в університетській справі польська преса почала інформувати своє громадянство про ці події. Характер освітлення нічим не відріжнявся і не відріжняється від того, який у свій час зазначував д. Лозинський у "Раді" про польську пресу в Галичині.
       До українського руху в Росії, як свідчить д. Васілевський *), варшавська публіцистика в де-яких питаннях ставиться більш менш прихильно. "Ця сімпатія цілком платонична і не передбачає ніяких практичних кроків у близькій будучині через повну відсутність грунту для неї". І можна сподіватися, що коли зьявиться той грунт, таке відношення переміниться. Остання українсько-польська згода в справі українського університету викликає серед польської преси незадоволення діяльністю віденського польського кола, а також відношенням віденського уряду до поляків, яке він заняв у цій справі. Коли ж мати на увазі, що українське громадянство в Росії з напруженням слідить за боротьбою братів галичан в досягненню власного університету і охоче підтримує його морально (спочуття українським парламентарним діячам друковані у "Раді") без жадного заклику з боку привідців цеї боротьби, то що ж тоді може бути, коли стане на денний порядок місце заложення університету? 
      Справа університету на стілько серйозна, що часописи поступові міняють свій тон і відношення до українців, коли заговорять про неї. От "Kurier Poranny" *), який був навіть умістив прихильну статтю, коли варшавські українці студенти висловили свій протест проти суду над 101 львівськими студентами, заспівав иншої торкнувшись університетської справи. Він зазначає хибність політики віденського уряду, котрий з самого початку встрявав у польсько-українські відносини, через що поляки тілько потерпіли. Окрім того, "замісць вдячности і довірря в заміну уступок, поляки в Галичині чули тільки голосні віча тріумфу ворога, який побідив. Чим дужче Відень "захищав велику власність", тим більше домагався концесій чисто народніх. Ослабив тим силу поляків, розпалив думку українців упоєнням тріумфу і отримав вдячність од "Тирольців всходу" , що прокидаються до життя. Поляки не звернули уваги на гру, що роспочав Відень, хоч становище їх було таке, що навіть за границею думали, що між Віднем і польською великою власністю утворився мовчазний компроміс, підставою якого було підтримання внутрішньої політики каждоразового уряду в заміну за --- в Галичині проти українців. До якого ступня утворилося фальшиве поняття стану річей у Галичині за границею, найяскравіщою ілюстрацією, каже газета, була голосна публична відозва Бьєштерне-Боерсона, яка стає в оборону українців проти утиску поляків. Тайна пруська політика швидко звернула увагу на убійчий відпор польсько українського руху. Моральне і финансове підтримання української політики пливло з Берліну через всякі підземні ринштоки дипломатії і провокації". 
      Газету дратує те, що університет буде признано як монарший дар для українців, і тут же висловлює думку, - надію, що в Австрії не раз уже було так, що на бумазі діло покінчено, як наприклад уже санкціонований закон про канали, а виходить з того тільки обіцянка-цяцянка. Коли ж рознеслась чутка, що українці знов розпочнуть в бюджетовій комісії обструкцію, то газета з іронією зауважує: "Цікава річ, чи і цього разу за обструкцію спіткає їх - монарша ласка" , як це було на весні, коли Іосиф II звернувся безпосередньо до українцв? 
      Характеристикою того, як польська тутешня преса дивиться на питання українського університету може служити слідуюча стаття ---. "Вісью внутрішньої галицької політики, автономичним господарем краю і регулятором поліпшення відносин правнично-політичних, громадських і економичних є сейм. Одначе ніхто не вірить, щоб галицький сейм коли небудь працював нормально. 
      Може здаватись, що загальмований він став тілько через дві справі: український університет і виборчу реформу. В дійсності однако загальмувався через польсько-українську боротьбу, котра, як кожда боротьба національна двох народів, що живуть на одній землі, і скінчитись не може, хіба цілковитим пригніченням одного з них, або по яких історичних переворотах. 
      Та друга можливість стоїть за межами міркувань. Але українізму вже придушити не можна. Маючи протеже центрального віденського уряду і, як говорять, підтриманий берлінськими марками, розплився, окріп і принявши двохлицеву політику Хмільницького, а також гайдамацьку методу Гонти і Залізняка, йде до своєї мети: поділу Галичини на (частини) польську і українську. 
      Українізм вже навіть шукає знаку для цього державного прапору, украінські керовничі провадять власне діскусію, чи знаком тим мав бути київський янгол, чи львівський лев, чи запорожець з корогвами Хмільницького. Уряд Австрійський може і не бере того серйозно, але раз взявши українців у свої політичні рахунки, трудно припустити, щоб з рахунку їх випустив. Вдалось справді переконати вже керовників австрійської заграничної політики, що за українцями Галичини не стоїть жаден з 30 мілійонного українського народу по за границями монархії, але українські отамани пояснили, що вони власне працюють над викликанням українізму серед тих милійонів. Тим часом боряться з нами, щоб нашкодити полякам, а не через власні інтереси. І у тій боротьбі вони не втомляються. Во всякім разі турбувати край будуть дві справи: справа українського університету і справа виборчої реформи. 
      Остання постанова віденського польського кола в справі українського університету є безумовно опущенням польської позиції. Найсумніше те, що то відступлення сталось під натиском і віденського уряду, котрий злякався не перший вже раз погрози обструкції, попросту санкціонуючи таким способом парламентарну анархію. Постанова польського кола з 28 грудня відкрила дорогу двом тілько альтернативам: утраквізації львівського польського (?) університету, що, як початок до витиснення поляків з того університету, було-б народним нещастям, або другій альтернативі: заложення русько-українського університету у Львові, що знов було-б нещастям для польського (?) Львова. Росповсюджена одначе думка, що в замірах українців лежить перша альтернатива, тим більше, що їх культури на власний університет не стане. Громадянство польське проте ніякої з тих альтернатив спокійно не допустить і можна боятись що вже в найближчім часі боротьба за університет потрясе спокоєм Львова. Дорога, в кожнім разі, ще дуже довга, чи то до утраквізації і польського (?) львівського університету, чи до заложення українського університету у Львові, котра буде йти через обурення і боротьбу. 
      Рівно також довга і не спокійна ще дорога до полагодження сеймової виборчої реформи. Для поляків дорога та безвихідна. Як проведем тепер виборчу реформу і оддамо українцям 60 мандатів, за що одначе українці не дають ніяких компенсацій (?), ані гарантії нормального функціонування сейму, і навіть оповіщають, що таким способом виключені умови, аби їх задовольнила та реформа, що за неї не голосуватимуть, то зараз на першім засіданню нового сейму українці постав пять свої дальші домагання, як розділення шкільної краєвої ради на польську і українську, українського заступника намістника, українського заступника маршалка і инші подібні домагання, які ідуть до останнього поділу Галичини на польську і українську і хід сеймових робот буде затримано. Бо як не могли подужати обструкції 11-ти українських послів, то побороти обструкцію 60 ти таких послів навіть і пробувати не будем. Ухвала сеймової реформи тепер вже означало-б похорон сейму раз на завше. 
      Через це починає брати гору переконання, що ліпше буде перевести ще одні сеймові вибори на підставі тимчасового виборчого закону, і може бути, що вони пошлють иншу українську репрезентацію, менш радикальну, з котрою можна буде шукати порозуміння. Справді, нові вибори на підставі тимчасового виборчою закону стрепенули б, може навіть і зреволюцінізували б східню Галичину, а з західньої могли б прийти елементи до сейму більш радикальні, але, скоро полагодження вже тепер виборчої реформи кладе кінець усяким надіям, а на вибори до тимчасовому закону покладається слаба надія, то треба йти за тою надією".
       Ми цей уривок навели не для того, щоб український читач ще лишній раз прочитав інсинуації і брехні певної, занадто великої частини польської преси про українців і їх політичні заміри. Бо що ж говорити з тими людьми, які навіть після суду ширять думки про підтримування українського руху усякими марками?
       А тут добре видно, що поляки питання про університет, а потім виборчу сеймову реформу ставлять, як питання життя і смерти. Тим більше їх непокоїть становище віденського уряду, який, на їх думку, стає одверто на бік українців, а сучасна політична сітуація так багато подає їм надій на поліпшення їхнього становища політичного, що не ласка австрійського уряду нервує їх і виводить з рівноваги. Це все говорить тільки, що поляки боротимуться з великим завзяттям за своє становище з   українцями. Безумовно той запал передасться полякам у Росії *) і відносини з платоничної сімпатії перейдуть в ворожі. До того ще треба мати на увазі, що в боротьбі за місце університету починають приймати ширші кола польського (телеграми з Кракова) і українського (київська телеграма) громадянства. Ми не сумніваємось, що наше громадянство у Росії добре розуміє, яка боротьба загрожує нашим братам галичанам за законні наші права власного огнища культури і підтримає морально їх, бо нам же відомо, як вплинули ті листи спочуття парламентським діячам у Відні, що надсилались в літі. Так певне і тепер надсилатимуться листи з заявами, що університет повинен бути тільки у Львові. 
