Не хочуть французького панування
Ельзас-Лотарингія вимагає автономії.
Після імперіялістичної війни Франція відібрала від Німеччини цілу країну —Ельзас-Лотарингію, що й коло п'ядесят років посідала Німеччина. Звичайно, потрапивши з одних буржуазних рук до других, трудящі Ельзас-Лотарингії побачили й від французьких чиновників усякі утиски.  Ото й вирішили вони боротись проти французького ярма. Цими днями в місті Стразбурзі (столиці Ельзас-Лотарингії) відбувся з'їзд робітників та селян Ельзас-Лотарингії. На з'їзд приїхало 710 делегатів, представників від 200.000 трудящих. Всі постанови з'їзд ухвалив одноголосно. Щоб уплинути на французький уряд та підсилити свої вимоги, з'їзд ухвалив провести по Ельзас-Лотарингії загальний страйк. Готуватись до страйку почнуть відразу-ж після з'їзду. День страйку має призначити Центральний Комітет чину. З'їзд ухвалив цілу низку вимог від  французького уряду, й, у першу чергу, вимогу адміністративної автономії (вільного самоврядування) для Ельзас-Лотарингії. З'їзд рішуче заявив про право населення на самовизначення. Він ухвалив також домагатись всенароднього голосування під контролею робітничих рад. Це виявить волю населення, але для цього з'їзд вимагає, щоб французька адміністрація (урядовці) виїхала до голосування з Ельзас-Лотарингії.

