Ліга Націй не може розвязати Мосульську плутанину.
Справу передано на розгляд Гаазького трибуналу.
Як ми вже писали, Туреччина гостро сперечається тепер з Англією за країну Мосул. Цю країну Англія ще в 1918-му році загарбала собі, а до того вона належала до Туреччини. Англію страшенно приваблює мосульська нафта, що на неї багата ця країна. Довго сперечається Туреччина з Англією, обидві сторони не хочуть поступитись. Вдались вони, нарешті, до Ліги Націй. А Ліга Націй —це таке об'єднання буржуазних держав, що утворилося в наслідок імперіялістичної війни ніби для розвязування отаких усяких спорів по-між державами. Ліга Націй всіляко бралась розвязати це питання, призначала комісії, радилась, метушилась та так і не дійшла нічого. А справа в тому, що, як звичайно буває по буржуазних об'єднаннях, — перевагу має сильніший. Отже, в Лізі Націй перше місце посідає Англія, а її решта держав бояться. Цими днями Ліга Націй заявила, що не може розвязати Мосульської справи, а передасть її на розгляд, так званого, Гаазького трибуналу (це теж міжнародна буржуазна установа, що ніби пильнує миру по-між державами). Така постанова Ліги Націй наочно довела цілому світові, що всякі буржуазні об'єднання є лише виграшки в руках буржуазії, що за ними вона приховує свої справжні загарбницькі наміри й дурить людство. Усім стало ясно, що за мирною завісою всяких “ліг” та трибуналів, порядкують, як хочуть, великі буржуазні держави. Особливо з такої постанови Ліги Націй обурилась Туреччина. Турецькі газети, що близько стоять до турецького уряду, одверто називають постанову Ліги Націй у мосульській справі,— справжнім самогубством.
