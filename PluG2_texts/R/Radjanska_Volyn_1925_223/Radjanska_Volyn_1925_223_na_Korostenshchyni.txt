На Коростеньщині.
Суд над адміністрацією Олевського порцелянового заводу. 
Незабаром виїздна сесія Коростенського округового суду має розглянути справу бувш. адміністрації та де-яких службовців Олевського порцелянового заводу. Їх обвинувачується в безгосподарчості та злочинствах. Адміністрація заводу мало цікавилась справами заводу й завдяки тому утворилось там широке поле для різних злочинств. Виявлено велику недостачу різного приладдя в заводі. Притягнуто до суду в цій справі 11 чоловіка, серед них завідатель заводу, його помічник й, навіть, де-які кладовщики. Справа розглядатиметься в Олевську. 
Хлібозаготовки. 
В звязку з сівбою озимини, селянство Коростеньщини вивозить хліб на ринок в обмеженій кількості. З другого боку селянство взагалі утримується від вивозу великих партій хліба через відсутність в кооперації потрібної селу мануфактури. Планові заготовачі майже припинили заготовку хліба.

