Ростемо.
В с. Пилипах, Красилівського  району, до 1919 року школи не було. Була церква й крім попів та ченців Почаївської лаври села ніхто не відвідував. Коли ж тут закладено школу, особливо з часів зміцнення радвлади, свідомість села помітно вростає. Як-що раніш у селі було лише два грамотних чоловіки, то тепер при школі є лікнеп, який що-року ліквідує багато неписьменних.
Минулого року засновано хату-читальню, при якій є книгозбірня й  передплачується багато газет. Узимку засновано осередок КСМ, а в день МОДР'у—загін ЮП. З неймовірними труднощами вдалось зробити велику підготовчу роботу в справі землеустрію. Цими днями розпочне роботу землемір. Хоча особливої допомоги з району нема, але актив працює й село росте не днями, а годинами.


