
Дописи.
(Од власних кореспондентів ).
О. КАРБІВКА, гайсинського пов. (на Поділлі). Місцеве життя. Наше село стоїть на трьох гірках з правого боку невеличкої річки Собу. З далеку видко скілька біленьких хат, а то всі ховаються в яблуневих, грушевих та вишневих садках. Треба сказати, що в нашім селі дуже добрий грунт для садків, і колись сама природа тут викохувала величезні і багаті садки. Тепер ці садки винищують, а молодих не викохують ні люде, ні природа — люде не вміють, а природа не може через людську тісноту. 
Давні перекази росповідають, що тут колись було козацьке поселення. Кріпаками наші люди не були. Дякуючи цьому в них ще досі задержалась життьова сила, але ця сила виливається якось жорстоко, по дикунському —пьють і страшно бьються (були, напр., випадки недавно, як один другому відкусив носа, відбив з рушниці руку і т. ин.). Шкальню в нас вже давно закрили, але замісць неї появилось багато потайних шинків; один селянин так розжився із потайного шинку, що без церемонії заявляє: „Всі мої, я хазяїн в Карбівці". І справді—всі його, особливо в вільні часи зімою. В горільці наші селяне находять вищі і кращі переживання, пьянство —це найвища утіха, це насолода для душі і тіла. Вищої утіхи не мають. Та й деж вони можуть найти її?
 Вони живуть своїм власним життям, котре встановилося ще бозна коли. Правда, це життя потроху зміняється, але воно зміняється знов таки по своєму, і те, що зветься вищою культурою, зовсім не торкнулось нашого закутка. Єсть, правда, у нас церковна школа, та в їй не учаться. Матеріяльні здобутки культури краще приймаються: напр., залізні плуги, драпаки, молотілки і ин. 
Останніми часами заворушились трохи й наші селяне. Цими днями склали приговор про відкриття 2-х клас, земської школи. Громада дає клапоть землі на дуже гарному місті.
М. БАРИШПОЛЬ, переяславського повіту (на Полтавщині). Спектакль. Збори с.-г. тавариства. 28-го минулого декабря у нас відбулась вистава, котру впорядили місцеві аматори-селяне при грошовій допомозі місцевого сельсько - господарського товариства. Виставляли „Безталанну" 1 Тобілевича. Пьєса пройшла з успіхом. Всього прибутку було 117 карб. 35 коп., трат 80 карб. 46 коп., а чистого прибутку 36 карб. 89 коп. Гроші ці аматори передали місцевому сельсько-господарському товариству на улаштування у Баришполі сельсько-господарської виставки у сентябрі цього року. 
Треба зауважити, що між аматорами, котрі здебільшого прості селяне, єсть одна дівчина, українка, котра має здібність до сцени, але за браком коштів не має спроможности здобути потрібну для цього освіту. Наприклад, вона дуже чудово провела роль Софії у „Безталанній". Крім цього вона гарно проводила ролі у „Невольнику” -  Ярини, у “Розумному та дурні” – Марьяни.
Жаль, що нашим аматорам доводиться терпіти багато перешкод що до вистав. Наприклад, у нас є тільки одно помешкання, пристосоване до цього—це електро-театр „Ідеал“, котрий бере за один вечір по 30 карб. і вмістити може тільки 150 душ; тому багатьом людям доводиться вертатись до дому за браком місця, як було і на останній виставі. Тай платити по 30 карб. не дуже вигодно. Перешкодою ще буває і наша поліція, яка ніяк не звикне до того, що вистави є найкращий засоб від хуліганства і бачить у виставах щось инше, а тому й пильнує так чи инакше гальмувати цю справу. Наприклад, справникові чомусь не до вподоби був напис „драма на 5 дій Тобілевича (Карпенка-Карого)“ і він це переправив, надписавши „драма въ 5 дѣйствіяхъ Тобилевича (Карпенка-Караго)! А другу афішу на „Шельменка денщика", По ревизії" і „Бувальщина, або на чужий коровай очей не поривай", повернув назад, зауваживши, щоб йому надіслали книжку „Бувальщина". 
30 декабря одбулось загальне зібрання членів нашого сельсько - господарського товариства, на якому між иншим, постановили виписати журнал „Наша кооперація" і „Хлібороба". Зібрання асігнувало на екскурсію членів товариства на київську виставку 30 карб. Асігнувати ж на удержання курсіста на полтавських сельсько-господарських курсах — зібрання одмовилось, кажучи, що це не потрібно.

