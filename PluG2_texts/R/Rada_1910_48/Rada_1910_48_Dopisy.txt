Дописи.
(Од власних кореспондентів).

С. ГРОМИ, уманського повіту (на Київщині). Батько дітей порізав. 21 февраля громівський селянин Сива Гриць зарізав двох своїх дітей. Ще не так давно, всього тілько рік тому, той селянин був таким же хазяїном, як і всі, але торік, в осени, як по селах скрізь забалакали про хуторі та про відруби землі, забажалось і Саві Грицеві вийти з села, на хуторське господарювання і він повідомив про це землеустроїтельну комісію. Одрізали ото йому землі і загадали переселятися. Побачив Гриць свій новий наділ і засумував. Жалко стало йому кидать уже нагріте кубло і переходить у якийсь тісний пустирь. Та й землі йому зовсім не прибавили. А треба руйнувать стару хату, переносить її, там знов строїтися. Пересилився Гриць на хутір і ще більш засумував, зажурився, бо в придачу й діла його були зовсім пагані. Почав він будувати, скаржився всім на свою гірку долю, покиль зовсім збожеволів. Діждавшись, як жінка поїхала в город, він і зарізав ото двох своїх синів. „Нехай, каже, хоч вони не будуть мучиться з тими хуторами та відрубами".
ПОЛТАВА. Ушанування Г. І. Маркевича. Відомий не в самій тільки в Полтаві діяч Гр. І. Маркевич, що займав посаду члена гор. управи і замістителя гор. голови, недавно вийшов в одставку. Раніш він довгий час служив учителем у середніх школах. Останніми часами чимало працював над виданням українських книжок. Товариші по службі д. Маркевича —служащі в канцелярії гор. управи та учительки гор. шкіл влаштували ушанування свого бувшого товариша і начальника. 21 февраля в залі гор. думи всі вони зібралися, покликали Г. І. Маркевича, прочитали привітання, написане на гарно намальованій карті, вложеній в артистичний бювар. Друге привітання було од учителів та учительок. Текст першого привітання був такий: „Щиро-Шановний добродію. Жалкуючи за тим, що Ви зоставляете нас, просимо Вас, добродію, прийняти від нас цю маленьку ознаку нашої щирої дяки Вам за все добре, що Ви робили, бувши членом городської управи і замістителем городського голови. Ваша повсякчасна справедливість, коректність і добрість до всіх навіки застануться в нашій памяти. Кожний служащий, хоч би й найменьший, сміливо йшов до Вас з своїми потребами, а часом і з своєю нуждою, і знаходив не одмінно добрі, коректні відносини, знаходив справедливе задовольнення своїх потреб, на скільки це було в Ваших руках; і ні одна душа не плачеться на Вас за утиски, або за несправедливе занедбання інтересів: усі дякують Вам за добрість і справедливість. Не зважаючи ні на які клопоти й турботи, як це було за минулих років, Ви все знаходили в душі своїй стільки спокійної сили, щоб вести діло і відносини до нас рівно, спокійно. За те все, за щирість Вашу, прийміть нашу подяку. Ми все будемо шанувати Вас, як доброго, освіченого старшого товариша нашого і заслуженого робітника на громадській ниві. Не можемо не згадати тут про особливі заслуги Ваші в справі, дорогій для рідної Полтави і цілого краю, —в збудуванні пам'ятника славному землякові, Іванові Котляревському. Ми пам'ятаемо, яку велику працю взяли Ви на себе в тій справі, а потім і в незабутньому, історічному святі відкриття пам'ятника. Працею Вашею була відкрита школа імени Івана Котляревського, котрої попечителем Ви зостаєтеся досі, та, сподіваємося, зостанетеся й надалі, поки діждемося, що можна буде вчити рідною мовою дітей у школі. Ще сподіваємося од Вас, добродію, довгих літ праці для нашого города і краю, бажаємо Вам здоровля, сил і щастя!*.