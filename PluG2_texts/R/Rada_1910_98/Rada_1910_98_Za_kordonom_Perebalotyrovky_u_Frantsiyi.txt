За кордоном. Перебалотировки у Франції.
Перебалотировки, як це й раніше було ясно, не змінили загальної картини нових парламентських виборів у Франції, Головний інтерес перебалотировок полягав у тім, чи пройдуть на них ті з найвидатніших парламентаріїв, яких забалотировано в першім голосуванні. З телеграм видно, що остаточно лишились невибраними такі видатні діячі, як колишній голова парламенту й навіть кандидат на пост президента республіки Думер, відомий радикал Дюбєф, що був міністром внутрішніх справ у кабінеті Рувьє, й один з соціалістичних ватажків Алєман, що був депутатом починаючи з 1901 року. Останні французькі газети так пояснюють неуспіх Думера. Супротивником його виступив націоналіст, але, головним чином, проти нього повстав місцевий комітет радикальної партії, який, очевидно, пригадав не завжде коректні відносини між Думером і радикалами, а також і те, що на останніх президентських виборах він був кандидатом правих. У всякім разі, відсутність такого досвідченого фінансіста й незамінимого докладчика в бюджетових справах, як Думер, буде для парламенту дуже помітною. Цікаво зазначити, що на останніх парламентських виборах було виставлено стільки кандидатур, скільки ще не бачила ні одна виборча кампанія. Всього кандидатур виставлено 3.441, тоді як на виборах 1906 їх було 2.375. При цім для де-яких округів числа кандидатур досягають просто дивовижних розмірів. На депутатське місце в однім з виборчих округів (у департаменті Авейрон) виступили 91 претендентів, у департаменті Воклюз—65 кандидатів, далі йдуть числа 41, 26, 24, 21...

