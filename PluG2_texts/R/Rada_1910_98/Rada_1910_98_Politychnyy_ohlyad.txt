Політичний огляд.
Найвидатніша подія за останній час не тільки в європейській політиці, а і навіть у всесвітній, це — смерть англійського короля Едуарда VII і переміна на англійському троні. У нас вже писалося про те, яку велику ролю відограв покійний король Англії в житті Європи і взагалі в міжнародніх політичних стосунках. Едуард перш усього був великий дипломат і, сівши на англійський трон, він зараз же почав старатися всима силами, щоб вивести свою державу з політичної „ізоляції“, в якій вона була при королеві Вікторії. Треба було підшукувати друзів, бо па політичному полі почали входити все в більшу та більшу силу з одного боку Германія, а з другого — Японія. Та й війна з бурами показала, що така „ізоляція“ для Англії може бути дуже небезпешною. І Англія, під приводом короля Едуарда, перш усього увійшла в спілку на Далекому Сході з Японією, а в Європі зблизилась з Францією, а потім з Росією та Італією. В решті з цього зближення виникла досить міцна політична спілка, особливо з Францією. Разом з цим англійська політика взагалі змінилась, з агресівної вона стала більш обережною, більше доступною. Варто одмітита тут найвидатніші події царювання Едуарда VII. Крім згаданих спілок було ще підписано договори з Францією про Мароко, з Росією про Тібет та Афганістан, встановлено добросусідські стосунки з Норвегією, Іспанією та Португалією; даровано автономію Трансваалю та Оранжевій республіці, об'єднано колонії Южної Африки. За Едуарда побільшено також будівлю флоту і почався в досить гострій формі революційний рух в Єгипті, а в Індії доходило навіть до повстання і з боку індійців були терористичні акти проти англійців навіть в самому Лондоні. Поруч з цими політичними подіями, економичне життя Англії набуло собі нечуваної до цього часу сили. Торг і промисловість піднялися високо в гору. В самій Англії при Едуарді почалась доволі гостра боротьба між верхньою та нижньою палатами. З початку його царювання (1901 рік) в Англії рядило консервативне міністерство, а вже з 1904 року тільки ліберальні — Кемпбель-Банермана й Асквіта. Новий король Георг V сів на англійський трон в досить важкий час. Палата лордів, зціпивши зуби, мусила врешті таки ухвалити бюджета такого, яким він пройшов через нижню палату. Але на цьому війна не скінчилася, бо опубліковано новий біль про скасування права палати лордів, на заборону ухвал та постанов нижньої палати, а тут йде річ про таке, що майже напевно аристократи не погодяться з ним. Діло врешті дійде до нових виборів. 
Пруська верхня палата розглянула виборчий законопроект і ухвалила його, змінивши де-які постанови ландтагу. Звичайно ці зміни не на користь демократичним елементам, але через ці поправки законопроект знов піде на розгляд палати депутатів і буде там обговорюватися ще не мало і можливо, що націонал-ліберали виторгують ще щось. 
Вибори до французької палати депутатів пройшли дуже спокійно для Франції. Поділ політичних сил в палаті не змінився, перше місце, як і раніш, зосталося за радикалами і радикал-соціалістами (248). Країна доказала на виборах, що її задовольняє республіканський лад і політика уряду. 
Вибори в Еспанії проходять теж досить спокійно, скрізь беруть гору крайні ліві партії, особливо республіканці. Це дуже хвилює мадридський уряд і можна сподіватися, —що при еспанській конституції палата не довго істнуватиме в цьому складі, її буде хутко розпущено і оповіщено нові вибори. Повстання в Албанії ще й досі не скінчилося. Скілька великих городів вже в руках повстанців, але з другого боку турецьке військо розбило на голову повстанців під Будаковом. Турки всіма силами стараються довести в своїх офіціальних оповіщеннях, що боротьба з албанцями їм не така страшна і повстання їх не дуже хвилює, а тим часом шлють туди полки за полками і крови з обох сторон ллється багато, хоч албанці помалу переводять війну на партизанські наскоки, а це може тягнутись дуже довго в горах Албанії. 
Критяне досить уміло скористувались з щасливої нагоди. Поки турки клопочуться коло албанців, Крит потихеньку присягнув на вірне підданство королю Греції. Турція тепер послала державам - покровительницям протест з приводу цього і чим скічиться вся ця справа, — покажуть нам найблизчі дні. 
В Персії й досі урядове безладдя, хоча єсть надія, що згодом справа наладнається якось, бо на чолі уряду стали такі досвідчені політики, як Сапехдар та Сардар-Асад. Німецькі банки дуже добиваються, щоб поборгувати персам свої гроші, звичайно на добрих умовах, але тут стала їм на перешкоді агло-російська нота до Персії, в якій обидві згадані держави „раять“ персицькому урядові ні в кого без них не позичати грошей та не давати ніяких концесій і особливо не входити ні в які політичні згоди. 
В Італії недавно в палаті депутатів виступав з програмною промовою новий голова італійського уряду, Луццаті. Палата поставилась до програми Луццаті досить прихильно. Він обіцяв вести політику в чисто ліберальному напрямкові і додержувати спілки з Австрією та Германією і приятельських стосунків з Росією, Францією та Англією. 
В Греції знов висунулось в дуже гострій формі династичне питання. Ходять чутки, що король одмовиться од трону ще до національних зборів. Албанці радять грекам увійти з ними в спілку і разом йти на загального ворога — Турцію. 
Нарешті треба згадати, що традіційне „перше мая“ пройшло у всій Європі, порівнюючи з минулими роками, найспокійніше, хоч для цього прийшлося місцями, як, наприклад, в Парижі, робити з міста військовий стан.