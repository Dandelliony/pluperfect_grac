Наш порадник.
Моє зауваження.
Не раз доводиться натрапляти, що читачі турбують редакцію тими запитаннями, які вже в відділі „Наш порадник" було порушено иншими читачами й на які редакція дала відповідь. Читача це мало цікавить, він здумав і запитує. Це зайва праця для редакції. Тому моя рада нашим читачам,— краще слідкувати за відділом газети „Наш порадник". Відповіді, які там дається, часто можуть підійти не тільки для того, хто запитував, а й для багатьох инших селян. Петро Вовк. 
С. Кульчини, Красилівського району. 
Од редакції. Зауваження дописувача Вовка цілком слушне і вчасне. Наприклад, без кінця разів запитують, чи можна посилати дописи без марок. Багато разів ми відповідали й у „Порадникові" й „Пошті", що можна, а цими запитаннями так і засипають до сього часу. „Наш порадник" треба читати не тільки тому, кому відповідаємо, а й усім читачам. Багато бо є таких відповідів, що й кожному вони в пригоді стануть —чи то для життя, чи то навіть для знання.

