Всячина.
Щурі, чума і холера.
З приводу пошести чуми в Одесі і розповсюдження холери видатний московський бактеріолог М. Грім ось що пише про щурів. 
Сивий щур, або пацюк, вже скрізь вижив колишнього хатнього чорного пацюка і тепер вважається за одного з величезних ворогів людини. Щур, тварина дуже плодюча, дуже розумна і розповсюджена скрізь, де тілько живе чоловік. Цікаво, що щур дуже любить цівілізацію і такі міста, як Берлін, Париж, Відень, Копенгаген, Петербург і Москва мають під собою цілі царства щурів. Які плодючі щурі, це видко ось з чого. Вираховано, що за 10 літ від одної пари розпложується 48,319,698,843,030,344,720 щурів. В Росії ці сиві щури з'явились тільки в 1728 році, перепливши величезними табунами ріку Волгу коло Астрахані, а туди прибули вони з Персії та Індії, звідкіль їх вигнали ще більші і страшніші щури. Статистика додає страшні цифри, що показують збитки від щурів. В Англії, наприклад, збитків від них буває на 14 милійонів, в Германії на 95 милійонів рублів, в Франції і Голандії на 75 милійонів. Остання країна більш за всі улюблена щурами. 
В Данії з 1 іюля 1907 року заведено новий закон, по якому казна платить по чотирі копійки за кожного вбитого щура і от тогож таки року було вбито в Данії 1,375,179 щурів, а на другий рік 1,094,243. Казна заплатила за них 159,600 рублів награди. Вираховано ж, що кожен щур робить що-року збитків на 2 карбованці. І Данія заплативши навіть 159,600 рублів, зберегла цілих чотирі милійони! Для гуртового винищування щурів вживають поки що найкращого способу прищіплювання тифу, від якого вони дуже гинуть. В Індії щурі дуже розносять холєру і чуму; їх там така сила що вони часами цілими чередами перебігають з одного міста до другого, винищуючи по дорозі лани, нападаючи навіть на худобу і людей. Ще в Біблії згадується про те, що щури дуже небезпешні під час всякої пошести. А коли вони починають самі чогось дуже гинути, то треба дуже обережно до них ставитись і глядіти за чистотою. Чума починається завше з них. В Кантоні, наприклад, в 1894 році за два—три тижні до чуми, знаходили десятки тисяч здохлих щурів. Те саме помітили в Еспанії, Бомбеї та по инших місцях. Щурі розносять і холеру і з ними, особливо підчас всякої пошести, треба вести невпинну боротьбу, винищуючи їх всякими способами.