ДОПИСИ.
(Од власн. кореспондентів).
С. КАГАРЛИЦЬКА СЛОБОДА, київського повіту. Освіта. Хвалити Бога і ми діждались у себе 2-х шкіл. Раніш дітвора бігала учиться в 2-х класову школу в Кагарлик, до якого буде верстов 4, а як узять ходьбу ще селом, то набереться й 8. На цю школу общество платило немалі гроші; останніми роками брали більше девяти сотень карбованців. Школярів було який рік то й душ пять, а коли — один, або і ні одного. Зімою прямо не було ніякої можливості ходити так далеко і діти кидали здебільшого; і тільки сміливіші зоставались. Але і їм доводилось дуже скрутно; иноді на дворі і світу Божого не видко, а їх гонять сторожі і не дають переночувать навіть в сінях школи. 
Була у нас школа грамоти, тілько мало що там учили; аж в 1898 р. відкрили у нас однокласову парафіяльну школу. В 1902 році, дякуючи нашому батюшці, поставили гарний дім для цеї школи. 
Однієї школи було мало і селяне почали домірковуваться, щоб ще одну відкрить. Дали приговор на одкриття однокласової міністерської школи, на яку і положили давать у рік 400 карб. Міністерство одкрило школу і виклопотало казенний ліс. Селяне думали будувать нову школу, але, як на гріх, явився в село учитель — наш селянин і одсовітував. Серед села стояла стара панова коршма. І от учитель пораяв селянам вибрать дружину поміщика попечителькою школи і попросить, щоб вона продала під школу коршму. Все зробили, як пораяв учитель; тілько дали за коршму 600 карб. Стала коршму лагодить. Полагодили, освятили і повісили вивіску, — либонь не коршма, а школа. Учитель за цю працю має в Кагарлиці посаду для себе і жінки, а селяне тільки любують на вивіску. Школа холодна і сира, як льох. — Навіть англійські печі, які ставляють в ній, не нагрівають її. Учителі через це міняються серед зіми. Учать вони в одній кімнаті, — один до обід 2 групи, а другий після одну; в другу кімнату, то і зайти не можливо. 
Добре що хоч в парафіяльній школі учить гарна людина, а то нічого б не було.
Г. ГЛУХІВ (на Чернігівщині). Оренда. З кожним роком орендна плата на землю в Глухові і поблизу все збільшується; та воно й не диво, бо стали більше сіяти буряків на завод. Літ з десять тому і не знали навіть, як то на баштанах сіяти буряки; тепер не те: всі баштани і малі і великі засівають буряками. Раніш великі левади на полі засівали кавунами, а коли років з три підряд кавуни пропали — то тепер стали засівати бурякаками; десятина добре угноєної землі продається під буряки по 40 карб. 
Найбільше підняли ціну великороси. Ці „расєйці", як у нас їх зовуть, приїздять до Глухова і захоплюють всю вільну землю під буряки. Хотілося б і нашим людям мати таку користь, яку мають „расєйці" — та на лихо не хочеться мати стільки клопоту коло тих буряків.
С. ПАСІЦЕЛИ ананьєвського повіту (на Херсонщині). Врожай. У цьому році таки діждали наші селяне врожаю. Дуже добре вродила озимина, не так добре ярина, а кукурузи уродило так, що люде років зо 20 не бачили. Цей врожай трохи підійме добробут нашого села, бо вже років з 4 не було у нас врожаю. Через неврожаї не так добре розвивались і наші кооперативи; одне тілько позичково-ощадниче т-во добре працює; потребительське т-во та сельсько-господареьке щось тонко прядуть. Фундатори їх всю надію покладають на цей врожай: може буде більше товаришів вступати у члени товариств, а то в потребительському т-ві всього 15 членів, та й то де які члени вже не хочуть бути у товаристві і вимагають свої паї назад. Лавка потребительська виторговує руб. 10—15 у день і всі ці гроші знову зараз повинні йти на крам, а „оборотного капіталу" нема. Спробували у Балті кредітуватись, та де там. Купці на кредітований крам накидують 10—20 проц. та ще й дають крам лихий. І от як ця осінь не поправить діла т-ва, то набудь прийдеться зачинити нашу крамничку.