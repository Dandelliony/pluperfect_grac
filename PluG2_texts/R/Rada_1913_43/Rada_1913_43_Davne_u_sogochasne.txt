Давнє й сьогочасне.
Часи так званого великого лихоліття („смутное время“) в Московському царстві ХТП в. закінчилися формально 300 років тому. 21 февраля 1613 року обрано на царство молодого Михайла Романова, і офиціяльні історики зазначають, що з того часу Московське царство, а потім Російська Імперія, без упину росте і в своїх межах і на силах, доки виросла до теперішньої своєї величности. По правді, діло, звичайно, йшло не так гладко, як оповідає офиціяльна історія, але все-таки ми бачимо величезну різнацію того, що тепер є, з тим, що було 300 літ тому. 
Що таке було Московське царство тоді, як молодий Романов сів на столі Рюриковім? Було це невеличке, цілком дезорганизоване, розшарпане сусідами царство, що купчилось коло Москви й складалося з самих великоруських земель. На заході була дужа Швеція й Польща з Литвою, на півдні — Україна, а од України до Уралу й по-за ним тяглись неомірні простори земель, що тільки номинально належали до царства, але на ділі були зовсім незалежними. Найодмітнішою рисою цього царства було те, що складалося воно з однієї нації — великоруської і було справді державою національною. Це й допомогло Московському царству щасливо вийти з „смутнаго времени", ставши на оборону своєї національної справи, що попала була під велику небезпеку од чужоземних сил; обрання на царство царя Михайла було актом національної самооборони того середнього стану, що найбільше заінтересований був, щоб страховиська затяжного лихоліття нарешті одійшли в минувшину. І батько нової династії став тим осередком, круг якого зібралися й скупчились центротяжні сили й узялись за важку роботу, щоб забезпечити й посилити розхитане царство. 3 цими центротяжними тенденціями й рушила Москва 300 літ тому в свою історичну путь. 
Етапи цієї пути загально - відомі. Незабаром Москва виходить з етнографичних меж великоруського племя й потроху приймав в себе инші парости. Центральне становище Москви на східно європейській рівнині та анархія й занепад у Польщі, що була тут единим їй конкурентом, сприяли цьому вбіранню Москвою чужих елементів, і край за краєм переходить до московського царства. Україна, Надбалтійські сторони, Сибір, Польща, Кавказ, і Середня Азія і т. д.—все потроху підпадає під вплив згаданого центротяжного процесу. І от тепер, на крайньому пункті, до якого дійшла Російська імперія, ця наступниця колишнього московського царства, вона уявляє з себе найбільшу в світі державу, що займає 1|6 частину всієї земної кулі й налічує в собі цілу сотню всяких народів, що говорять кожен своєю мовою, живуть своїми звичаями й великою мірою здобулись навіть на національну самосвідомість, цю найпершу підставу до самостійного культурного життя. 
Цим найбільш різниться теперішня Росія од колишньої Москви. І тим самим завдання держави повинні тепер бути цілком инші ніж 300 років тому. Та центротяжна централізаційна політика, що стояла на першому плані тоді, мусить тепер уступити перед політикою децентралізаційною, політикою народів, бо нові часи й нові обставини державного життя несуть із собою й нові потреби та нові способи на задоволення тих потреб. Національна політика, цілком натуральна тоді, коли межі держави покривають собою й етнографичні межі, буває ненатуральною й шкодливою тоді, коли ці межі розійшлися, бо ж очевидно не може без шкоди й небезпеки для себе держава занехаяти ціле за-для інтересів однієї, хоча б і великої частини. 
Неоднакова національним складом людність давно переросла вже старі традиції й форми державного централізму і найперша потреба нашого часу—стати нарешті на шлях децентралізації й забезпечення національних потреб не одного, а всіх народів Імперії.
