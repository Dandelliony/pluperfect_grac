ДОПИСИ.
(Од власн. кореспондентів).
КИЇВСЬКИЙ ПОВІТ. Пожежі. Земство страхує будівлі і часом хліб, але мало цим приходиться користуватися нашому селянинові. Страхова премія занадто мала. В багатьох селах єсть пожарні, тілько рідко де ними тушать, бо води на селах дуже трудно дістать. Ставків мало. На 5 сел чи й є один. Раніш селяне лагодили греблі, доглядали ставочків, від яких тепер зосталось тілько місце, вкрите бур'яном. Після якої пожежі селяне і надумаються полагодить греблю, а згодом знов забувають.
М-КО ВАРВА, лохвицького повіту (на Полтавщині). Без порятунку. Зараз в нашому містечку панує якась ворожість до лікарів і взагалі до медицини. Це пішло ще з того часу, як в сусідньому селі Подищах лютувала холєра; тоді з легкої руки хтось пустив брехливу чутку, що буцім то санітари кололи там людей і заганяли на той світ. І от наша темна людність, що завжди приймає на віру всяку навіть недотепну вигадку, почала й собі балакать про те, що лікарі сами розносять холєру. І от, коли холєра стала загрожувати Барві, то з приводу цього в нас відбувся аж тричі сельський сход, на якому всі в один голос кричали: „Не треба нам санітарів! Кому Бог не дасть смерти, той і не вмре". І от тепер, як прийде до нас холєра, то вона буде губить людей, скільки схоче, бо через брак санітарної запомоги, не буде їй ніякого впину. 
А поки що в нас і без холєри погано. Всілякі хвороби звили собі кубло в Варві і душать людей ось вже од самої зіми. З початку перемняли дітей такі хвороби, як кір, шкарлятина, обкладки; потім з'явилася нова напасть — черевний тиф. Аж оце з початку августа з'явилася ще дезінтерія і так жваво заходилася коло людей, що хоч світ за очі тікай, куди видко. А народ, задурений тими балачками про лікарів, не хоче звертаться до свого фершала і через те багатьом хворим нема ніякої помочі.
СЛ. СТАРО-ПЕТРОВСЬКА, маріупольського повіту (на Катеринославщині). На селі. Тяжко стає жити і нашому хліборобові, особливо хліборобові молодому, що тілько сп'явся на ноги, став самостійно господарювати. Землі всього якихсь там 2 1/2, десятинки, що дали за часів общинного землеволодіння; діток-же народилось чимало, а наділу земельного на них сподіватись нічого. Років 3—4 тому хоч заарендувати можна було по 10-15 карб. за десятинку. Все якось і зіб'єш хлібця — і на одежу, маєш, і прохарчитись зостанеться. Тепер-же ціна орендна піднялась занадто високо. Ось ціни на ту землю, що має засіватись цеї осени: десятина землі самої гіршої за 20 верстов од слободи, яка иноді і зерна засіяного не вертає, коштує не менш 25 карб.; десятина кращої землі 35-60 карб.; десятина, оброблена під чорний пар, — не менш 100 карб.; десятина баштанна чи кукурузнича 50-75 карб. 
Хати в нашому селі під черепицею усі; гарні деревляні тини; по обидва боки вулиці ряди білої акації; на вулицях гною не видко. Селяне ходять зодягнені по міщанському. Українського тілько й зосталось, що мова, та й та засмічена вже москалізмами. Навіть од старого пісні української не почуєш; замісць неї на вулицях у свята лунає "Послєдній нонєшній денечекъ", "Штось у лєсє зашумєло", "Сонце сходе и заходе". Книжки, яка-б робила своє діло, немає, купити ніде, хоч і Бердянськ близько.
КУБАНЩИНА, Сельське господарство й тютюн. На тутешнє сельське господарство починає звертать увагу й вище начальство, бо баче воно, що хліборобство стоїть не гарно. 
Після постанови воєнної ради має бути в кубанському казаному військові з 1911 року шість зразкових хазяйств з спробними полями; на це асігновано на перший час 37,899 р. Чи покращає від цього діло сельського господарства, побачимо, але не можна не додать, що до цього часу ніхто з начальства не звертав уваги на тютюноводство, яке на Кубані все шириться.
Кубанський тютюн навіть почина конкуровать з турецьким. 
Вивезено ж за-кордон в 1909 р. 200,061 пуд. На кубанський тютюн з кожним роком все більшає попит. Десятина його дає заробітку до 1.500 карб. 
Шкода, що на цей тютюн (він більше в руках греків) за 50 років ні місцеве краєве правління, ні міністерство хліборобства не звертало уваги. Аж оце в сентябрі (14 числа) цього року має бути з'їзд тютюноводів, де виявляться потреби цього користного для краю діла. Такий з'їзд буде перший.