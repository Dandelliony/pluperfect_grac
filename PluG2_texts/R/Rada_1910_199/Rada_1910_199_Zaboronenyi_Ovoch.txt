Заборонений овоч.
В країнах, де громадянство мав право на самодіяльність, панує принцип: все для народа і все через народ. Бельгія, Франція, Англія дають чимало доказів тому, наскільки цей принцип пожиточний. 
Російське громадянство права на самодіяльність позбавлене і тому тут панує принцип инший: мовчи та диш, а про все инше начальство потурбується. 
Але приборкуючи самодіяльність народню, маючи силу найріжноманітнішого клопоту, начальство, яке б воно доброзичливе до громадянина не було, не встигне і не потрапить всього допильнувати. 
Нещодавно сенат видав наказ про заборону всяких гуртів обивателів, які заснувалися по великих містах і мали на увазі боротися з засмітченням міст, з хворобами то що. Сенат визнав, що такі гурти зайва річ. Обивателі сунуть ніс, куди їм не слід, бо клопотатися про добробут міста доручено певному начальству, се б то цензовим міським думам та управам. 
На ґрунті боротьби з неспокійним обивателем, що так і норовить десь вискочити на заказаний раз на завше шлях самодіяльности, трапляються надзвичайно характерні випадки. 
Маємо наприклад такий факт, занотований в газетах, а між иншим і в ч. 195 „Ради“. 
Тимчасовий відділ вітебського окружного суда розглядав справу великої поміщиці Івашевської, дворян Малиновського та Сенкевича і селянина Афанасенка. Прошпетилися ці особи в тому, що: перші двоє утримували потай школи, а другі вчителювали в тих школах. Під час розправи виявилося, що пані Івашевська щедро підтримувала чимало шкіл в цілій губернії і то однаково як серед католиків, своїх одновірців, так і серед православних. Здавалося б, що діяльність пані Івашевської і її товаришів варта як найбільшої подяки — про те чуємо, що вони попали на лаву підсудних. Правда, суд всіх підсудних виправдав, але це ще не значить, що побороли пані Івашевська та її товариші. Можна бути певним, що прихильники пітьми не уступлять свого і тим чи иншим способом допечуть непроханим працьовникам занедбаної ниви народньої просвіти. 