Поховано нашого драматурга, як відомо, на рідному хуторі — в Надежді, коло станції Шостаківки, південно-західної залізниці. 
На невисокому взгір'ї, серед широкого степу, притулилось сельське кладовище. Внизу хутір пишається буйною рослинністю; недалечко — невеликий присілок; здаля манячить станція. Тут, серед рідного степу, знайшов собі вічну оселю Карпенко-Карий. 
Вже здалеки видко височенного хреста, що зразу відріжняється серед своїх низеньких сусідів — маленьких хрестиків. Хреста зроблено з цілинного дуба; на сажнів зо два йде він угору. Могилу обсажено квітками. На хресті скілька вінків з старими злинялими стьожками. Поруч стоїть другий дубовий хрест трохи нижчий, — то над батьком Івана Карповича. 
Тихим спокоєм віє од цього затишного місця вічного спокою. Як за життя не хотів одріжнятись наш небіжчик од народа, так і по смерти спочиває він разом з тими сусідами, з якими жив колись і працював укупі. Стоїть високий хрест над славною могилою й ніби озирає мовчки ті лани широкі, по яких походив і попрацював колись той, хто спочиває тепер під хрестом... 