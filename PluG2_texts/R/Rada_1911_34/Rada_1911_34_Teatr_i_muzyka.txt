Театр і музика.
	Городський театр. „Долина". Верісти можуть радіти: в особі д'Альбера, автора „Долини", вони здобули нового прихильника й талановитого провідника їх прінціпів. У „Долині“ додержано всіх вимог верізма: ультра-реалістичний сюжет, відсутність закруглених „нумерів", елементарні лєйт-мотиви, компроміс між мелодією і речитатівом. Одначе, д'Альбер, будучи більш талановитим і освіченим, ніж верісти італійські —Пучіні, Лєонковалло, Масканьї й инші, —дає в „Долині" значно більше, ніж названі композітори у всіх своїх операх, взятих разом. У „Долині" маємо насамперед досить солідну фактуру, потім звертає на себе увагу досить свіжа й орігінальна гармонія, хоч часом і не вільна від пересад у бік паралєльних квінт і октав та взагалі дісонансів. Речитатів ллється вільно, мелодія не позбавлена благородства, лєйт-мотиви хоч і не значні, але досить рельєфні, подекуди зустрічаються навіть спроби дати лєйт-мотивний контрапункт. Інструментовка також задовольняюча; оркестр взято не „вагнеровський", а звичайний, і це дуже розумно, бо великий оркестр не гармоніював би з реалістичним сюжетом. 
	Сюжет „Долини* в двох словах такий. У долині (діється в Сіцілії) живе пан дон- Себастьяно (д. Каміонський), закоханий в орендаторку його млина Марту (д-ка Брун). Обставини, одначе, склались зле для Себастьяно, й він, примушений рятуватись од банкротства, хоче одружитись з багатою. Щоб не було зайвих розмов, він видав Марту за одного з своїх пастухів Педро (д. Орішкевич). Наївний і чесний, Педро спускається з своїх гір у долину, але тут він зразу зустрічається з підлотою, глузуванням, роспустою. Селяне з нього сміються, Марта його ненавидить, бо гадає, що Себастьяно купив його для неї. Марта, одначе, швидко переконується, наскільки Педро кращий од Себастьяно, й хоче втікти з ним у гори. Але тут приходить Себастьяно, велить Марті танцювати, а Педро тимчасом довідується, шо цей самий „пан" — причина його безчестя. Коротка боротьба, й Себастьяно лежить мертвий. Педро і Марта покидають долину й повертаються в гори. 	Д'Альбер знайшов у своїй композиторській палітрі досить яскраві фарби, щоб змалювати як ліричні й іділічні (пролог), так і драматичні моменти. Правда, думки його не зовсім нові й свіжі, раз-у-раз помітно сторонні впливи, але опера слухається з великим інтересом і правдивою приємністю. 
	Поставлено оперу прекрасно. Дуже вдатно поділено вокальні партії. Д. Орішкевич, у бенефіс якого йшла опера, дав сімпатичний образ пастуха Педро. Д-ка Брун показала себе видатною драматичною актрисою в партії Марти. Типовим Себастьяно був д. Каміонський. Д. Тіхонов зробив усе, що можна було, з другорядної партії старого Томазо. З добрим успіхом провела партію Нурі д-ка Лєонтович. 
	Оркестр і хори під орудою д. Штейнберга блискуче справились з своїм завданням. Сценична постановка й декорації не лишають бажати нічого кращого.
	Спектакль пройшов з аншлагом. 
М. Грип...
	Труппа Б. Оршанова й Данченка. Українська труппа Оршанова та Данченка, через те що публіки на виставах зменшилось, особливо під час морозів, знизила ціни на білети і тепер на виставах повна авдіторія. Ця труппа перешкоджує дуже ілюзіонам і один з їх став ставити картини з українських водевілів: „Як вони женихалися", „На чужий коравай" а до картин за екраном балакають, співають і инш., що првходиться до змісту її по українському.