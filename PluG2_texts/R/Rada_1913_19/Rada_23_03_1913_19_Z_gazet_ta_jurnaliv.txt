     З газет та журналів.
     Вже восьмий рік виходить „Світова Зірниця“, виходить собі тихо, мирно і за весь час ні одного разу вона не озвалась лихим словом про політичні партії, не втручаючись в усякі політичні події. Але, тепер, ганебний вчинок подільських земців-націоналистів, що асігнували 20.500 карб. земських грошей на свою партійну газету — „Подолянинъ“ примусив і „Світову Зірницю“ висловитись в цій справі, в ч. 1—2 за біжучий рік цього часопису знаходимо статтю „Марнотратство земських грошей“, в якій часопис розповівши відому вже історію з цею асігновкою пише між иншим:
     „І так, наших земських грошей вже назначено на видання газети „Подолянинъ“ 25.500 карб.
     Тепер розсудіть самі люде добрі, ви всі, що платите до земства податки. Чи мали право наші земські гласні давати наші гроші редакції „Подолянина“? Чи на те ми платимо податки, щоб їх наші гласні в болото кидали? Бо давати земські гроші редакції політичної газети, то все одно, що кинути їх в болото. Коли ми будем питати права, то допитаємось, що гласні мали право розпорядитись нашими земськими грішми; ми їх вибрали, ми їх приставили до наших грошей, ми їм і право дали. Коли наші гроші марнуються, а не йдуть на земське діло, то ми самі винні, що таких гласних вибрали. Але раз вони вибрані, то і право мають.
     Але крім права, є ще й сумління. А сумління повинно було підсказати гласним, що люде платять земські податки, на земські справи, а політична газета, то не земська справа. Де кум, а де коровай? де земське хазяйство, а де політична, партійна газета? Коли земствові потрібна газета, щоб в ній давати знати тим, що платять земські податки, що робиться в земстві, куди і на що йдуть земські гроші, то земство повинно видавати свою газету, але тілько земську, таку, щоб в ній не було партійного духу, щоб вона не відганяла політикою, щоб ніхто не гидився в руки взяти. Такі земські газети видають инші земства. Київське земство видає свою газету, волинське свою, але ні київське, ні волинське земство ні на які чужі газетігрошей не дає.
     Це все повинно було підсказати земським гласним їх сумління. І де-яким, сумління не позволило подати голосу за те, щоб викинути 20 тисяч карб. земських грошей на поміч „Подолянину“. На жаль, таких гласних було менше: більшість переважила своїми голосами і 20 тисяч карб. пішли на партійну газету. 20 тисяч карб. змарновано земських грошей, в такій губернії, де нема шкіл, шпиталів, де болото на шляхах по коліна, а мости діряві. На найпильніші потреби грошей нема, люде аж пищать від великих податків, а гласні марнують земські гроші.
     Тільки один з русских гласних, знайшовся такий, котрому політична партія сумління не засліпила. То був гласний Дмітріев, котрий так казав: „Я сам належу до партії націоналистів і на „Подолянина“, як на газету моєї партії, можу дати з своєї кишені, але з земської каси не дам ні гроша! “. Але це був єдиний голос…
