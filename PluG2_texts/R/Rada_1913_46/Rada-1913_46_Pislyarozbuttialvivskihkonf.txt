Після розбиття львівських конференцій. 
(Од власного львівського кореспондента). Львів, 18 февраля  
Розбиття нарад сеймової комісії для виборчої реформи, спричинене упертістю польської консервативної групи, яка хотіла б на віки забезпечити за поміщиками панування в повітових радах, відбилося голосним відгуком в політичних кругах держави.  
Польська консервативна і вшехпольська преса старається представити справу так, що, мовляв, консервативна група хотіла забезпечити повітові ради од українського заливу, значить, обороняла польські національні інтереси. Одначе цим разом не вдалося замаскувати інтересів поміщиків польським загально-національним інтересом. Становище польської консервативної групи було вже занадто поміщицько-егоістичне, і проти нього гостро виступили союзники консерваторів у парламентському польському колі, демократи і людовці. 
Очевидно, з факту, що польські демократи й людовці стали випадково поруч українців проти егоізму польських поміщиків, не можна робити ніяких політичних виводів на дальшу будучність. Цей факт занадто припадковий; польські демократичні партії занадто засліплені україножерною ідеологією, щоб могли зьєдинитися з українцями на загально-демократичній платформі.  
Полеміка з приводу розбиття львівських конференцій перенеслася й на сторінки віденської преси. Тут найбільш цікава є полеміка між головою українського сеймового клубу д-ром К. Левицьким і провідником консервативної групи Абрагамовичем на сторінках „N ue Fг. Ргesse“. Редакція цеї газети звернулася до д-ра К. Левицького за виясненням справи, і він дав те вияснення, вказуючи на становище консервативної групи в справі повітових рад як на причину розбиття конференцій. На це вияснення відповів Абрагамович, промовчуючи зовсім справу повітових рад, а за те вичисляючи, на які то великі уступки для українців згодилася його група.  
Між ин. провідник польської поміщицької групи дуже жалкує, що поляки згодилися признати в де-якій мірі автономію українських членів сейму, бо — каже —це буде велика кривда для „уміркованих старорусинів", з яких українці нікого не виберуть до Краєвого Виділу. „Уміркованими старорусинами” називають польські політики галицьких москвофілів, коли їх хотять висунути проти українців. Так от бачите, як провідник польських консерваторів, партії, яка поки що має всю власть у краю в своїх руках, побивається, що москвофілам має статися кривда!  
Справа розбиття львівських конференцій перенеслася й на парламентський грунт.  
Австрійський парламент працює тепер над рядом фінансових законопроектів, обнятих так званим „малим фінансовим планом”. Ця справа тепер у комісії; правительство й партії більшости хотіли-б, щоб комісія свою працю як найшвидче скінчила і щоб справу міг полагодити повний парламент.  
Отже ще зараз після розбиття польсько-українських переговорів в університетській справі українці почали в комісії обструкцію проти фінансового плану, щоб цею обструкцією дошкулити правительству й примусити його вплинути на поляків, щоб згодилися на українські домагання в університетській справі. 
Та факт розбиття переговорів в університетській справі був занадто свіжий, щоб розпочинати їх на ново. І тому правительство поставило на чергу иншу справу з области польсько-українських відносин, справу виборчої реформи до галицького сейму, яку так само, як університетську справу, вдалося-б як найшвидше полагодити.  
Бо треба знати, що хоч скільки поляки кричали, що українська обструкція в галицькому сеймі не має ніякого значіння, то все таки та обструкція спричинила, що і правительство і польська більшість бояться скликувати сейм. Через те край остався без нормального бюджету і краєві фінанси опинилися в такім скрутнім положенню, що самі поляки мусять урізувати краєві підмоги для своїх же польських інституцій. Отже зрозуміло, що і правительству й полякам хотілося-б як найшвидше скликати сейм, що можливе тільки тоді, коли не буде страху перед українською обструкцією, а це знов можливе тільки тоді, коли між поляками й українцями наступить порозуміння що до виборчої реформи.  
Це було причиною, що розпочато конференції в справі сеймової виборчої реформи і скликано офіціальні наради комісії для виборчої реформи.  
Коли-ж ці наради розбилися, парламентське положення дуже загострилося. Другого дня після розбиття нарад, в пьятницю, 15 февраля, на так званім конвенті сеніорів, себто на нараді провідників парламентських груп д-р К. Левицький од імени українських послів заявив, що вони всіми силами боротимуться з фінансовим планом, що їх гаслом тепер є: „без полагодження сеймової виборчої реформи нема полагодження фінансового плану".  
Причина цього та, що наслідком полагодження фінансового плану краєві фінанси мають дістати підмогу з державних доходів. Отже коли б фінансовий план полагоджено перед сеймовою виборчою реформою, то польські консерватори, які мають вдасть у краю в своїх руках, діставши для краєвих фінансів підмогу з державних доходів, не потребували б журитися скликанням сейму, і тоді не були б примушені перевести виборчу реформу.  
Подібну погрозу проти полагодження фінансового плану перед виборчою реформою до галицького сейму пустила також група польських людовців. 
З таким станом справи мусіло числитися правительство і парламентські партії більшости. Партії більшости не виступають гостро проти української обструкції в фінансовій комісії, даючи таким чином знати, що признають причину обструкції слушною, а правительство робить усе можливе, щоб роспочати знов переговори в справі сеймової виборчої реформи.  
В цій справі галицький намістник Бобжинський виїхав до Відня і разом з президентом міністрів гр. Штірком ведуть переговори з польськими політиками, щоб видумати в справі повітових рад таку платформу, на яку всі інтересовані могли би згодитися.  
Одначе поки що не знати, що з того вийде. Одні вісти кажуть, що все на добрій дорозі, та знов з другого боку, прим. провідник польських людовців заявив, що його партія вже не думає бавитися в переговори, тільки домагається розвязання сейму і переведення нових виборів, при яких адміністрація держалася б осторонь, а тоді до сейму дістанеться більшість, противна домаганням консерваторів.  
А на завтрашній день президія українського сеймового клубу дістала від президента міністрів телеграфичне запрошення на конференцію до Відня.  
Уряд хоче, щоб ще цього тижня могла знов зійтися сеймова комісія для виборчої реформи й ухвалити основи виборчої реформи Кажуть, що коли справа добре піде, то засідання комісії скликано буде вже на четвер, 21 февраля.  
М. Лозинський.