Про з‘ізд письменників.
В Петербурзі, як відомо, має бути скликаний незабаром з'їзд письменників — другий, як що зважати на офиціяльний рахунок, і четвертий, коли згадати письменницькі з'їзди 1905 року.
Збіраючись офиціяльно та ще підчас, коли знов починає вбиватися в колодочки циркулярна практика, майбутній з'їзд уже тепер одбив на собі сучасне лихоліття наше і зробився осередком досить запальної полемики.
Адміністрація, кажуть, „охоче" згодилась, щоб з'їзд одбувся, але поставила тільки де-які свої „невеличкі" домагання та умови.
І проте оті умови невеличкі й спричинилися до того, що хто зна чи й бути самому з'їздові.
З програми з'їзду адміністрація викинула всього два пункти —про правове становище друкованого слова взагалі і про становище инших, опріче російської, літератур.
Але ця маленька операція перевернула всю програму з'їзда й поставила руба питання —чи потрібний же самий з'їзд за таких обставин, чи варто збіратись, щоб обмірковувати вузько-професіональні потреби, і чи буде, краще сказати чи може бути — якась користь кому-небудь од такого обмірковування? Од тієї чи иншої відповіді на ці питання залежить, певна річ, участь у з’їзді широкого кола письменників з цілої Росії.
І відповідь, здається нам, може бути тільки одна, зважаючи на де-які специфичні риси письменницької професії.
Певна річ, що скоро ціла група людей живе з якоїсь професії, то повинні бути в неї і спеціальні професіональні потреби та завдання.
Єсть вони і у письменників, і найперша професіональна потреба у них—це широка воля слова і гарантії, що та воля не може бути нічим і ніколи зламана, опріче таких випадків, коли слово буває джерелом точно і ясно в законі показаного злочинства.
Як бачимо, найголовніша професіональна потреба письменників цілком сходиться з загально-людською потребою.
Це й викликає письменників з круга чистоособистих або вузько-професіональних завданнів на широке поле громадянських потреб і накладає на них повинність служити загальним інтересам, справляти свою службу громадянству на всіх полях громадського життя.
Нема такого закутка в громадському житті, куди не повинен би був зазирнути письменник, щоб промовити своє слово.
Це його професіональна повинність, якої він не може зректися, не зрікаючись разом і свого впливу, своєї ваги, свого права на істновання, як письменника.
І от за таких обставин питання про правове становище друкованого слова повинно стояти першим для кожного письменника, бо він подвійно заінтересований у йому; і як людина, і як людина своєї професії. 1 цього питання він а-ні як не може обминути, на всіх стежках воно стереже його, скрізь стріне й вимагатиме відповіді певної та ясної.
Заборона торкатись на з'їзді цього головного й найпершого для письменника питання власне порішила вже долю з'їзду.
Особливо це треба сказати, коли додамо, що такої самої природи і друге заборонене питання —про становище преси не-російської.
Доля всіх письменників, що служать громадянству своїм пером не на російській, а на всякій иншій мові, це питання має таку ж величезну вагу, як перше питання для всіх письменників.
Воно не могло б мати такої ваги, могло б не здійматися зовсім, коли б преса і письменники кожного народу, не зважаючи на мову, і юридично і практично користувалися з однакових прав.
На жаль, ми знаємо, що так не буває у нас і шлях, скажемо, українського письменника заріс ще додатковими тернами, яких нема на загальній стежці... Отже для нас друге питання однакову вагу має з першим.
Найголовніше чуємо тепер голоси, що промовляють проти з'їзду за таких обставин.
Впливові письменницькі групи обох столиць і провінції рішуче зрікаються брати в йому участь, не сподіваючись од його ніяких результатів, опріче дрібних, як писав недавно в „Русскихъ Вѣдомостяхъ" д. Пєшехонов, „скандальчіков". Прихильники з'їзду виходять почасти з опортунистичних мотивів будемо, мовляв, говорити про що можна; почасти ж з мотивів протесту, який ніби то може показнішим вийти і дужче пролунати, коли висловить його цілий з'їзд.
Треба додати ще, що за з'їзд починають агитувати вже чорносотенні органи, усякі „приватні видання" з офиціозною маркою та патріотичні публіцисти.
Поживу чують... Нам здається, що найбільшу рацію мають перші голоси. З'їзд за таких обставин, які тепер панують, і з тими обмеженнями, яких вимагає адміністрація, рішуче не може дати яких-небудь користних наслідків.
Він або не докінчить своєї роботи й нагло помре, як це часто у нас буває з з'їздами, або ж промайне безкольорним і нікому непотрібним метеором, як з'їзд 1908 року.
І в тому, і в другому разі не варто тратити сили й час на безнадійну справу.
І як письменникам, і як українським письменникам до того ж, нам нічого буде робити на такому з'їзді, нічого брати участь у дрібних справах, коли ми не можемо голосно і прилюдно говорити про найтяжчі свої болі та рани.
Краще буває иноді і достойніше людини мовчати, ніж говорити не цілу правду, —а тут навіть і правди не дошукаєшся... 
