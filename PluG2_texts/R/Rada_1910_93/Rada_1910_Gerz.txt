Герць.

Могутня праця і міцна, 
Як мла всіх віків прожитих, 
Стояла морем оповита 
На скелі високо одна.
          ———
Шаліло море навкруги. 
Кипіло, билось, реготалось, 
І зруйнувати нахвалялось 
Створіння праці дорогі.
          ———
Воно ревло: „Усе втоплю 
Що ти творила цілим людом 
Віки й що знов творити будеш, 
Щоб волю зборкати мою. Я вільне, дике, 
Я велике!“...
          ———
Спокійно слухала вона, 
Як море дико лютувало, 
І гордо в відповідь мовляла:
„Твоя погроза не страшна.
          ———
Для мене зараз! Бідне ти, 
Сліпе від злости. Чи ти знаєш 
Кого на бій ти викликаєш, 
З ким хочеш ти на герць іти?
          ———
Минулось те без вороття, 
Що ти мені закон писало 
Я виросла, я дужа стала,
Я сила зараз, я життя!..
          ———
Й тобі прийшла тепер пора 
Мені без бою покоритись. 
Корись, і вкупі будем битись.
Не для війни, а для добра. 
     Ти вільне, дике, 
     Я ж — владика!..
          ———
Стогнало море і гуло
На скелю грізно наступало. 
На помсту, бій всі сили звало, 
Бо вщерть ображене було.
          ———
А праця байдуже собі 
Дивилася на пекло збите, 
Ловила поклики сердиті 
І мов сміялась боротьбі. 
1910 р. 
            А. Шабленко.