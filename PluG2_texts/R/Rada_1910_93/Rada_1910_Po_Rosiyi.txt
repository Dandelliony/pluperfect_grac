ПО РОСІІ.

—— Арешт й труси. Як переказує „Земщина“, в ніч з 16 па 17 апріля охранка зробила в Петербурзі багато трусів і заарештовала особ, що на її думку, належать до соціал-демократичної організації. При трусі затримали увесь склад комітету організації, так-звану колегію пропагандистів, і найшли силу всілякої нелегальної літератури. Всіх арештованих одправлено в распорядження губернського жандарського управління для слідства. Труси і арешти, як зазначає названа газета, стоять в звязку з майбутнім святкуванням 1 мая. 
                                                                                                                                                   (Р. В.).
—— Забастовка студентів. На юридичному факультеті томського університету оповіщено забастовку студентів, що слухають „енціклопедію права“. Професорові І. Міхайловському, який читає цю науку, поставлено три вимоги: 1) екзаменовать прилюдно, 2) вказать підручники до науки і 3) ввічливо поводитися з студентами. Остання вимога надто характерна для д. Міхайловського. Цей професор того року був директором музичних класів і коли всі поступові вчителі вийшли з школи, він звернувся за грішми, до місцевого багача союзника. Мотивував він своє прохання так: тепер ми вже всіх жидів вигнали. Всі вимоги студентів професор визнав за такі, що не можна їх виконати, і звернувся за допомогою до ректора І. Баланова. Виходить, що „ввічливе поводження“ теж неможливо виконать. 
                                                                                                                                                    (Рѣчь).  
—— Священик контрабандист. „Усс. Окр.“ пишуть з села Красноярського таке. В одну неділю на великому пості місцевий священик д. Н. служив треби, а у нього в хаті акцизні разом з поліцією робили трус, шукаючи контрабанду. Контрабанду найшли. Тут була горілка та спірт, які о. Н. продавав своїм прихожанам за гроші. О. Н. дуже стурбувався, коли при виході з церкви його зустріли акцизні з поліцією і потребували штраф за переховування контрабанди. Штрафу взяли 95 карбованців. 
—— Помінялися ролями. В селі Шонгутах, тетюшського повіту, становий пристав Миколаїв поїхав з ватагою стражників в громадський ліс. Нарубав там дерева для будівлі свого миловареного заводу. Селяне, власники ліса, почувши про це, зібрали сельський сход, запросили до себе людей з сусіднього села і всім сходом пішли до станового пристава, щоб обдивитися дерево, яке він без їх дозволу порубав. — А де ви, ваше благородіє, взяли цього дерева? — запитав пристава сельський староста. — В громадському лісі,— одповів пристав.— А нащо ви, ваше благородіє, без дозволу громади нарубали дерева? — запитала юрба, — Я не без дозволу, — почав виправдуватись пристав, ви сами той раз дозволили мені нарубать. — А де приговор на рубання дерева? — запитала юрба. — Мені казали тілько на словах, — виправдувався пристав. — Може тобі, барин, пянчуги за горілку дозволили рубати, але громада про це нічого не знає, а тому ми будемо позивати тебе за свавольне рубання лісу — одповіли селяне. — Ну, як так, заявив пристав, то і я вам допечу: прикажу що ночі давати варту з 12 душ, щоб ходила по селу, а біля магазину мусите тримати що доби 5 коней. Громада не злякалася приставових погроз і подала скаргу начальствові.
Пристав призначив варту. Але так тяглося недовго. Пристав мусів покинути посаду і селяни таки збулися його. 
—— Ельдарська сосна. В ширанському степу, сігнахського повіту, єсть ще до 500 штук ельдарської сосни, якої більше нігде на світі немає. Царська російська академія, піклуючись про охорону цієї деревини од винищення, послала члена свого — Віноградова- Нікітіна для наукових дослідів над цією сосною і для винайдення засобів, як охоронити її од винищення. 
                                                                                                                                                   (Г. М.).