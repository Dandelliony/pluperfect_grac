ДОПИСИ.
(Од власних кореспондентів).

С. ЖУЙОВЦІ (на Київщині). Переселення, У нас селяне ще з початку цього року стали записуватись на переселення у Тургайську область, бо вже дожилися до того, як то кажуть, що на своїй ниві Сірко ледве вмістить ся, а на чужу хвоста положить, бо таки так воно і справді є: як воза чоловік поставить на своє поле, то вже війя буде лежати на чужому полі і витолочить другому чоловікові пашню. От через те саме і записалося у нас аж вісімдесят семей на переселення в Тургай. Так і заворушилися наші селяне, які заможніші: почали гроші збірать, щоб накупити собі у переселенців земельки. 
Вже, мовляв, одну десятину купив земельки, а вона поманила до себе другу, а друга — третю і т. д. А бідняк, ще й близький сусіда, рад би і собі купити, та нізащо, і ще гірше його потіснив багатий. 
Треба б, щоб землеустроїтельна комісія прибула на село, і пощитала, у кого скільки ступнів поля, а ту, що остається од переселенців, треба продати біднякам з допомогою банку.

ТАРАЩАНСЬКИЙ ПОВІТ (на Київщині). Пожежі, Перед самим Великоднем в с. Бузовці, таращанського повіту, в маєткові п. Суходольського, виникла величезна пожежа. Маєток цей орендує Жашківська цукроварня і підчас пожежі в економії було багацько цукроварських робітників. Але доки вони схаменулись, як рятуватись, огонь обхопив хлібний гамазей, воловню і инші оселі. Незабаром з села в великому числі прибули селяне, на чолі з волосним і сельським начальством, і привезли громадську пожарну машину. Спільною працею селян і економичних робітників удалось врятувати де-які будівлі, а гамазей і воловня згоріли. У вогні загинуло 60 голов скотини, що була зачинена у воловні, і 14.000 пудів хліба — в гамазеї. Шкоди нароблено багато, але скільки саме — ще не обраховано. Поліція провадить в цій справі слідство. 
Друга пожежа сталася в с. Скалі, животівської волости. Тут згоріла церковно-парафіяльна школа. Щоб не лишить дітей без науки, громада порадила провадить навчання в громадській хаті. Єпархіальне начальство пристало па цю пораду.