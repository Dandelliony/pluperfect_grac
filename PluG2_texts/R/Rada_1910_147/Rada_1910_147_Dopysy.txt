ДОПИСИ.
(Од власн. кореспондентів).
М-ко КАМ'ЯНКА, чигиринського повіту (на Київщині). Холєра. Холєра завітала й до нас — власне —в сусідне село Ребедайлівку, в котрому за останній тиждень занедужало й вмерло від цієї хвороби більш десятка душ. Оце прибула з Київа санітарна комисія, то може вгамує як цю азіятку, що нагнала була не аби якого страху на нашу людність. Хто його знає, де вона й узялася: одні кажуть, що завіз хтось з Дону, а другі—що знайшов таки ж тут, у нас, наївшись жареної риби на базарі, що раз-у-раз готують її тутешні перекупки й продають прямо з дому, посипану й присмачену базарною курявою. Взагалі, наше містечко з цього погляду як найкраще приготоване до зустрічі з шановною гостею й дуже не вадило б, як би санітарна комісія, чи хтось инший, що міг би зарадити — наткнулися й до нас—у ту, наприклад, частину містечка, що йде „до бані”. Робити з вулець смітник і помийницю в день, а ввичері з жадобою „вдихати” вулишнє повітре —це чи не найулюбленіша звичка — потреба більшости наших людей.
БОРІВКА, ямпольського повіту, (на Поділлі). Спектакль. 20 іюня гурток селян, пробуючи вперше свої сили, впорядкував спектакль заходами д—іїв Лялєвича, мешканця села Моївки й місцевого лікаря Хоментовського. Ставили „Сватання на Гончарівці" Квітки-Основяненко. Звичайно, з артистичного боку багато було хиб у грі, але де-котрі з їх відріжнялись від решти кращим виконанням своїх ролів. На закінчення д-й Дмитріев деклямував. Потім хор селянської молоді села Борівки проспівав скілька пісень; „Реве та стогне Дніпр широкий", „Де згода в семействі", „Ой ходила дівчина бережком". Хор мав великий успіх. Миле вражіння робила веселість селян, трохи вгамовувана під час самої гри. Світлиця була повна глядачів—селян та інтелігенції.
Всі були вдоволені і маємо надію, що молоді артисти та люде, яких заходами був влаштований цей спектакль не пожаліють праці і влаштують ряд вистав, які не пройдуть без сліда між народом.
С. ЛИПЛЯВЕ, золотоношського повіту (на Полтавщині). Баба лікарька. Закотилась і в наше село холєра. Оце вмерло 6 душ, а 4 лежить слабих. Мруть здебільшого люде середнього віку. Справжнього лікаря у нас на селі немає, а живе фершал, але й до того рідко хто обертається за допомогою, бо наші селяне лікарям не вірять. Баба Грициха на все село сама справляється. „Боже вас храни, —до тих лікарів" каже баба. І справді, тепер усі звернулись до баби, а баба видумала нові ліки од холєри. Положить хворого ниць, потім баба набере води в кухоль, помиє хворому пяти, усипле ложку попілу, соли, росколотить веретеном і дає слабому, щоб заодним духом випив, а сама бере у руки ніж і страстну свічку та й вигонить холєру, примовляючи: „Іди собі на очерета на болота, де ворон чоловічої кости не заносить”. Звичайно, що бабині ліки а-ні трошки не пособляють.
С. КАНТЕМИРІВКА, богучарського повіту (на Вороніжчині). Холєрна пригода. Страшна річ трапилбсь у нас. Оце недавно один кантемирівський чоловік вернувся з-під Ростову і захворів холєрою. Через де-який час він умер. Його поховали на холєрному цвинтарі. Але незабаром про-між людей стала ходити чутка, що він похований живим і ніби де-котрі чули, що він кричить. От на девятий день після того, як його поховали, прийшла жінка того чоловіка і рос копала його. Розбила віко, щоб подивитись. Чоловік був мертвий, але ж кажуть люде, що покривало було пом'яте, що молитви не було в рухах, що віко було запльоване. Станового пристава тоді саме не було в Кантемирівці і покійник лежав два дні, аж поки його не поховали знову. До речі, коли той чоловік вмер, то його ніхто не хотів класти у труну і ледве знайшли пьяницю якогось, що згодився за 3 карб. положити його. Труну зробили дуже, дуже тісну. Можливо, що покривало було пом'яте тоді, коли його клали; тоді ж мабуть і молитва випала з рук; а що віко обпльоване —то то тільки балачки людські, бо не всі однаково кажуть. Жінка каже, що з ним і раніш було так, що він засне і лежить два або три дні. Але ж тепер жінка та й сама вже боїться, щоб не було чого поганого, бо їй вже розказали, що за це може бути.