Культурні трави.
(Відповідь тов. Мартинюку з Нищівського раїону). Експарцет. Рослина многолітня, на одному місці росте 5 6 років. Належить до семейства бобових, як-от: серадела, люцерна й т. инш. До грунту ця рослина не така вередлива, як люцерна. Росте на ріжних грунтах, крім низьких і вохких, бо корінь експарцету йде дуже глибоко в грунт, досягає глибини 5 6 арш. Коли ж близько є під грунтом вода, то корінь його пріє й рослина гине. Грунт для посіву повинеен бути чистий від бур’янців. На десятину насіння треба 8-10 пудів. Сіють його одного, без підсіву инших трав, до кінця травня; рано не слід сіяти, бо тендітне вруно боїться морозів, так само, як і люцерна. Краще робить, коли грунт був підготовлений з осени, себ-то, був виораний на зябло. На провесні проходять культиватором і зараз же слідом волочать. Перед посівом знову проходять у дві борони, сіють і потім заволочують. В перше літо укоса не дає. На послідуючі роки косять тільки по одному разу, бо отава дуже кволо відростає. Квітки яскраво червоні; насіння знаходиться в стручках; стручки не тріскаються, як в других бобових рослинах, через що поспішати з уборкою на насіння не слід. На сіно треба косити, як тільки рослина почне квіткуватись. Рослина медоносна, от через що треба сіяти в тих місцях, де є пасіки. При зборі треба стежити, щоб не оббивати листків, в яких знаходиться вся сила тривности. З десятини експарцету накошують сіна до 200 пудів. Коли ж зоставляють на насіння, то держать на стеблу, поки не побуріють стручки, потім сушать і молотять ціпами; насіння одержується до 25 пудів. Сіно експарцету гарно поїдається кіньми й ріжною худобою. Виписати насіння можна з Київа. Т-во Агрономія, Хрещатик і ріг Фундуклеєвської. Пуд коштує 9-10 карбованців.
Агроном О Дзюбенко.