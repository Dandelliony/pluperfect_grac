Украінство й наші гімназіі.

На гімназіяльній вечірці дівочої гімназії в Л. співалися українські пісні.. Читав цю звістку й не вірив, так рідко доводиться нам чути щось подібне з гімназіяльного життя. Українська пісня в гімназії... Це ніяк не може міститися в голові величезної більшости керманичів наших, на Вкраїні сущих, гімназій... Які вгодно пісні вони можуть допустити виконувати, на якій вгодно мові можна учням на своїх вечорах чи „утрах” деклямувати, в яку завгодно одежу наряжатись, але тільки не українську пісню співати, не українські вірші деклямувати, не в українській одежі пишатись. Таке відношення до наших національних особливостів можна ілюстровати фактами з життя хоч би наших київських гімназій, по яких оце в січні уряджувалися так звані „утра“ з приводу гімназіяльних ювилеїв. Ось київо-подільська жіноча гімназія. Чи було на святі цієї гімназії щось таке, що нагадувало б, що вона стоїть на українській землі, що в ній вчаться здебільшого українські по крові діти? Чи дозволено було тут хоч одну українську пісню, або український вірш? Чи хоч одну ученицю ми бачили тут в українській одежі? Звичайно ні. Нам відомо, що де-яких учениць, українок з походження, які кохаються в українській одежі і мають її, лагідненько прохано було пошити за для цього случаю великоруську національну одежу... І от бачимо, як типичне українське дівча в великоруській одежі співає або декламує великоруських поетів, німецьких майстрів слова й инших, але тільки не своїх рідних пісень співає, тільки не українських поетів деклямує. Таким чином подія в Л. це якийсь рідкий виняток серед загальної сістеми умисного зацурання по гімназіяльних святах та вечірках нашої пісні, нашого слова. Та ми глибоко віримо, що колись настануть инші часи і гімназії на Вкраїні перестануть бути лабораторіями для обрусительних екекеріментів.
 Гр. Сьогобочній.

