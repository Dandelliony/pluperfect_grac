З минулого.
(Бувальщина).

 Було це на Волині, в с. Мирополі.  Стояли жнива. Цілий тиждень всі здорові люде працювали на панщині. Кожному день лічився от нежатої копи жита або пшениці. Гуменний поясом перемірював кожного снопа. 
 Не легка робота так працювати. 
 Хоча люде і мали для своєї роботи три дні на тиждень, та наш пан заставляв всі дні робити на себе і залічував їх на безробітний час, або платив за лишні дні по десятці. На людських полях пашня висипалась, мусіли її жати й косити по ночах. В неділю всі хазяї збірались до контори. Там гуменний (неграмотний) на дощечках —„карбуньках“ кожному визначав зароблені дні. У котрого днів не вистачало, того зараз і карали різками чи батогами. 
 І боялись же кріпаки тих різок! 
 Щиро робили вони для пана, так щиро, що кожної неділі з надрізаних „карбуньок“ перед конторою вставала купа тирси.
 Пригадується мені добре одна неділя. Сонечко величаво піднялось над землею і обіцяло ясний, гарячий день. Пташки весело щебетали в вербах в яру, не боячись дівчат, що приходили до кринички по воду. Між вербами в затінку блищала і бігла річечка. Од села до річечки збігали городи, хоч невеликі, та густо засажені всякою рослиною. Коло хатів зеленіли садки. 
 Веселий ранок, коли не треба думати про панщину, панував над селом. Люде йшли до церкви, але більше їх йшло по-за церквою до панського двору. Кожний хазяїн ніс туди свою „карбуньку“.
 Зібралась коло контори велика юрба людей. Вийшов гуменний з своїми карбуньками. Прикладав він свою карбуньку до людських і відзначав на ній дні. Чимало хазяїв відбуло вже свою чергу, як от прийшов худий, блідий Клим.
 Клим був на своєму грунті одинокий. Батько й брати померли. Вдодаток і жінка перед жнивами заслабла, а діти були ще дрібненькі. За всим самому треба доглянути. Вставав Клим дуже рано, порав сам все по хазяйству і хапався на роботу до двору. Серце у його боліло за жінку і дітей: хто їх догляне? Та покинути роботу боявся. Яка там уже в нього була робота, коли все думав він про покинутих дома жінку і діток! Скілька раз гуменний заставив його і жінку взяти в поле. Спека і турбота ще гірш пошкодили жінці. Не міг Клим справитись з своєю роботою. За тиждень він нажинав те, що треба було за два дні зробити. Приходила неділя, Клима розтягали на землі і наділяли різками. Часом гуменний просив за Клима у пана, та той не милував його: „Як хоче бути тяглим, то нехай робить“.
 Цього тиждня Клим особливо не міг робити, бо вже і сам ходив безсилий, мало не слабий. Прийшла до його черга. Гуменний викарбував на дощечці всього один карбунов. Пан звелів всипати йому пятдесят. Як сказали це Климові, він до крови закусив губу і став ще біліший. Сам він не захотів лягати під різки. Підійшли двоє хлопців і, як Клим ни упірався, поклали його на землю. Спустили штани, і почалося... Клим попереду кричав, а після замовк. Вже гуменний налічив тридцять, та хлопці чогось стали: їм здалося що Клим якось дивно хрипить. Тай справді хрипить! А од горла тече червоний струмок.
 Всі люде кинулись до Клима. 
 В руці його був піж кіска. Не стерпів він муки життя, разом перескочив ту межу, за якою „нѣеть болѣзнь ни печаль“. Життя не давало йому втіхи, а горя переніс він багато...
 Люде загуркотіли. В одну хвилину в селі довідались про цю подію; збіглось мало не все село; привели жінку з дітьми. Упала вона на тіло чоловіка і заголосила. Пан з переляку не знав, що робити, просив розігнати людей, обіцяв заспокоїти вдову та сиріт. Але люде кричали, викликали пана. Пан вийшов; клявся, що більше цього не буде, назначив вдові місячину, та приказав на свій кошт поховати Клима.
 Люде почули, що буде чарка і і розійшлися.
 Клима поховали.
 Смерть його глибоко нікого не вразила. Навіть жінка не довго сумувала. Після вона стала вже радіти за Клима, що йому не прийдеться більш переносити лайки та різок. Та ця смерть хоч трохи визволила селян.
 Пан виконав свої обіцянки: зменшив роботу, кожний жав снопи, які хотів, можна було робити вчасно і свою роботу.
 Селяне щиро молились за душу Клима, бо знали, що він своєю сміливою смертю допоміг їм.
 Хутко після цього панщину скасовано. Селянам хтось сказав, що то Царь довідався про Клима, змилувався вад людьми і визволив їх з кріпацтва.
 Старі люде ще й досі моляться за Клима, як за визволителя від панщини: „Як би його не було, то ще й досі була б панщина“, кажуть вони.

