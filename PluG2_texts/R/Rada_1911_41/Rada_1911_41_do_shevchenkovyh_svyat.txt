До Шевченкових свят.
   Не тільки вся Україна, а й столиці — Москва та Петербург готуються зараз до величнього святкування Шевченкових днів. Будуть промови, концерти, урочисті академії, сила людей з'їдуться вкупі провести ці великі дні, і світлі спомини про таке культурне свято навіки зостануться у їх душі. 
   А чим одсвяткує цей ювилей провінція? Чим глухі, забуті і Богом і людьми, села наші відзначать ці дні від свого сірого, вічного присмерку, котрий так тяжко оповив тепер все наше життя. На дозвіл якої лекції про Шевченка, або вистави чи концерту по глухих селах наших надії дуже мало. Коли справник не дозволяє прочитати простісеньку лекцію на селі про товариську крамницю, то тим паче не дозволить про Шевченка. А до вистав, концертів крім адміністративного дозволу ще забракне й сил і помешкання—не дадуть же панове шкільні інспекторі для такої мети шкільних кімнат.
 Як у часи холери просили у них дозволу лекцію про холеру прочитати у святошний день у помешканні школи, але лиш українською мовою, щоб вона зрозуміла була слухачам, та й то не дозволили —„развѣ что на русскомъ языкѣ", —то де ж тобі про Шевченка?!. 
Але чимсь відзначити ці дні треба. На мою думку і тут можна зробити де що, аби лиш кожний твердо собі постановив, що він хоч і у глухому закутку живе, але мусить обізватись у дні Шевченкових свят.
 Та-ж таки у кожному селі знайдеться, гадаю, хоч одна щира українська душа, котра розуміє свої обов'язки перед народом і глибоко шанує світлу пам'ять Шевченка —чи то учитель, чи бувший ученик, чи простий селянин, чи фершал, чи дяк, чи навіть сам батюшка. На жаль, народ наш ще й досі так мало знає Шевченка, що навіть що-небудь дати йому у руки — одну-другу Тарасову поезію та житєпис —то й то чимала вже прислуга перед пам'ятью Шевченка. Я так собі уявляю цю справу. Там, по столичних містах, святкують бучно у залитих електричним світом залях тисячні юрби, а ми тут, що живем по далеких, роз'єднаних селах повинні так зробити: у кожному селі знайдеться хоч одна людина, котра, шануючи пам'ять Шевченка, не пожалує дати своїх 20—30 коп., щоб виписати з Київа (Українська книгарна, Київ, Безаківська 8, або книгарня Літер.-Наук. Вістника, Київ, Володимирська, 28, бандеролею з наложеною платою) хоч десяток маленьких ілюстрованих книжечок в поезіями та біографіями Шевченка і роздасть їх у своєму селі людям у ці святочні дні 26, 27, 28 февраля, а при нагоді росповісти, що це за свято святкуємо ми тепер.
 Коли б справді запало в душу людям моє хоч і щире, але слабе слово — багато б десятків тисяч примірників поезій та біографій Шевченка опинилося б у руках тих селян, що досі не знали про нього нічого, а це була б вже велика культурна заслуга перед нашим народом, тим народом, котрого так любив Шевченко і з найбідніших верств якого він сам вийшов.
 Не треба тільки відкладати цеї справи на завтра, зараз же таки завчасу треба послати замовлення до українських книгарень, щоб вислали відповідних книжечок з Шевченка і про Шевченка.
 Крім роздачі книжечок Шевченка хай кожний з нас у тих три дні при всякій нагоді, при зустрічі з своїми і з чужими кожний раз не забуде попросити жертву, хоч копійчану, на пам'ятник Шевченкові.
 Коли кожне село на Україні, кожний хутір, місто хоч так скромно відсвяткує ці дні Шевченкового ювилею, -—це буде правдива прислуга Шевченковій пам'яти. І хто знає —чи не буде це мати таке ж велике моральне значіння, як і бучне святкування у Москві чи в Петербурзі?

