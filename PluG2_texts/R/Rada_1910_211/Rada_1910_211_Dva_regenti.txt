Два регенти.
В Персії сталась дуже важна переміна. Помер, як сповіщає телеграф, регент Азід-уль Мульк. Покійний регент дожив до 86 літ і був найстаршим в теперішній дінастії Каджарів і єдиним принцем, якого народ справді любив і якому вірив. За це він не раз терпів багато лиха від усіх шахів. Після перемоги революціонерів, меджиліс обрав його за регента. Нового регента Наср-уль-Мулька вважають за великого державного діяча в сучасній Персії. Освіту він скінчив в Англії, в оксфордському університеті, був скілька разів міністром і два рази великим визирем за колишніх шахів, не зважаючи на те, що належав до потайної констітуційної партії. Старий шах, що сидить тепер в Одесі, як тільки сів на трон, зараз же звелів посадити Наср-уль-Мулька в тюрму і задавити його там. Англійському урядові вдалось його вирятувати і одвезти до Англії, де він і досі сидить в Лондоні. Цими днями надійшла звістка, що він згодився бути за регента в Персії.