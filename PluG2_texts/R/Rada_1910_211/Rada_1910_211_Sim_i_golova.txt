Сім і голова.
В тісному гурті скількох прихильників доктор Дубровин виробляє план, яким способом нанести останній удар кадюкам першого, другого і третього сорту.
Найбільшу злість його викликав третій сорт — палата архангела Михаїла.
Де ж таки: разом Гамзєїв на влови за кадюками посилали, разом погроми робили, разом милостями начальства та союзними полтинниками ділилися, а тепер на тобі! — йому, самому Олександрові Івановичу Дубровину, кажуть, що він шахрай, що він злодій, що він душогуб.
Ох, коли б о-та палата мала одну голову, а на ту голову взяти б од ну добру резину... Та ба!— резина тепер стала з двома кінцями, і коли одним кінцем по голові палати бьє, то другим кінцем голову союза досягає... Ні, на самій резині тепер далеко не в'їдеш, —та й дорога стала після проклятих забастовок, — навіть калошів не докупишся, а полтинників та инших милостів стало дуже обмаль, бо дурних все меншає.
Ні, треба прирадити щось инше, що на ввесь світ показало б силу і міць союза, одним махом убило б усіх ворогів його та перетягло б усі без останку полтинники в кешеню його, славного голови союза. - З'їзд, з'їзд, не инакше як з'їзд! — закричав голова так, аж очі його налилися кровью. — Нехай густими чорними хмарами злетяться милійони русских людей і покажуть Кузькину мать усім крамольникам.
Почали лічить, скільки русских людей злетиться на з'їзд. Рахунок вийшов досить простий.
Коли лічить усієї людности в Росії навіть 140 милійонів і коли на инородців і крамольників одлічити навіть цілу половину, то друга половина — цілих 70 милійонів—мусить бути з русских людей.
Коли, далі, ті милійони пошлють з посеред себе на з'їзд всього лиш 1%, —то буде 700.000; коли одного з тисячі, — буде 70.000; коли бодай кожний десятий з них матиме резину, то з 7 тисячами резинованих русских людей... хай живе сила і слава союза! Так і порішили — з'їзд.
І конче у Київі, бо-раз —то мати городів „русскихъ", друге — одна лавра там на місці, друга —під рукою, а від такої спілки—і ворота адові не встоять.
Та от біда: як така сила русских людей достанеться до Київа? Тепер же, як на теє, осінь, на дорогах і без того завізно від усякого збіжа.
Ой, не доплинуть усі лави русских людей до Київа і не зазнає ворог страху та сорому до самого краю! Порішили телєграфувати міністрові доріг, щоб ужив усіх можливих заходів на користь з'їзду: по кожній колії, що йде до Київа, пустив по 7 тисячів вагонів, спеціально і без плати для членів з'їзду, на кожній станції заготовив казенним коштом по 70 відер горілки і по 7 бочок оселедців.
Того ж дня прийшла відповідь; „слухаю, буде зроблено". Та одна біда не стоїть, а біда біду доганяє: де ж таку велику силу русских людей зібрати? Ще не будовано такого помешкання, що могло б їх умістити.
Та пригадали, що Мінін і Пожарський скликали русских людей на міську площу, і на тім заспокоїлись.
Настав призначений день з'їзду. Начальники доріг нервувалися, чи видержать їх колії той тяжкий іспит; людність Київа занепокоїлась, сподіваючись голоду, коли русскі люде сараною укриють місто; резина стала в ціні так, що не докупитися, а страхові товариства, неначе на одеських виборах в Думу, стали вимагати метрик од своїх клієнтів і рішуче одмовляли тим, в кого метрику підписував не священик, а казенний рабин.
Наступила і сама година перших, вступних зборів. Настрій русских людей, що поволі стягалися до умовленого помешкання, був урочистий, торжественний.
І не диво: момент був рішучий, —то був бій за долю союза, а значить —за долю цілої держави на віки вічні.
Зібрались. Величня заля, відколи стоїть, не бачила таких надзвичайних зборів.
Поставали в-ряд і почали рахувать свої сили. Полічили з одного боку — вийшло сім, полічили з другого —теж сім.
Перемінились місцями, знов перелічились —і знов сім. І як не ставали, скільки не лічили - все сім та сім.
Лиш з хорів дивився восьмий — дописувач „Кіевлянина", бо решта репортьорів, пам'ятаючи одеську практику, заховалася в найглухіші кутки по своїх редакціях.
І сум, і гнів, і відчай обняли зразу усі сім русских душ. Де ж решта? Де милійони? Чого дляться, чому не поспішають, коли кличе їх сюди святий обовязок? Самий нетерплячий із семи русских людей запропонував скористуватися правилом, що семеро одного не ждуть, і роспочати діяльність з'їзда; але значною більшістю голосів було постановлено ждати, поки надплинуть численніші лави русских людей.
Час плинув, сім русских людей сиділи по ріжних кутках, низько спустивши всі сім своїх русских голов; на зборах панувала така тиша, що чути було, як нервово гризе олівець репортьор „Кіевлянина".Одна, та ж таки неспокійна русска голова, підвелась, непевно поглянула на всі инші і ще більше непевно промовила: - Хоч нас всього лиш сім, але ми заступаємо 70 милійонів русских людей... Скромна ця заява, наче батогом, ударила по шости парах решти русских вух. - Кадюкська інтріга! Русский народ не допустить того! Геть жидів! Де наш голова? Дайте нам нашого голову, нашого порадника! — гукали шість русских горлянок.
Почали скрізь дивитись, між собою зглядатись, а головою і не пахне. І знов сум та тиша запанували в залі, і знов чути було, як догризав олівця репортьор на хорах.
Коли це серед мертвої тиші враз почувся з надвору пронизуватий викрик газетчика: - Свіжі новини! З'їзд русских людей! Голова в вагоні! Як від електричного току, стрепенулися всі сім русских людей. - Голова! Слава Богу, таки єсть голова! - Де голова? Давайте сюди голову! І всі сім кинулись до газетчика, вирвала в його сім чисел газети і, вбігши знов до хати, всі сім разом прочитали: „На новобичій платформі Миколаївського вокзалу 13 сентября, коли оглядали поїзд із свинями купця Софронова, знайдено чоловічу гололову.
Думають, що то свині ззіли чоловіка, оставивши саму голову". Як громом прибиті, стояли русскі люде.
І нарешті промовили всі сім разом: - Це він, він! В такому товаристві — напевно він.
О. Білоусенко.