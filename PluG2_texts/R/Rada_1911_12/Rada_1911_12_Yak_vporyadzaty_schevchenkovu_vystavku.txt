Як впоряжати Шевченкову виставку.
Виставці художніх творів Шевченка у Київі загрожує велика небезпека. 
Вчора в нашій газеті уже писалося про те, що упорядники петербурзької Шевченкової виставки звернулися до найвидатніших київських колекціонерів з проханням вислати до Петербургу по змозі всі артистичні твори Т. Шевченка, які знайдуться у Київі. До цього треба додати, що найцінніші артистичні Шевченкові твори у Київі переховуються в картинних галереях п.п. Ханенка та Терещенка. Розуміється, що ми нічого не можемо мати проти Шевченкової вистави у Петербурзі, яку улаштовують Академія Наук та Академія Художеств. Навпаки, ми можемо тільки дякувати цим інституціям за їх прихильність до українського генія та допомагати їм, щоб виставка вдалася як найповніша, як найкраща. 
Та тільки тут виникає така прикрість: Знаємо ми, що до Шевченкової виставки разом готуються де-кілька видатніших губернських міст: Київ, Харьків, Москва, Петербург, у Чернігові теж уже давно в земському музеї імени В. Тарновського міститься цілий одділ, присвячений Шевченкові. Натурально, що в кожному місті упорядчики хотять підігнати виставку як раз під Шевченкові ювилейні дні — кінець лютого. Але в такому разі можна боятися, що Шевченкові артистичні твори розійдуться по ріжних містах і улаштовані одночасно чотирі—пять вистав не дадуть громадянству й слабого поняття про те, який в дійсності був з Шевченка артист-маляр… У нас в Київі, коли п.п. Ханенко та Терещенко свою власність, що належить Шевченковій артистичній творчості, пошлють до Петербургу, лишиться дуже мало, так мало, що може повстати навіть питання про те, чи варт захожуватися коло влаштування такої виставки... 
Де ж вихід з такого прикрого становища? На нашу думку вихід може бути такий. В інтересах самої справи упорядчики виставок по всіх вищезгаданих містах повинні як найшвидче порозумітися між собою і допомогти одні другим. Вияснивши добре, чим з Шевченкових творів володіє кожне місто, треба умовитися і про час вистави, бо, очевидно, що Шевченкова виставка не може відбуватися в п'яти містах одночасно, а мусить бути передвижною, переїздити з одного міста в друге, по черзі. Цілком природна річ, що головна організаційна праця по виставці повинна впасти на киян, бо Київ —це ж найбільший центр українського культурного життя, серце України, батьківщина поета; тут має відбутися посвячення міста для пам'ятника поетові, тут найбільш збереться приїзжого люду не тільки з сусідніх околиць, а й закордонних земляків. Таким чином, на нашу думку, найзручніше було б підчас Шевченкових днів улаштувати Шевченкову виставку іменно у Київі. Після Київа виставка переїздила б до Харькова, Москви і нарешті до Петербургу. 
В газетах якось писалося, що деякі московські та петербурзькі збіраниці художніх творів по своєму статуту не мають права позичати комусь своїх річей. Не знаємо, на скільки це відповідає дійсности. У всякому разі треба це питання добре вияснити. Упорядчики ж київської виставки повинні вплинути на п.п. Ханенка, Терещенка та инш. власників Шевченкових творів, прохаючи їх не посилати до Петербургу нічого з цих річей аж до того часу, поки не відбудуться Шевченкові дні у Київі (не раніш 1 марта).
 Часу лишилося вже дуже мало і треба як найпильніше братися за діло.
Шевченко був не тільки геніальний поет, а видатний для свого часу художник-маляр. Та щось ми не чули, щоб наші місцеві художники —а їх у Київі є чимало — подумали про вшанування пам'яти Шевченка іменно як артиста маляра. Невже серед них не знайдеться ні одної душі, що взялась би прочитати хоч реферат про художню творчість Шевченка?
 Питання це, здається нам, повинно інтересувати художествену комісію по улаштуванню Шевченкових свят. М. П —кий.