Нові залізниці.
Міністр доріг Рухлов вніс у Державну Думу законопроект про поширення приватного залізнодорожного будівництва. Міністр зазначає, що Росія дуже відстала від инших країн у залізнодорожній справі. Одна казна не може значно збільшити число залізниць, бо істнують инші негайні потреби. Проект радить увільнити приватні залізниці від багатьох повинностей і безплатних послуг всяким інституціям, видати гарантії на облігаційний і додатковий капітали, а на акціонерний капітал забезпечити 8 проценти й призначити строком для викупу залізниць казною 25 років. 
Російська опозіційна преса, додержуючи свого постійного прінціпу —не можна сподіватись нічого доброго з бюрократичного Назарету, —вся в один голос поставилась негативно до цього проекту. Можна, одначе, думати, що присуд у цій справі винесено занадто поспішно й без грунтовного обміркування. В основі проекту безперечно лежить розумна ідея, й повставати можна хіба проти тої форми, яку надав їй міністр, а не проти самої її сути. 
Нові залізниці нам доконче потрібні—це мусить признати кожен, .хто не дивиться на життя крізь книжні формули. Щоб не ходити далеко за прикладами, досить зупинитись на деяких районах України. Взяти такі губернії, як Чернігівщина, Волинь, Поділля, навіть Київщина. Природні багацтва цих губерній, як свідчать спеціалисти, просто незлічимі. Маємо тут високо розвинене хліборобство, цукроварство, скотарство, гуральництво, багаті шари камьяного вугілля, фосфоритів, каоліну, гіпсу, слюди, охри, багаті джерела нафти й мінеральної води. А в якім стані ці багатства й яку користь має від них людність? Хліб продається на селах по надзвичайно низькій ціні, природні підземні багацтва марно лежать у землі. 
Не можна сказати, що занедбаність ,природних багацтв України виключно залежить од того, що в нашім краї мало залізниць. Але не може бути ніякого сумніву в тім, що зазначений фактор відограє не останню ролю в цій справі. Відомо, як залізниці оживляють усякі глухі місцевости, як вони розвивають самодіяльність місцевої людности, підносять економичну культуру, оплодотворяють місцеві капітали й причиняються до зросту цін на продукти добуваючої промисловости. Навпаки, де нема досить густої сітки залізниць, там усе глухо й мертво. А на Україні як-раз і бачимо таку картину. Тут ще й тепер не велика диковина такі села, містечка, повітові й навіть губернські міста (Камьянець) від яких до найблизчої залізнодорожної станції налічується 30, 40, 50 і більше верст. А що робить казна для того, щоб вивести наш край з такого становища? На це запитання дає прекрасну відповідь опублікований цими днями план казенного залізнодорожного будівництва на близчі роки („Торг.-пром. газета , № 7). Виявляється, що протягом найблизчих років у Росії буде намічено 44 колії на 19.040 верст, але з них на Україні буде намічено тільки 6 колій на 1.710 верст. 
Маємо тут блискучий приклад того, як казна зважає на дійсні потреби нашого краю в справі залізнодорожнього будівництва. Зупинятись тут на причинах цього явища не станемо. Задовольнимось на цей раз поясненням міністра, що уряд не може присвячувати багато уваги залізнодорожній справі, бо „істнує багато инших негайних потреб “. Так чи инакше, а факти змушують прийти до того ж висновку, до якого прийшов і міністр у своїм проекті, а власне, що одна казна не може значно побільшити число залізниць і що необхідно передати цю справу в приватні руки. Дальше цього пункту наша згода з міністерським проектом, одначе, не йде. То правда, що нам необхідне приватне залізнодорожне будівництво й що без нього ми ще довго стоятимемо позаду инших країн. Але не так треба братись до ції справи, як радить проект. Проект обіцяє приватним залізнодорожним компаніям силу льгот і привилеїв, а це річ дуже небезпечна. Тут може повторитись, тільки в розмірах більш грандіозних, залізнодорожна „гарячка“ 60-х і 70-х років, коли залізниці будувались на швидку руку, у місцевостях цілком глухих і майже без акціонерного капіталу.