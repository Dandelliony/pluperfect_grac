За кордоном. 
Забастовка в Парижі.
Забастовка в Парижі все збільшується. Йде заклик до загальної робітничої боротьби. Сподіваються, що незабаром забастують алжирські залізнодорожники. Гірничі робітники північних копалень постановили забастувати, протестуючи проти військової мобілізації залізнодорожників. Уряд озброїв револьверами кочогарів і машинистів, щоб було чим оборонятись їм, бо забастовщики часто стали вживати насильства. Кошти в забастовщиків невеликі. Одна відома герцогиня, яка дуже допомагала колись Буланже, асігнувала тепер на забастовку сто тисяч франків. Забастовочний комітет зібрався на нараду в редакцію газети „Humanite", заперши за собою двері. Поліція виламала двері і заарештувала членів комітету. Вибрано новий комітет. Телефонні дроти, що з'єднували кватирю міністра внутрішніх справ з префектурами, поперерізувано. Забастували шофери автомобілів. Міністерство розіслало 127 приказів про арешт забастовщиків. Більшість газет, в тім числі і радикальні, вимагають, щоб роспочато було переслідування проти загального робітничого союза. На зібранні соціалистів постановлено вимагати, щоб негайно скликано було палату депутатів. Опубліковано написаний Жоресом маніфест до робітників, в якому говориться, що соціалісти твердо рішили боротись з урядом і сучасним економичним ладом, поки не буде задоволено вимог робітників. На нараді прокурорського догляду постановлено вживати проти забастовщиків закону 1845 року, що карає смертю за замах, наслідком якого будуть людські жертви.