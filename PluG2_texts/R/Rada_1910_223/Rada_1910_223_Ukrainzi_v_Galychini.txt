Украінці в Галичині.
 - Одкриття української школи ім. Б. Грінченка у Львові. Як раз проти нової великої будівлі польської міської школи ім. Сенкевича для городецького передмістя стоїть при ул. Дунін-Борковських ч, ЗО невеличкий одноповерховий домик українця п. Диця. Там найнято простору кімнату з двома меншими для І. класу української приватної народньої школи ім. Бориса Грінченка у Львові. До першого класу вписалось 46 українських дітей (24 дівчат і 22 хлопців). Здається — небагато. Та треба знати, що до сусідньої школи ім. Сенкевича ходить до І класу 22 українських дівчат і 21 хлопець. В тій околиці Львова є ще польські народні школи імени: Конарського, Жолкевського, св. Магдалини і Залізнича. В усіх тих школах є також багато українських дітей. Наш невеличкий національний здобуток в тій околиці Львова дуже слабий в порівнанню з великими і численними польськими твердинями. А все таки його значіння величезне. При вписах були такі сцени: приходили батьки-робітники, шо слова не уміли по українському, і на польській мові просили приняти їх дітей до української школи. Також тамошні німці, котрим далеко посилати дітей до німецької школи на „Сигнівці", радніше посилали б своїх дітей до української школи, ніж до польських, що мало б добрий вплив на наших дітей і на зближення обох елементів. На жаль, в нашій школі не було стілько місця, щоб приймати і німецьких дітей. 
Агитація за засновання української народньої школи в тій часті Львова почалася ще в р. 1907. По ініціятиві членів чит. „Просвіти" на городецькім передмістю занялася цею справою „Організація русинів міста Львова“. Очевидно, що така агітація при відомім гакатизмі польських львівських властей не могла сподіватись успіху. Численні петиції до шкільних властей міських і висилані депутації вертались завше з нічим. Тому справа затяглася, поки врешті не виринула думка заснування такої школи приватним коштом і заходом. Думка найшла прихильників. Заснувався ширший комітет з кільканадцяти осіб. Головою вибрано проф. В. Білецького, заступником голови о. Т. Лежогубського, касіром М. Стецького, секретарем Ю. Балицького. І цей виділ, в якім, як і всюди найбільша пайка праці припадала на секретаря, маючи ще до помочі К. Малицьку, Іллю Яблонського, А. Шотика і А. Строкана —роспочав свою діяльність, яка закінчилась відкриттям української школи. 
В святі взяла участь молодь львівських українських шкіл, делегати українських товариств і численна громада львівського міщанства і робітництва. Львівська інтелігенція вдоволилася кільканадцятьма видатнішими представниками. Не було ніякого представника шкільної власти. Не було також нікого з наших представників і заступників в шкільних властях. З кафедри св. Юра прийшла процесія з іконами і корогвами. Співав хор учнів акад. гімназії. Свято почалося по год. 12-ій „великим водосвяттям", яке відправив о. мітрат Туркевич. Після відправи молитов і закінчення акту вийшли священики на паперть і о. мітрат Туркевич сказав проповідь. 
Був час—говорив він—що наш народ вже вважали за пропавший. Але наступили і для нас ліпші часи. Бачучи, що инші народи нас випередили, взялися й ми до просвіти і недовго треба було ждати, щоб добитись успіху. Повстали товариства просвітні і економичні, народ став розвиватися. Охота до знання і просвіти огортає все ширші кола. Бідний селянин тягнеться з останнього синові на науку. Наш бідний народ, признавши потребу просвіти і науки, будує святині науки і ось повстає нова святиня, оця школа. Честь, хвала і подяка ініціяторам цього діла. Початок завжде трудний—але тут він вже зроблений, то дай Боже, щоб та школа розвивалася і була початком дальших. 
Після „Многая літа" ініціяторам і працьовникам коло заснування школи, виголосив промову о. Т. Лежогубський. Він порівняв український народ з хліборобом, на котрого ниві стоїть велика і тяжка скеля—темнота. Довго не міг він цієї скелі позбутися і вона займала багато місця, а на решту ниви кидала свою тінь; через це не могло зародити засіяне, бо промінь сонця не доходив до нього. Нарешті сусіди навчили цього хлібороба, як скелю повалити. Кинув він в її щілину здорове зерно кріпкого твердого дерева. Зерно принялося і коріння його розсаджує скелю і все менше її на нашій ниві. Тепер український народ Львова кидає своє зерно в ту скелю. Українці з Львова даремно просили школи. Ніхто навіть відповісти не хотів. Але зерно, кинуте тепер, не змарніє. Воно запустить коріння в скелю. Ті маленькі школярики і школярі розвалять скелю, що давить нашу ниву. Школою ідемо до правди на цім світі, так само, як церква веде нас до пізнання вічної правди. Та тільки в своїй рідній школі, при світлі власної науки ту правду здобудемо. Не бояться українці коштів і будують собі власну святиню науки. Названо цю школу іменем Бориса Грінченка, що, будучи панського роду, пішов служити народові, як звичайний учитель в сельській народній школі. І та праця зломила його життя. Бог поблагословить працю тих, що цю школу заснували і будуть її удержувати. І гарні будуть жнива“. 
Після говорив о-р Є. Озаркевич привітання від головного виділу „Просвіти“ і від „Організації Русинів міста Львова“. Він бажав новій школі, що є неначе дочкою „Просвіти", найкращих успіхів. Нехай вона цвіте, нехай стане підвалиною дальших шкіл, щоб ми здобули грунт під ногами в Львові, де ми колись були господарями і де повинні знов стати ними. 
Говорив ще посол Т. Старух. „Минули вже часи, коли наше слово не зазнавало пошани. Тепер воно гомонить вже не тільки з-під сельської стріхи, а чути його в місті. Ще, правда, тяжко приходиться боронити його. Не одна мати заплаче, коли її чоловіка будуть переслідувати за те, що свою дитину записав до руської школи. Але без жертв нема добра. І у нас настане добро, бо жертви складати ми готові". Промовець од імени селянства вітає нову школу. „Наука—найбільше добро на світі. Ми, хоч пізно встали, то догнали других щасливіших народів, і наукою воскресне наша Русь-Україна". 
На ці слова залунала пісня „Ще не вмерла Україна", і люде стали росходитись. 
На одкриття прив. школи наспіла така телеграма від дружини небіжчика Б. Грінченка (М. Загірньої) з Київа: „Душею до вас лину, хай школа його імени виховує борців за долю рідного народу, таких, як і він був.                                           Марія Грінченко.