На чужину.
Малюнки.

Тиха і смутна весняна ніч, мов молода черниця. Не чути на селі ні гомону, ні співу. Все повилося в тіні. Біліють проти місяця хати з темними в кнами, не то дрімають, не то щось думають. 
Може думають вони про те, що завтра рано має відбутися на селі смутнеє свято, і після того свята багато їх останеться пустками; загуде в негоду вітер в димарі, завитає в гості лупатий сич, і буде в них моторошно й сумно. 
Не дві і не три сем'ї, а мало не половина всеї громади завтра ранком помандрує з рідного села в далеку, невідому чужину, туди, де серед диких степів, як кажуть люде, гуляє з хуртовиною мужицька доля. 
Сьогодні вкладалися люде з своїм добром, і цілий день стояв у селі шум і гомін: тепер все затихло. По дворах, нагроможені всяким збіжжям, стоять вози, готові в дорогу, і мандрівці останній раз лягли спочити в своїх хатах. Та чи сплять вони тільки?.. 
Заскрипів засов біля чиїхсь дверей, і далеко по селі пішла луна. 
З своєї хати вийшов старий Жук. Він босий, без шапки, в усьому білому. Цілий день голова була заклопотана, тепер усе те кудись полинуло, затихло, на серце зійшов до нього смуток. 
Тихо, мов привид, ходе він по двору, по городі, ходить, спиняється, щось думає... Далеко в промінні місяця біліє його сумна постать. 
Що то думається старому? Може споминає він батька та діда, що свій вік прожили на цьому дворищі, може пригадує свої давні пригоди, які траплялися йому на віку, а може хоче тілько добре надивитися і запамятати свою батьківщину, щоб не забути її на чужині... Перед хатою стоїть старий, гіллястий ясен, всю хату і половину дворища вкриває він своїми вітями, вищого дерева від нього немає на всьому селі. Ще здаля, не доїзжаючи скілько верстов до села, можна бачити його кучеряву, зелену верховину. 
Жук спинився серед двору, счепив руки на грудях, підняв голову і дивиться на ясен. Знає він себе маленьким-маленьким хлопчиком, а й тоді вже цей ясен був такий старий, могутній. Тоді здавалося Жукові, що своїм гіллям він достає до хмар. 
- „І хто тебе посадив та викохав такого!— думає Жук, —дід, чи прадід, чи якийсь давній пращур?.. 
Колись хотіли купити у нього цього ясена на зруб. 
- Коли дасте двісті рублів, та після того я двісті разів заплачу, тоді продам! — сказав тоді Жук. 
Тепер пішов загалом навіть ні завіщо.
Прохав Жук нового хазяїна, щоб не рубав цього ясена, і той обіщався, та хто його знає, як воно буде... Жук поїде, а ясен зрубають, - він і знати не буде. І на цьому місці буде виднітися голе небо, буде пусто і сумно тут... 
Жук підійшов до ясена, обняв його, мов брата, прихилився до стовбура сивою головою і заплакав. 
- Прощай, мій товаришу, мій вірний, старий друже! - тихо промовля він мов до живої людини. Потім сів під ясеном, схилився на руку і замислився. Знає Жук, що останній раз сидить він під ясеном; назад він не сподівається повернутися хоч би в гості: старий він дуже. 
З сіней вийшла ще одна біла постать, підійшла до Жука і мовчки сіла поруч з ним. То Жукова старенька дружина. 
Сидять вони, задумавшись, мовчать... 
Про віщо їм розмовляти? Не про щастя ж їм марити, не його ж, справді, ідуть вони шукати в чужу сторону на заході свого життя! 
Стоїть місяць серед неба, засіває срібним пилом блискучий хрест і сині шибки старенької дерев'яної церковці. А там за церквою стоять хрести, хрести... і сумні, білі постаті під тінею ясена, немов нахилилися у тую сторону.
А в панському саду соловейко чи плаче, чи сміється, аж виляски розлягаються. Там, де кінчаються доріжки та квітники і починається дика частина саду, окутані темрявою стоять під терниною хлопець і дівчина. 
Не перший раз, як упаде на землю ніч і пани вкладуться спати, крадькома виходила дівчина в сад до хлопця на розмову, не раз стояли вози тут, обнявшись, до божого ранку. Тепер минулися жарти, минулися сміхи: стоять, засмучені, хлопець і дівчина, не дивляться у вічі, одно одного докоряють за минулі ночі. 
- Хіба ж ти не знав, що так воно буде? — кріз сльози вимовляє дівчина, —на що ж водив, на що з ума зводив? Тепер ти поїдеш, мене в славі покинеш, — будуть мене люди обминати. Бо хто ж візьме тую дівчину-наймичку, що парубок покинув? Оцілував, омилував, та й покинув... Мовчиш і слова не промовиш? 
- Хіба ж не сама я, — казала далі дівчина, уже обливаючись слізьми, — не сама одводила од себе всіх хлопців?— Бо я ж уже думала, що мені їх не треба, я вірила, дожидала, що з тобою нам судилося вже і вік згорювати. Я ж не думала, що через тебе може прийдеться мені вік косу заплітати. Буду заплітати, буду плакатная на тебе, поки не умру; і не буде тобі щастя на чужій стороні за мої сирітські сльози! 
- На що так казати?— тихо одмовляє парубок, —не сам я їду — жене недоля, —ти ж знаєш про це. Нехай би я зостався тут, нехай одружились би ми, — куди б же я дівся тоді з тобою, в чию хату повів би? 
- Казала ж: наймайся до панського двору, я на кухні служила б... Жили б якось... 
- І цілий вік по наймах хилялись? 
- Ми-б працювали, заробляли, зібрались-би на свою хату. 
- Коли-ж мені ті гіркі заробітки і так серце всушили. 
- Горювали-б, та всеж у рідній стороні, не на чужині. 
- Щось мені і рідна сторона вже не мила. 
Замовкла дівчина, схлипає, в руках мне білу квітку, що зірвала з терну. 
- Чи не казав я тобі, чи не благав тебе, — став казати парубок дівчині, — кидай найми, та поїдемо зо мною. То миліше тобі жити по наймах, панам догожати ніж працювати на себе. Що нам рідна сторона, коли нема в ній нам життя! А там-би мали свою землю, свою хату, і стала-б нам чужа сторона за рідну. 
- Не буде мені чужа сторона ая рідну до віку! 
- Люде-ж їдуть, привикають, — привикли-б і ми! 
- Не привикла-б я на чужині, поки не вмерли. Туди-б ке доїхала, на дорозі зав'яла-б, як скошена травина. 
- Чогож тобі тут шкода? Панських маєтків та будинків? 
- Коли мені їхати звідсіля, то краще живою в домовину лягати. 
З-за тополь вийшов місяць. Заглянув він в куток, де сумують хлопець з дівчиною, тай байдуже йому: всього буває на світі!—„Не всі тії вінчаються що любляться та кохаються" — співається в пісні. 
Затихло кругом, Тілько чути, як тихо схлипає дівчина. Сумує тернина і, немов слізьми, осипає засмучену пару своїм білим цвітом.
Веселий, ясний, весняний ранок; горить на сході мало не половина неба червоним заревом. В сяєві рожевого ранку пишаються сади в білому буйному цвіті, немов в снігу; зеленіє молода трава по майданах і берегах. Немов для свята вирядилось і заквітчалось село. 
Ще було рано, а вже всі в селі повставали старі, молоді, діти, — всі вийшли на вигін до монополії виряжати в дорогу поселенців. 
Незвичайний гук і гомін стоїть над селом, не полохливий гомін пожежі, і не важкий, спокійний, як шум моря, гомін ярмарку, — инший якийсь гомін, що ще здаля будить у людини смутний і хвилюючий настрій; щось поважне і журливе почувається в його підвищених тонах. На вигоні, біля возів і на возах стоять і сидять люде. Червоні, білі, блакитні платки і спідниці, чорні і сірі свитки, кудлаті голови,— все хвилювалось і вигравало проти сонця ріжнобарвними колірами. Між людьми видніються вози з усяким селянським добром: діжечками, скринями плугами і всякими иншими домашніми річами. 
Люде скупчуються гуртками біля возів. Хлопці і дівчата збилися осторонь в окремий гурток і щось розмовляють собі. Біля возів, між купками людей блищать на сонці чарки і пляшки з горілкою. У кожного на лиці святковий і разом смутний настрій, очі сяють тихим блиском, лиця червоні, заплакані. 
Ревуть воли; то там, то там чути сумні пісні, або жіноче голосіння, і над усим лунає співуча, голосна, глибоко пройнята щиростю мова. 
- А я не піду! — вирізувалися з моря голосів пекучі слова: будуть тягти - за одвірок вчеплюся, а не піду з своєї батьківщини! І синів не пушу! Нехай згорить хата—упаду на попіл, умру на ньому, а не покину свого гнізда! 
- Ех, брате, брате, — одмовляв йому спокійний і смутний голос,— десь мало ще ти горя бачив на світі, що так кажеш. 
Між возами, в гурті своєї родини, якась п'яненька і заплакана баба пританцьовувала і приспівувала:
Бом, бом! 
Та поїдем у Тамбов 
А в Тамбові добре жить, 
Горілочку будем пить...
Потім кидала танцювати, припадала головою до полудрабка і починала тужити: 
- А куди-ж се ми їдемо, куди від'їзжаемо! Завезуть мої кісточки на край світа, де зіма люта, де людей немає, а тілько звірі та комлики. Там і сонечко не сходе, і зірки не сяють, і вітер туди не довіє з рідної сторононьки! 
- Мамо, мамо! Та заспокойтесь; вжеж не поможеться!— взявши за плече, умовляв її русявий чоловік з синіми заплаканими очима. 
А в другому кінці п'яний чоловік, з червоним, в сльозах і пилу, видом силкувався на віз вилізти. Жінка його придержувала за полу; він одривався, потім знов чіплявся. Нарешті йому таки вдалося вилізти на віз. 
- Люде добрі! — кричав він, стоючи на возі, — слухайте люде: помоліться за мою грєшну душу і прощайте на вєк! Жінка сіпнула його за полу, і він з розгону сів на якісь мішки. 
Старий високий дід стоїть без шапки, держить в руці чарку з горілкою і старечим, щирим голосом співає:
На що-ж мені те багацтво — 
Буде з мене й трошки: 
Дадуть мені сажень землі, 
Щей чотирі дошки.
Сивий чуб його має у повітрі, а з очей котяться сльози. 
Час іде. Стала наближатися година рушати в дорогу. Це почувається в загальному гамірі: мова лунає голосніше і скорій немов люде послішаються наговоритись у волю. Гомін стає все дужчий і дужчий.
Із моря згуків прорвався і пролунав над людьми різкий, суворий голос, ударивши по всіх серцях. Трудно було розібрати, що він саме казав, але всі знали, що то подається знак рушати. 
- Пора, запрягайте! — чути було голоси, —щоб не спізниться нам на станцію!
Сколихнулось море і схвилювалося, забрязгали збруєю, заголосили звінко і голосно баби, підняли плач діти, що до того спокійно гралися собі, не звертаюча ні нащо уваги. Люде спліталися в обійми і так надовго заміряли. Серед гомону чулося звінке цілування, окремі виголоси: прощайте! не забувайте! споминайте! 
Де-які нахилялись додолу і цілували землю. Инші молилися на церковцю і примовляли: 
- Прощай і ти, наша свята церковця —вже нам більше не молитися в тобі!
 Увесь натовп заворушився і поповз широким шляхом із села на гору. Вся юрба людей ростягнулася в довгу стрічку, потім стрічка посередині робилась все тонше і тонше і розірвалася. Здавалося, що цілий, живий організм розірвався на дві половини. Одна половина додалася назад до села, друга поповзла далі по шляху. 
Геть-геть уже на горі видніються вози. 
- Прощайте! прощайте! прощайте! — кричали ті, що на горі, тим, що внизу. 
Поселенці виїхали на гору. Все село стояло перед ними, як на долоні: в зеленій траві, в білому цвіту, в золотому промінні. 
З крайнього возу зскочив раптом чоловік, розхрістаний і заплаканий, побіг назад по дорозі в село. Потім упав крижем на моріжок і уткнувся лицем в землю. 
Два чоловіки влізли з воза, підійшли, взяли йго за руки і повели назад. 
- Не можу! не можу! — Насилу вимовляв, схиляючи голову на груди, розхрістаний і п'яний чоловік. 
В селі гуртками росходилися по домівках люде, заплакані, зворушені, і голосно розмовляли. 
Село здавалося напів покинутою пусткою. 
Степан Васильченко.