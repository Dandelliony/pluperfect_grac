Революція проти спікера в Америці.
У парламенті Північно-Американських Сполучених Штатів цими днями відбулась „внутрішня революція" проти голови парламенту (спікера) Каннана.
Ця революція повинна мати великий вплив на дальшу законодатну діяльність парламенту.
Річ у тім, що досі спікер користувався в американськім парламенті дуже великою, майже необмеженою властю.
Виключно від голови залежало, чи ставить чи не ставить те чи инше питання на обміркування палати, також од нього одного залежало, чи давати чи не давати слово тому чи иншому депутатові.
Таким чином, фактично спікер був повним диктатором у палаті. Розуміється, що рано чи пізно депутати мусіли повстати проти такого стану річей.
Тепер цей час наступив. Демократи й ліва частина республіканців (останніх назвали „інсургентами" за те, що вони пішли проти більшости своєї партії) виступили з домаганням, щоб права спікера було обмежено.
Коли зразу республіканська більшість палати на це не пристала, демократи й „інсургенти" роспочали обструкцію—одне засідання тяглось 25 годин підряд.
Тоді палата мусіла ухвалити внесену пропозіцію, зміст якої зводиться до того, що в палаті заводиться особливий комітет, який намічає план діяльности парламенту (щось подібне до нашого думського сеньоренконвента). Сам спікер членом цього комітету бути не може.
Ухвалена зміна наказу має величезне значіння не тільки для внутрішнього розпорядку парламентської діяльности, але також для цілої американської внутрішньої політики.
В Штатах багато де-хто вважає щасливий кінець боротьби проти спікера Кеннана ознакою того, що республіканську партію на близьких виборах чекає серйозна поразка.