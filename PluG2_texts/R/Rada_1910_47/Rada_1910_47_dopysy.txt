ДОПИСИ.
(Од власних кореспондентів). КИЇВСЬКИЙ ПОВІТ. Страхові справи. Торік з селян с. Старих-Петрівців, київського повіту, належало страховки: по окладному страхованню —176 карб. 71 коп. і по додатковому —525 карб. 99 коп., в біжучому ж році земство значно збільшило цю плату — окладне страхований—401 карб. 57 коп. і додаткове —1222 карб. 38 коп. Таке підвищення плати селяне визнали для себе дуже тяжким і, зібравшись приватно на сельський сход, постановили клопотатись перед начальством, щоб громаді було дозволено заснувати своє власне страхове товариство. Для улаштування цієї справи громада вибрала кількох уповноважених і дала їм грошей на всякі трати в цій справі. Ці уповноважені ніяких заходів що до переведення в життя постанови громади ще не робили — тільки й того, що Музика замовив в губерській друкарні квитанційну книгу та страхову відомость і в приватній друкарні — книгу прибутків і видатків. Позаяк постанова громади суперечить законові про обов'язкове страхування, в с. Старі-Петровці цими днями виїздив становий пристав, робив в цій справі слідство і одібрав од Музики та поклав на схованку у волость всі виготувані книги. Никольсько-борщагівський волосний сход так само склав приговора про страховку. Зазначивши про значне підвищення страховки, сход просить начальство: або зменшить цю плату до того рівня, як було торік, або дозволить завести своє никольсько-борщагівське волосне страхування 
селянських осель. Цим шляхом, — пише волосний сход, — селяне будуть обрятовані од повного зруйнування, бо їм доводиться тепер продавать одну будівлю, щоб заплатить страховку за другу. Мировий цього приговора скасував.

С. ЛУЧУН сквирського повіту (на Київщині). Вередлива дівчина. В нашого селянина Яреми Л. була дуже гарна донька Уляна. Багато парубків її сватало, та вона дуже вередувала і давала їм гарбуза. Та незабаром до Уляни почав вчащати парубок з сусіднього містечка Корнина на призвіще Приймак. Правда, парубок гарний, моторний. Хвалився, що й багатий. Уляна вподобала парубка. Незабаром Приймак і засватав Уляну. Поїхав старий Ярема з родичами на оглядини в Корнин. Тим часом Приймак з батьками своїми порадився і прийняв гостей не в своїй хаті, а у багатого сусіди. А в сусіди того хата крита бляхою, хазяйство чимале й город гарний. Все зробилось як слід. Батьки обдивились хазяйство це і оддали доньку за Приймака. Після шлюбу молодий привіз Уляну в свою власну хату. А хатина та драна, мала немов землянка, при ній невеличкий клаптик города. Молода —в плач! Та нічого не вдієш: одружилася треба жити і в такій оселі. Тепер на її голову впало ще й нове лихо: Приймак обікрав корнинського млина і його забрали в тюрму, а молода Уляна виплакує своє безталання та гірку долю —„чому б за першого я не йшла‘?“ — плаче вона, та не вернеться... 

СТ. ЧАПЛИНО катерининської залілізниці. Аматорська вистава. Коли не коли і до нас прогляне промінь світла, що розжене буденщину й сон мешканців нашої станції. Довго збіралась тутешня інтелігенція урядити вечірку з виставою, і нарешті 21-го сього лютого вечірка таки відбулася. Ставили пьєсу „Хатня Революція", а по ній були співи й танці. Грали поганенько та й співи були слабенькі, бо голосів добрих майже зовсім не було. Та хоч і не зовсім добре було впоряжено вечірку, але й за це треба дякувати аматорам, бо жити тут так сумно, що й таке з'явище єсть велике свято. От пройшла вечірка і знову все затихло, заснуло.
