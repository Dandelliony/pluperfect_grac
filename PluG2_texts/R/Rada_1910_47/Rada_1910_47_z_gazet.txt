З газет та журналів.
 В № 9 „Села" проф. М. Грушевський пише про Шевченка так: „Велике діло судилося сповнити цьому синові мужицькому, цьому кріпакові панському. Як новий Єзекіїль, оживив він до нового життя розбиту, забуту Україну, сухі кости українські воскресив він своїм словом:
І, о диво! Трупи встали, і очі розкрили,
і брат з братом обнялися, і проговорили 
слово тихої любови во віки і віки.

Ті, що давно вже були забули, відцуралися свого народу, що вважали народ український і життя українське навіки пропащим, схаменулися від слова поетового, коли нагадав він їм про цей скарб безцінний і невмірущий, який зістався Україні. 

Наша дума, наша пісня не вмре, не загине. 
От де, люди, наша слава, слава України! 
Без золота, без каменю, без хитрої мови, 
а голосна та правдива, як Господа слово. 

Велико вірив поет в силу нашого слова, і не помилився. 
Я на сторожі коло їх поставлю слово 

міг він сказати про себе і народ свій. І справді, слово українське, проглаголане великим поетом нашим, спасло український народ від загибелі, згуртувавши наново всіх вірних синів його, і не дасть йому загинути ніколи, доки буде на устах і в серці    людей українських.

Велике діло положила доля на нашого поета і вірно сповнить те діло, що було йому доручене. Проніс його через усе життя, через усі біди і незгодини, що розсипала сувора доля на його шляху, і не спочив, поки не зробив свого — поки не оживив України своїм словом невмірущим. Вічная слава йому за те серед українського народу! "

 „Украинскій Журналистъ" в „Од. Нов.“ (25 лютого), згадуючи 49 роковини смерти Шевченка, каже: „Ось ім'я, що сполучає собою діаметрально протилежні, навіть ворожі в своїм соціальнім та економичнім становищі елементи українського громадянства. Й справді, що можуть мати спільного такі крайности, як з одного боку український соціал-демократ, а з другого — український буржуа-рантье, або правий українець. 
А проте, коли на роковини смерти поета улаштовують традіційну панахиду, то на ній ви спіткаєте й українських марксістів. В ці дні улаштовуються також вечірки, присвячені Шевченкові, і на них читають і співають вірші Шевченка та инших авторів — иноді зовсім не милі для серця правого українця. На цих вечірках бувають і заступники консервативної думки, шовіністично настроєні проти инших національностів; вони слухають ті читання і вітають їх. І справді незвичайна картина, що викликає здивування і примушує шукати причини такого з'явища! 
Допомагає такому єднанню насамперед, звичайно, сила національного почуття й любови до „апостола правди і науки“. Але з другого боку чимало значіння має тут і невелика ще діференціація самого українського громадянства, а також сучасні умови нашого громадсько-політичного життя. Був час, ще й не так давно, в нашому загально-державному житті, коли українське громадянство мало змогу поділятися і під час Шевченкових днів так, як воно поділяється тепер в громадському житті і громадянство користувалося цим часом. Був момент, коли святкування поета відбувалося в скількох пунктах якого небудь великого міста, коли на ці святкування сходилися люде певного стану, певного світогляду, люде з певного класовою псіхологією. Тепер уже цього нема. Ми знов вернулися назад. Вернулися до того, що вже було і, здавалося, ніколи вже не вернеться. Серед українського громадянства знов запанувала мішанина, знов настали часи, коли антіподні в громадському й соціально-економичному розумінню елементи сходяться „під одною стріхою“—шанувати того, хто силою свого таланту запалює серця людей, хто, на жаль, не бачив наперед, та й не міг бачити, що з його натхнених творів черпатимуть поживу для своїх забаганок такі елементи громадянства, для яких „правдою" буде визискування слабшого, а „наукою" вивчення тих способів, що допомагають осягнути згаданої вище своєрідної „правди"...
