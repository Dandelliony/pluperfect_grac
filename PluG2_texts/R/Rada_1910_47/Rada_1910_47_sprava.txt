Справа Тарновськоі.
25 февраля відбулося четверте засідання суду в справі Тарновської. Прилуков оповідає далі про своє життя з Тарновською. Переїхавши з нею у Відень, довідався він, що там живе і Наумов. Тарновська заявила Прилукову, що краще буде, коли Комаровського вб'є Наумов, він сміліший і зробить це краще, а щоб на Прилувоза ніхто нічого не подумав, то вона радить йому після вбивства виказати, що Комаровського вбив Наумов, і подбати, щоб його заарештували. Прилуков не згоджувався на це, але вона переконувала його, що зробити це можна тілько так. Незабаром Наумов виїхав у Київ, Тарновська та Прилуков обмірковували план убивства і ніяк не могли остаточно вирішить, хто мусить убити Комаровського Наумов чи Прилуков. Але все ж між ними було вирішено, що коли доведеться вбивати Комаровського Прилукову, то він мусить і сам застрелитися. Тарновська радить йому застрелитися так, як застрелився перший її любовник Сталь. Він встромив у рот револьвера і вистрелив. Потім Тарновська виїхала з Відня, а Прилуков, зостававшись самотою, почав думати про майбутнє убивство і порішив одмовитися од нього. Він послав Тарновській таку телеграму: Нехай це зробить Наумов. Тарновська відповідала, що той згодився і незабаром усе зробить. Через який час Прилуков і Наумов були у Венеції, де жив Комаровський. Прилуков пішов до кватирі Комаровського, щоб бачити, коли зайде туди Наумов і оповістити про вбивство поліцію. Згодом явився і Наумов, але пождав трохи біля кватирі і пішов додому. На другий день ранком Прилуков побачив, що Наумов пішов до кватирі Комаровського, а вже через кілька хвилин звідтіля почувся крик та галас. Прилуков поїхав негайно у Відень, але там його заарештували. Довідавшись од судового слідчого, що Тарновська в усьому призналася, і він розповів йому про все. Далі Прилуков говорить, що про Тарновську він зовсім перестав думати, але як почув її голос, то в ньому знову прокинулося колишнє кохання до неї. Після цього він просить перерви, бо не в силі далі говорити. Після перерви Прилуков дає відповідь на запитання предсідателя. Говорить він дуже просто і це вражає присутніх. На цім засіданні виник скандал. В залю увійшов фотограф з великим апаратом і хотів зфотографувати Тарновську. Прокурор заявив, що він не дозволить ображати підсудних. Предсідатель зробив догану присутнім, що прийшли послухати справу і ображають підсудних. Після цього знову говорить Прилуков. Він запевняє, що не знав про те, що Комаровський застрахував себе на користь Тарновської, але все-ж говорить, що мав на думці вбити Комаровського, коли-б цього не зробив Наумов. Зробивши поправки до свого попереднього посвідчення, Прилуков несподівано починає в усьому обвинувачувати Тарновську. Довго він говорив, сперечався з предсідателем, а притомившись, попрохав перерви. Предсідатель не згоджувався, але адвокатура поставила на своєму і домоглася перерви.

