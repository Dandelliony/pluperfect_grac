Над домовиною Бориса Грінченка.
	Київське Наукове Товариство одержало з Петербургу таку телеграму: 
	„Одділ російської мови і словесности Імператорської Академії Наук в засіданні 1 мая доручив мені висловити Науковому Товариству своє спочуття з приводу тяжкої втрати ним члена Бориса Дмитровича Грінченка, що так багато працював для науки". 
	Предсідательствующий Шахматов.
	Із Вільни од редакції білоруської газети „Наша Ніва" прислано телеграму: 
	„Цяжкую гадзіну страты двух вялікіх сыноу Украины Кропівніцкаго і Грынчэнка шчыра спагадаєм українському грамадзянству “. 
	„Студенти-українці Київського університету висловлюють свій жаль з приводу смерти Б. Д. Грінченка і передають спочуття дружині покійного “. 
	Володарські українці пишуть: 
	„Висловлюєм своє спочуття і жаль з приводу смерти незабутнього Бориса Дмитровича дружині його і тим, для кого дороге його і‘мя; невблагана смерть забрала від нас ще одного працьовника і щирого товариша українця". 
	В галицькій часописі „Перемиський Вістник“ надруковано некролога, де між иншим говориться:
	„Пробуваючи довгі літа на селі він знав, яких саме книжок потрібно селянам; писав читанки для народа, граматику української мови, популярні книжечки наукові, а в часописях і окремих книжках писав не раз про те, якою дорогою повинно йти національне відродження України. Своїми писаннями так і бажав показати, що щастя людства у праці для загалу. До праці на народній ниві накликав весь загал українських читачів, защіплював у них кріпку віру, що у народній роботі правдивий ідеал життя. А що у такий ідеал сам вірив глибоко, про це найкраще свідчить Його муравлина працьовитість на користь громадянству. З цього місця бажаємо і ми віддати признання великим заслугам Українського Громадянина, що завчасно зійшов у могилу на великий жаль і втрату усеї України". 
	Тифліська газета „Новая Речь" з приводу смерти Б. Грінченка пише: „Якась пошесть іде по Україні і один за одним ідуть в могилу її найкращі сини. Помер Грінченко, один з найталановитіших письменників України. Небіжчик належить до тієї української інтелігенції, що почала працювати на народній ниві в найтяжчий час і діждалася здійснення частини того, за що вона боролася".
	На вшанування пам'яти Бориса Грінченка склали М. Н. Т.—5 карб.; Ф. П. М.—2 карб. Всього складено 210 карб.

