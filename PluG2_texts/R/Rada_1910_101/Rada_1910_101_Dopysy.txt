Дописи.
(Од власн. кореспондентів)
	С. МОСКАЛЕНКИ, канів. пов. (на Київщині). Селянське життя. 25 апріля москаленська сельська громада на сході постановила домагатися перед земською управою, щоб у с. Москаленках було одкрито двохкласову школу. 
	Для цього громада дає земству одну десятину своєї землі і береться викопати колодязь. 
	27 апр. був у селі мировий посередник і провіряв сход. 
	Ярину у нас вже обсіяли, з роботою на полі покінчили до свят. Озимина така, що кращої й бути не може; бояться селяне, щоб не полягли жита та пшениці. 
	Ціна на робочі руки у нас погана:—на панських харчах полють буряки по 20 коп., а на своїх по 25 коп., та і тієї роботи для всіх не хватає. 
	Ціна на хліб: пшениця 1 руб. 10 коп., жито 65 коп., просо 75 коп., ячмінь та овес 65 коп., гречка 90 коп. 
	С. САЛЬНИК, вінницького пов (на Поділлі). Нерозумний жарт. Цими днями на полі, недалечко залізної колії, пасли хлопці товар. Митро Д., хлопець з с. Писарівки-Гулівецької, що служить в тутешній економії, задумав з‘нічев'я трохи розважитись. Для цього вкупі з товаришем на колію поклали кусок рельси, що лежала десь при путі. Пасажирський поїзд незабаром нагнався і з четверть верстви прокотив той шмат чавуну. Кондуктор, на щастя, спинив машину, і нещастя не трапилось. Поїзд довгенько ще ждав кондуктора, бо останній ходив роспитувать хлопців, хто то так жартує. Винні не призналися, але третій сельській хлопець, що пас теж товар оддаля, виказав на них. Хлопців заарештовано і їх буде оддано під суд.
	ГОРОДИЩЕ, ровенськ. пов. (на Волині). Школа. Ще в 1909 році наші Городиські селяне написали приговора, в якому прохають начальство відкрити в їх селі міністерську школу, бо з церковно-парафіяльної вони дуже не задоволені. На відкриття міністерської школи громада асігнує 600 карб. грошей і обіщає дати кусок землі. Цей приговор було послано інспекторові народніх шкіл ровенського повіту, але не вважаючи на те, що минуло вже з пів року, інспектор навіть не повідомив, яка доля чекає громадського приговора.
	С. ХАРЬКІВЦІ (на Полтавщині). Малюнок селянського життя . Є у Харьківцях у нас селянин, на ймення Федір Яковенко. Син заможнього батька, письменний, вдає з себе розумного, а... от ще людина! Одна з багатьох. Показав він себе, як ще колись старостою сельським у нас був. Ділись були з зборні „тетраді" і ділись хто-його зна де. Замок біля шафи одкручений і ні сліду, нічого. „Це ти,— почав він чіпляться до писаря,—я тебе за це у Сібір запроторю!" І малось безневинному чоловікові зкоїться лихо, та дізнались... Ділись ті тетраді, які саме йому, старості, не до вподоби були. Потім ще він показав себе добре оце під „слободу" під цю. Було, як огню глядися його. Ото вже знай було: як поїхав Федька верхи у город, непремінно будуть гості з нагайками в село. То він десь почує, що той лаяв начальство, а то й про землю балакав, то сяке-таке. Одно слово похвала йому, честь. А то почались крадіжки в селі, пожарі. Хто? Хто це все робить? „а ті, що землі хотять, сякі-такі демократи",- репетують багатирі. А Федька доносить, а Федька їздить у город. Як ось нестало коня у селянина Гринька. Знов: „демократи"! І тут... виявилось. Продавав того коня на ярмарку... сам Федька. Піймався. Посидів неборака і він у тюрмі щось місяців з сім. Оце вийшов на волю і знов починає. Ото ж чорносотенці наші не придумають ніяк, як би таки позбутися „демократів" з села. І от він стає у пригоді їм знов. У провідний понеділок оце де-які з їх „поминали" батьків у крамаря в хаті. Де-хто й з „демократів" трапивсь сюди. Нікому нічого ніхто. Як ось Федька: „демократи" десять карбованців грошей вийняли в мене!.. Ось у цьому кармані були і нема... Цвірінчить, доказує; усміхаються чорносотенці, підморгують йому.
