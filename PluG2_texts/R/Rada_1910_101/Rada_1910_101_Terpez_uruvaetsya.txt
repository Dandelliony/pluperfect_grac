Терпець уривається.
	Каміння починає в третій Думі вже говорити. Телеграф подав звістку про заяву д. Хомякова, що як тільки Дума ухвалить законопроект про Финляндію і про земство в західних губерніях, то він зречеться свого мандату, бо вже до краю зневірився в тому, щоб така Дума могла бути користною для держави. 
	Заява ця надто характерна, а особливо, коли мати на увазі, що належить вона не соціялістові і навіть не ка-детові, а тихому й смирному октябристові, недавньому ще голові третьої Думи, що сам на безліч компромисів пускався, аби тільки вирятувати Думу. Зневірря такої особи більше важить, ніж критика таких людей, що з самого разу більш-менш ясно уявляли собі політичне становище. Зневірря д. Хомякова показує, що третя Дума в своїй діяльності доходить вже до таких меж, коли вона абсолютно перестає бути навіть простою прикрасою «обновленнаго строя“, а робиться шкодливим додатком до бюрократичних департаментів. Люде, що йшли до Думи з надіями хоч на дрібну працю, з жахом починають розуміти, що й тієї дрібязкової роботи вони не можуть робити, що вони власними руками повинні підкопувати ґрунт під собою і самим собі та своїм надіям яму копати. Таке значіння має заява д. Хомякова і з цього погляду вона варта самої серйозної уваги. Це, може, остання пересторога тим обставинам, що витворили таке безнадійне становище і перше зерно до повороту на цілком старий шлях, де вже Думі не може бути місця. Справді, опозиція і навіть більш путящі люде з центра вже дійшли до думки, що ніяка праця в такій Думі неможлива. Логично йдучи, вони повинні раніше чи пізніше заявити це щиро й одверто і поскладати свої мандати, як це вже зробили вони в финляндській комісії, коли переконались, що нічого зробити не можуть, бо справа наперед вирішена. Що ж тоді лишиться в Думі? Сами за себе люде, які одвертаються від самої ідеї народнього заступництва. Що можуть зробити такі люде—про це не треба говорити. 
	Отже заява колишнього обранця октябристського має величезне громадське значіння, показуючи, що вже навіть безмежний терпець у послів третьої Думи починає потроху вриватись, — инакше кажучи, що третя Дума наближається до неминучої і за данних обставин цілком натуральної смерти...