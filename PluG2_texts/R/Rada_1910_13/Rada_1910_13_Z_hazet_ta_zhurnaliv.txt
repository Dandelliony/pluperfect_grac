З газет та журналів.

В реформованому з нового року кооперативному часописові "Наше Дѣло" заслуговує на увагу статя Л. Тамаренка "Осторога" до земляків кооператорів.
Наші селяне — пише автор — селяне київської губернії зовсім не призвичаєні до спільної праці, навіть по своєму селянському господарству.
Косить один до одного наші селяне ходять тільки за гроші.
Гній возить кожен хазяїн своєю власною худобою тиждень, два, а иноді і місяць, так що той гній ще не розкиданий на полі пересохне до краю і переведеться а ні на що. Селяне земських губерень — чернігівської, полтавської та инших, далеко ясніше розуміють своє становище; вони більше мають охоти допомагати сусід сусідові, а не то що, скажем, брат братові.
Дружно виходять чернігівці на косовицю. Сьогодні косять траву одному селянинові, завтра другому. І кожен хазяїн косить стільки днів, скільки йому потрібно косарів на свій власний луг, чи сіножать.
Також разом по де-яких селах возять хазяїни гній, брусся на хату і таке инше. Ми беремо найпростішу, найяснішу форму товариської запомоги і мусимо зазначити, що і ця простіша і найясніша форма запомоги не має місця серед селян київської та инших неземських губерній. Роскидані мости, незагачені греблі, порозбирані шкодливими дітьми тини,— оце саме найперше, що може побачить сторонній чоловік, коли йому доведеться їхати по селах київського, радомисльського та инших повітів.
І от серед таких темних селян, що ніколи не бачили запомоги ні від кого і самі не помагали, навіть своєму сусідові, що ніколи не брали дійсної участі у загальних, громадських ділах і справах, серед такої, кажу, темної маси повиникали трохи не на кожній милі потребительські крамниці і позичкові товариства.
Що ж виявилось?
У селі Загальцях, де товариська крамниця давала хороший дівиденд на паї і чималу скидку на забор товару, де усе торговельне діло лежало на двох—трьох членах правління, що щиро працювали за-для громадської вигоди, ці члени повинні аж на той будучий рік зовсім ухилитись від своєї корисної праці, бо селянська громада визначила їх не в чергу за десятників.
У селі Лубянці найгіршим ворогом товариського діла виявився батько продавця, якому дуже, бачте, боляче дивитись, що син має хоч і не легкий, а усе ж таки кусок хліба й може не коритись батькові без кінця й міри.
Невесела картина: там брат підкопується під брата казначея; там дядько напружує усі сили, аби ссадити на низ закупщика — небожа тільки за те, що той купує крам через бюро союза і не хоче продавати своїх товаришів селян за ті нещасні могоричі, що перепадають від часних, та не чесних торговців.
Товариші-кооператори! Даю вам осторогу.
Далі автор звертається до товаришів кооператорів і каже:
Тепер скрізь по селах ідуть загальні збори товариських крамниць. Ви повинні пильнувати, щоб на цих зборах виносились правдиві та чесні резолюції, чи то постанови.
Не жалувати грошей на щотоводство. Підтримувати тих товаришів, які зробили добро рідному селу і лавці. Постановляти, щоб усі товари, які тільки буде користно, купувались через бюро союза.
Просить правленія, щоб вони на товариський кошт виписували газети і купували книжечки, що виясняють наше кооперативне діло.
Прохати, щоб як найчастіше відбувались загальні збори.
На цих зборах члени повинні говорити по порядку, один за одним, зачіпаючи одне лиш чергове питання, а не кричати усі разом, кожен про своє діло, мішаючи горох з капустою, як це роблять селяне на своїх волосних та сільських сходах.
Оце ті невелички, але щирі і цінні для нашого діла бажання, які я шлю у новому році до щиро коханих земляків, селян-кооператорів.