Національні моменти в революції на Вкраїні.

  Революцію на Вкраїні, починаючи з лютого 1917-го року й по 12-е грудня 1919 року, коли Радянську владу було остаточно й, сподіваємось, назавжди закріплено,— можна росподілити на 3 доби: 
  Перша доба тяглася цілий 1917-й рік, набувши форми яскраво - національно-шовіністичного руху, під керовництвом центральної ради. Продовжувалася ця доба ще й у 1918 році, вже як національно шовіністична контрреволюція. 
  Але вже й тоді виявилося стремління до об'єднання пролетарських мас на Вкраїні під гаслом більшовицької партії. 
  Друга доба —це кінець 1918 року й майже цілий 1919 рік. Починається вона від того часу, коли гетьманщина скинула з себе національну машкару й обернулася лицем до казацького Дону —до Краснова, до дворянсько-поміщицької контрреволюції. Це — доба великодержавної російської контрреволюції, яка закінчилася деніканщиною, порозкидавши зі свого шляху всякі націоналістичні „мрії" й піднявши гасло „єдиної-неділимої". 
  У цю добу —на короткий час—виникала петлюрівщина. Але з нею рахуватись не можна, бо вже при свому зародженні вона мала в собі ознаки роскладу. Український нарід тоді вже не вірив Петлюрі, і його недовге перебування на Вкраїні відзначається виключно карним бандитизмом та погромами. 
  Деніківська навала на Україну залишила після себе кріваві сліди, і українські селяне й робітники та українська інтілігенція певно довго ще пам'ятатимуть денікинщину, котра знищила всі культурні й національні здобутки, яких вдалося досягнути комуністам — по цілій території бувшої Російської імперії за час після Жовтневої революції. 
  Третя й остання доба—це творче життя працюючого люду України. Початок цієї доби — день 12-го грудня 1919 року —це мент остаточної перемоги Жовтня, початок пролетарського будівництва, класової революції, класового переведення національної політики. Цей день для українських робітників і селян є початком спокійної пролетарської творчости в справі будування національної робітничо-селянської держави— Української Соціялістичної Радянської Республіки. 
  Уже в 1921 році українським робітничо-селянським урядом було видано декрета про рівноправність двох мов—української й російської. А через два роки —13-го липня 1923 року—видано другого декрета про допомогу розвиткові української мови, про
українізацію державних та громадських установ, шкіл та культосвітніх установ, — одночасно з наданням усіх прав усім мовам національних меншостей, які живуть на Вкраїні.
   Цим декретом закінчено величезну підготовчу роботу, яку пророблено на Вкраїні щодо розв'язання національного питання. Якщо ми переглянемо всю політику Радянської влади, усі її заходи в галузі розвинення пролетарської національної культури, якщо ми приймемо до уваги всі заходи до виділення окремих національних територій на Вкраїні, —то ми упевнимося в тому, що цю всю роботу було пророблено при найширшій активній підтримці з боку всіх національностів. 
  Ми повинні визнати, що ні в одній країні буржуазної Европи немає тієї волі для національних меншостей, яку вони мають у нас, в умовах Радянської республіки.   Найтяжчому поневоленню та знущанню буржуазії над нацменшостями й пролетарськими масами окремих національностей по буржуазних країнах протиставиться Радянська держава, з‘осібна Радянська Україна, як самостійна Радянська держава, яка добровільно ввіходить до братерської Спілки з нашими Республіками. Це братерство, цю солідарность у нашій Спілці Радянських Соціялістичних Республік закріплено в формі Ради Національностей, яка виключно має на меті рівно й однаково захищати малі й великі національності, які живуть на території Спілки РСР. 
  Українська Радянська Соціалістична Республіка за недовгий час свого марного будівництва в головних рисах розв'язала вже в себе національне питання — через утворення самостійних административних національних одиниць. У нас на Вкраїні мається зараз п'ять національних німецьких районів; передбачається утворити чотирі болгарських райони. Сельрад мається: грецьких—l, польських —15, чехо-словацьких —2, німецьких—40, болгарських 24  та инш. 
  Крім цього, ідучи на зустріч клопотанням молдаванських робітників  та селян, котрі жиють по-над Дністром, 2-ою сесією Всеукраїнського центрального виконавчого комітету З-го скликання затверджено утворення автономної Молдаванської Радянської Республіки, яка охоплює до 400 тисяч населення. Серед них є до 300 тисяч чоловіка молдаван, які вперше за ввесь час свого історичного існування мають змогу утворити свою Республіку, будувати своє життя згідно зІ своїми культурно-побутовими особливостями. 
  Ми знаємо, що це лише невеличка частина молдавського народу. Історія революційного руху повинна привести до повного об'єднання під Радянським прапором усього молдаванського народу, значно більша частина якого живе по той бік Дністра —під ярмом румунських боярів.
   Крім цієї величезної роботи по забезпеченню національних меншостей, нами за цей час пророблено, також, ще й иншу роботу —по збиранню під прапор УСРР усього українського населення, яке жиє на території СРСР, але по-за межами України. Цю роботу через встановлення правильних кордонів УСРР уже закінчено й зараз лише офіційно оформлюється. 
  Наші досягнення в галузі національної політики визнано зараз українськими емігрантами в Польщі, Чехо-Словаччині та по инших країнах. Ті, що стояли за українську національну революцію й були проти об'єднання її з пролетарським рухом, як професор Грушевський, один з видатних петлюрівських отаманів Тютюнник та десятки инших професорів та генералів, переконавшись у правильності національної політики Радянської влади, на п'ятому році існування її на Вкраїні прийшли й покаялися перед робітниками й селянами. 
  Найкраща частина еміграції повертається й повинна повернутися на Радянську Україну. Для неї стало цілком ясним, що для звільнення цілого українського народу від вивискування і його національної культури від глузування та знущання, для зберіження його національної чести, — треба всі найкращі сили, усі свідомі українські елементи об'єднати навколо Робітничо-селянської Радянської влади, організуючи радянську суспільність у місті й на селі, притягуючи до себе українські маси для культурної творчости, для відродження української пролетарської культури, для підвищення її продукційних сил, відбудування промисловости й транспорту, для найшвидчої інтенсифікації українського сільського господарства, для всебічньої допомоги селянському господарству, для найшвидчого й повного переведення колективізації селянського господарства та землекористування. 
  Лише цим шляхом ми швидче досягнемо повного визволення всіх українських народів, які живуть по-за Радянською територією, і дамо їм можливість об'єднатись під Радянським прапором. А. Буценко