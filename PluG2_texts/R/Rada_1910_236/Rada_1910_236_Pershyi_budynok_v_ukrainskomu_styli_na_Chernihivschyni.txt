Перший будинок в українському стилі на Чернігівщині.

У „Раді" вже писалося, що у селі Лемешах, близько Козельця будується школа—пам'ятник на тому місці, де стояла колись хата козачки Розумихи, матері останнього гетьмана Кирила Розумовського. Недавно був я у Козельці і роспитував про ту школу. Мені сказано, що школа вже збудована по проекту інженера І. М. Якубовича, в українському стилі. 
Справа почалася з того, що австрійський граф Каміл Розумовський (потомок наших Розумовських) приїздив до Козельця і до Лемешів і висловив бажання поставити пам'ятник на тому місці, звідки пішов графський рід. Тодішній голова земства, В. Г. Юрченко, прирадив графові поставити в Лемешах школу, на грунті козачки Розумихи, і він згодився, дав грошей, щоб купити грунт і збудувати школу. Цілу справу довірив вести панові Юрченкові, і той щиро взявся до праці, вів зносини в цій справі з усіма урядами, доручив інженерові І. Якубовичу виробити проект. Близший техничний догляд за будівлею мав техник Бущтедт і докладав чимало праці, щоб довести з честю цю справу до краю. 
На Покрову поїхав я оглядати перший у Чернігівщині будинок в українському стилі. До Лемешів од Козельця 12 верстов доброї дороги (Київо-Гомельське шосе). 
В плані будинок не великий, тільки з одним класом, бо село Лемеші дуже маленьке. А проте з окола будинок здається величнім, момументальним. І мені, й нашим, хто його оглядав, будинок дуже вподобався. На його будовання широко використувано цемент, і може це й надає йому вигляд монументальности. Напр., гарний ганок спереду ввесь зліплений з цементу (стовпи, фронтон і т. д.). Масівні лутки в дверях і вікнах теж цементові. Покрівля картата, зроблена з нового матеріалу - терофазеріту: тонкі квадратові дошки, вироблені з асбесу і цементу. Дошки ці багато легші за черепицю, лежять щільно і дають покрівлі гарний вигляд. 
На стіні поверх вікон будуть приліплені кольорові майолікові плитки; нижче вікон пояс з виліплених на цементі картинок і розеток, на зразок плахти. 
Над дверима буде вибито напис, що на цім місті стояла хата козачки Розумихи, матері останнього гетьмана Кирила Розумовського і що школа збудована коштами гр. Каміла Розумовеького.
Повітове земське зібрання (27 сент. —2 окт.) ухвалило помістити в школі портрети Кирила, Олексія і Каміла Розумовських, висловивши останньому подяку за його жертву. Земці їздили дивитися на школу і вона їм подобалася. Цього будинку неможна й рівняти, напр., до школи ім. Котляревського у Полтаві, котра мало кому подобається. 
Можна сказати, що перша спроба поставити в Чернігівщині будинок в українському стилі вийшла щасливо і що дотепний інженер д. Якубович далі сміливіще будуватиме будівлі в тому стилі. 
На мій погляд де-які дрібниці не додержані в стилі, та то легко поправити. Напр., колір стін (червоний) мабуть треба було б зробити світліщим, тоді й кольорові орнаменти виглядали б краще. 
У всякому разі маємо нове цінне артистичне архітектурне придбання.