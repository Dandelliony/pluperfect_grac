Маленький фельєтон. Непорозуміння.
Інспектор народніх шкіл 3 го району, київської губернії, видав ціркуляра „подвѣдомственнымъ“ йому школам, котрим забороняє виписувати для шкіл газету „Рада* на „малорусскомъ языкѣ" (ох, і буде ж йому за таке трактування „мови", коли про цей ціркуляр довідається „Кіевлянинъ": адже ж всім відомо, що такого „языка“ не було, нема й бути не може, а є тільки „нарѣчіе"), забороняє читати на „этомъ языкѣ" на привселюдних читаннях, забороняв виписувати українські книги й брошури. „Учителям нашим, — додає од себе хронікер, — розуміється, не новина ці адміністративні перешкоди, які вони любісінько обходили і обходитимуть, виписуючи укр. часописі й книги на чуже ім'я". Мусимо обстати за п. інспектора й за його права, бо справедливість — перш за все, і вживати її не тільки що до начальства, але й до лютого ворога — є обовязком кожної свідомої людини. Перш за все, виникає питання, а чи мав п. інспектор право видати ціркуляра з такою забороною?... Безперечно, мав цілковите право й рацію, коли власним розумом домитикувався до того, що українське друковане слово, крім шкоди, не дасть нічого „ввѣренному его благопопеченію народному просвѣщенію" його району. Так і закон „гласить". А вже супроти закону і начальство не завжди наважиться піти. Ми розуміємо шляхетне обурення хронікера, бо й справді, хто ж має право заборонити нашим учителям виписувати й читати те, що дозволено загальною цензурою? Ніхто, і таку заборону завжди можна „обжаловать". Хронікер тільки не доглядів, що заборона інспекторська тичеться шкіл, а не вчителів , і дарма випустив свій стрель, чого доброго налякавши тим самим полохливих з учителів. Адже ж після цього д. Воскресенський мав своє право написати до „Ради" листа хоча б такого, скажемо, змісту; „Милостивый Государь і т. д. 
Хто вам сказав, що я заборонив учителям виписувати українські видання? Навпаки, я щирий прихильник „малорусскаго язика", люблю навіть малоросійський борщ і не від того, щоб випити за обідом чарку української запіканки. Забороняти учителям виписувати українські газети й книжки не маю жодних „законнныхъ основаній", а не маю, то й не забороню. Що-ж до виписування „таковыхъ»" для шкіл, то — я-ж не найвище начальство і також одержую ціркуляри, бо наді мною є ще діректор, попечитель п. Зілов, що заборонив колись у Полтаві, в школі імени Котляревського, вивіску, українською мовою написану. „Исходя изъ вышеизложеннаго, нахожу", що замітка хронікерова до мого циркуляру „въ высшей степени" некоректна й цілком зайва". 
А ми від себе додамо, що, коли-б п. інспектор заборонив робити таке „злочинство" навіть учителям, то і цього ще замало для того, щоб обвинувачувати його в українофобстві й лихім бажанні підставити ніжку зростанню національної української самосвідомості по-між учителями. Адже-ж зробилося „общимъ мѣстомъ", аксіомою, абетною істиною те, що заборонений овоч — річ ласа. Хоч би й було видано, скажемо, такого циркуляра, якого мав на увазі хронікер, пишучи свою замітку, то це справи майже не одміняв: учитель виписував-би те, що йому потрібне, як і раніш, тільки воно, після циркуляра, набуло-б іще більшої цікавости й „пікантности", бо нема й кращої реклами й популяризування для якої-небудь річі, як її заборона. Справді: книжку дозволено, а читати її заборонено, ergo — треба зазирнути, що там є такого, треба виписати. Тому, й на нашу думку, увага хронікера до ціркуляру п. Воскресенського зовсім не є слушною. Есефче.