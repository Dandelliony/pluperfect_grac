В Греції.
До цього часу ще не вияснилось, як ставиться провінція до роспуску національного зібрання. В Афинах більшість народу на стороні міністра — презідента Венизелоса, але в провінції старі партії і прихильники установчих національних зборів пустили глибокі корні. Крім того, фесалійські аграрії-поміщики — завзяті вороги Венизелосови. Звістки з провінції йдуть всі на цензуру; є така чутка, що в Акарнанії та Лаконії народ збірається йти на Афини. Сімпатії армії та флоту теж поділились: старі офіцери і унтер-офіцери на стороні Венизелоса, а молоді проти нього. Міністр-презідент з обережности держить багато війська в Афінах і, коли виникнуть якісь заколоти, думає оповістить в місті стан військової облоги.