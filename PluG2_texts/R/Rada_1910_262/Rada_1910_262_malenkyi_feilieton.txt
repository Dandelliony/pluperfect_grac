„ПАРАД". (З натури). ...А вы высокоторжественные дни около церкви устраивать парады, о каковых и доносить мне неукоснительно. (З циркулярів інспектора А. Луцкевича). Водохреща.
В церкві села Чорториї кінчається служба Божа, але люде не дуже поспішаються виходити, бо на дворі лютий мороз і легенька завірюха крутить дрібним, як борошно, снігом і не надає охоти вистромляти носа на двір.
У вівтарі батюшка, кахикаючи, „принимаеть меры”, щоб з найменшою небезпекою за-для власних рук, ушей, носа сходити на Йордань посвятити воду.
А в ограді, перед виходом, вшикувалося в дві лави з півсотні учнів місцевої земської школи.
Перед фронтом метушливо похожав голінний унтер Тарахтьолка й покрикував на своїх „потешных". — Смирно! Не ворушись! Ти! кому я говорю... Що? Холодно?.. Не разговарювать у хронтє!.. Холодно... Иш нєжності! Чево кожуха не надєв? — Дак нема... — Не разговарювать, кажу, во хронте!.. Нема... Нада купить, єслі нема.
Ти чево ото тупаєш, дрянь? га? Я кому... — Дак зашпори зайшли, господин інструктор... — Мовчать!.. Смирно! — вигукнув Тарахтьолка, побачивши, що народ сунув із церкви, спиняючись коло незвичного видовиська.
Незабаром вийшла і вчителька, молоденька невеличка панночка в шапочці й хутровім саку.
В руках у неї була муфта. — Смирно! — знов вигукнув москаль, побачивши її. — Ой, Господи!— обурилась вчителька — Ви не ходили до дому? — Ганно Петровно... — Додо-ому!.. — Пустіть додому, замерзли... — голосили „потешные". Тарахтьолка оскаженів од несподіваного „нарушенія” дісціпліни. — Мовчать! смирно!.. — Ви пустіть їх, я-ж говорила вам — не треба цього робити, — звернулась до нього вчителька. — Да, вам харашо говорить, а з мене зіськають, потому приказ. — Ну, та робіть швидче, що треба, та пускайте їх. — Дак починайте. — Хто? я?— здивувалась вчителька — Що-ж я маю робити? марширувати?.. — Зачим?— вибачливо відповів унтер. — Вам полагається поздоровкатись і пройтиться по хронту. — Ну, здрастуйте, — посміхуючись, звернулась учителька до майбутніх москалів. — Здравія желаем, гоопожа вчителька — заґелґотали учні. — Ганно Петровно... зашпори... — Холодно, Ганно Петровно... Тарахтьолка, мов несамовитий, забігав од одного до другого. — Смирно! Кому я говорю, сволоч паршива! Иш соплі роспустив... Ганна Петровна понуро одійшла, кинувши: — Кінчайте швидше, я вам говорю! — Ну, братці, по приказу полагається, как немає, приміром, воєнної музики, запєть... — У-у-у... — И-и-и... — О-о-о... Почувся плач в кількох місцях. — Смирно!.. — знов забігав унтер. — А стонадцять болячок тобі в печінки! накинулась якась тітка з натовпу — Де це та взяв, ироде проклятий, щоб ото дітей мордувати на такім холоді, га?.. Василю, йди сюди! Йди сюди, кажу тобі. — Ну-ну, тьотка, ти не той... не ламай хронту!.. — гукнув на неї унтер.
Але Василько вже вискочив із лави й підбіг до матері. — Та будь ти неладний із своїм хронтом, анцихристе! Не плач, не плач, голубе... Тітка обняла хлопця й зникла з ним у юрбі. — Павлику, йди й ти сюди. — Митько!.. Грицю!.. Петрику!.. За мить од „хронту" майже нічого не лишилося.
Тарахтьолка розвів руками й звернувся до вчительки. — Тето-ж как? У приказі сказано, штоб без параду... Ганна Петровна махнула рукою й одійшла до натовпу. — Пху! —росердився унтер. — Нікако- понятія в людей, а ти одвічай!.. Провінціал.