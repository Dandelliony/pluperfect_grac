ДОПИСИ.
(Од власн. кореспондентів).
С. КУТИ, уманського повіту (на Київщині). Горе-Переселенці. В минулому році згуртувалось з наших селян товариство, яке сторгувало в уманського жителя Василя Носаченка 100 десятин землі між селами: Циберманівкою і Войтівкою. Написали запродажню. Покупці спродали останнє своє майно, позбували коней, скотину, овець, сяк-так стяглись на завдаток і оддали Носаченкові. Цієї весни члени товариства почали переселятись на куплену землю, будувать оселі. Але коли вони вдались до Носаченка, щоб зробити купчу, Носаченко спочатку почав чогось зволікатись, а потім зовсім не схотів робити купчу. Покупці опинились в прикрому становищі; і землі не набули і розорились в край. Хоч старців  води! Немаючи иншої ради, товариство цими днями обібрало уповномочених В. Гнатюка і Є. Слабенка і доручило їм поскаржитись на Носаченка— п. генерал-губернаторові.
—
С. ВЕЛ. ДМИТРОВИЧІ, київського повіту. Лихо. Лихо за лихом йде на наші села дмитривської волости. То недородом пригнітило наших селян, то „Сібірська язва“ багацько забрала в плугатарів робочої худоби і чимало селян лишилося без волів, корів і коней. А оце запанувала у нашіх селах хороба —„ящур‟, від якої хворіє мало не вся рогата товарина, а маленькі телята дуже гинуть. Їх вже згинуло за один місяць по наших селах з пів-тисячі голов. Гинуть свині й вівці не відомо від чого. Тільки й роботи, що підрахувать, скільки згинуло скотини, та подавать відомости земському ветеринарному лікарю, який живе десь у Київі; відомости подають, а допомоги, або хоч поради нема. Лікарь і не заглядає у наші села. Якось один раз переїздив через одно наше село та взяв тільки свідоцтво, що він був і сказав, що приїде другим разом подивитися на слабу худобу, та більш й не побачили його. А тут ще від великої спеки почала городина посихать, а жито по горбах де-хто вже й покосив. Селяне не знають, що вже й робити з великого лиха і топлять в горильці своє горе.
—
С. САРАЖИНКА, балтського повіту (на Поділлі). На полі. Земля. Сумні наші селяне. Ще від вербної неділі не було у нас дощу. Ярина дуже зле виглядає; кукуруза, огородина, буряки, картопля, кабаки теж сумно стоять, не веселять вони селян. Садовина, яка гарна була на цвіт, після того, як потяг мороз, померзла. Груші та яблука то ще в потроху, а вишні і абрикоси зовсім померзли.
Жито то всякий буде мати, — гарне, хвалити Бога, а от ярина дуже сумна. Тепер кожного дня навкруги нашого села гремить, блискає, дощі гарні перепадають, а в нас немає. 
Наш поміщик Авчиніков продав свою землю землеустроїтельній комісії, а комісія роздавати буде її в осени на участки. Є у його і винокурня і паровий млин, але невідомо чи й млин продасть, чи ні. Цілий тиждень чотирі землеміри міряли землю. Та горе наше, що немає за що землі купити, а тут ще й багато треба дати: 250 карб. Платити будуть по пів-річчю по 25 карб. Виплат має кончитись через 55 років. Чекають селяне гарного врожаю, а коли його не буде, то й землі їм не бачити.
—
С. ТИШКИ, лубенського повіту (на Полтавщині). На селі. Наше село не дуже мале: в йому більше 200 дворі—але часописі на нашій рідній мові ми не маємо й однісінької, дивлячись на те, що багато людей, охоче читає „Раду‟, яку ми берем з сусіднього села Крутого-Берега. 
Горе з цією байдужністю й темрявою: вони й на хвилину не покидають нас. 3 роки тому, як склали приговора, щоб закрить шинок, який загрібає останню копійчину, добуту крівавим потом; послали його кудись, здається в земську управу, і він там спокійно собі чекає черги, а селяне тим часом пьють собі горілочку, віддають останню свитину за це, а про закриття й ні гадки. 
Дітвора бігає гола, обшарпана, голодна, бо не хватило цю весну, як і завжди у нас не хватає, хліба. 
Чекають осени, тілько мабуть не багато вона порадує людей, бо хліб вродив тілько місцями гарний, а то все плохий, та й той увесь стоїть у будяках. 
Ніякої спільної праці, міркування, як поліпшити своє господарювання у нас не має.
Ще святками був у нас з города агроном і своїм ходінням по хатах умовив селян заснувати господарське товариство. І щож? Згуртовалось чоловік 20, склали статута й послали на затвердження до п. губернатора, а тепер діло затормозилось. 
Статут так собі й лежить у когось в кешені, бо скілько вже не їздив агроном в Тишки, щоб скликать засідання товариства і обміркувати діло, ніхто не являвся. 
І школа у нас єсть. Обвалилась вже, стіни світяться, пообвалювались, але ніхто й не думає її поправлять, хоч торік багацько хлопчаків не вчилось, бо то місця немає, то парт не вистачає. І всім до цього байдуже, мов нікому воно й непотрібне. Лихо тай годі. 
А все це робить темнота. Немає людей, щирих робітників. Немає кому взяться за діло. То так воно й іде.
—
КОСТЯНТИНОГРАДСЬКИЙ ПОВІТ (на Полтавщині). Дбайливе земство. Влітку земські лікарі беруть хоч на місяць одпуск і їдуть собі кудись там на одпочивок. Це земству не до смаку, бо треба держати кількох запасних лікарів, щоб заступали тих, що поїдуть в одпуск. Дбаючи про те, щоб не витрачати даремно грошей, наше земство рішило, що на літо людність може лишатися й без кількох лікарів. І почало воно давати лікарям одпуски, а на їхнє місце нікого не присилати, і фершали, мовляв, справляться, а кому забажається лікаря, нехай вдається в сусідній участок, хоч той участок може бутп за 30 верстов. От і тепер в малоперещепинському участкові нема лікаря, поїхав в одпуск, а участок той дуже великий і його обслуговують фершали. Та як-би тілько лікаря не було, а то й ліків не можуть добути ті фершали, що працюють на селах. Уже кілько разів так було, що фершал їде в участок і прохає, щоб йому дали там хоч сортів двадцять ліків, а дають йому тілько двох, або трьох та й то не тих, що найбільше потрібно. А все через те, що земство рахується не з потребами народу, а тілько з асігновками. Ото асігнують на участок скількись грошей на ліки і як знай, так і лічи, а більше не проси, хіба що лікарь трапиться добрий та з'їздить кілька ранів в управу, то таки й добуде більше ліків на якийсь новий рахунок. Добре, що хоч пошестей не чуть, а то зовсім-би погано було. 
Оце тілько холєра потроху до нас наближається. В сусідньому кобеляцькому повіті вже було кілько елабуваннів на холеру і де-хто з нашої інтелігенції почав пити варену воду, бо сирої боїться.
