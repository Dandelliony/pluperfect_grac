Дописи.
(Од власних кореспондентів)
Г. СКВИРА (на Київщині) Відкриття курсів. 15-го січня наше земство відкрило в г. Сквирі сельсько-господарські курси. Організацію цих курсів повітова земська управа доручила своєму повітовому агрономові д. Бігановському. 
Д. Бігановському довелось довго клопотатись, поки начальство сквирської хлопьячої гімназії дало дозвіл учителеві д. Пашковському читать природознавство і користуватись приборами з фізичного кабінету гімназії для демонстрації лекцій. Зате клопіт цілком увінчався успіхом, бо слухачі дуже зацікавились справою. 
Повітова земська управа 26 чоловікам видала невелику допомогу, а останні, —між ними є один городовий, — живуть на власні кошти. На превеликий жаль, д.д. лектори читають російською, незрозумілою для слухачів мовою. Один тільки д. Михайлюк (по молочарству) читає зрозумілою мовою. Але ж треба додати, що д.д. Леонтович та Бігановський, хоч і читають по російському, але ж пояснення дають на мові рідній слухачам—українській.
С. БАБИНЦІ, сквирського повіту (на Київщині). Кооперація. Вже два роки, як в нас заснувалась потребительська крамниця. В тяжких умовах зіпьялась вона на ноги і тернистим шляхом вона йде. Село наше чисто хліборобське. Хижачої наживи місцевих крамарів люде не відчували на своїй шкурі, тому і не було гострої потреби в заснуванні крамнці. Але скільки розбитніших селян, на чолі з місцевим дяком, задумали не відставати від других і заснувати в себе споживче т-во. За два роки надзвичайно тяжкої праці діло крамниці поставлено дуже гарно. Як і перший рік, вона, при малих оборотних коштах (500 карб) дала чималий прибуток. 20 січня цього року одбулись загальні річні збори. За рік крамниця мала валового прибутку 537 карб. 60 коп.,— чистого 205 карб. 45 к. Розраховуючи чистий прибуток, керовничі т-ва за прикладом минулого року, пропонували загальному зібранню уділити невеличку суму — 11 карб, на благодійні цілі. Але темні селяне-пайщики не хотіли про це й слухати, скільки їм не доводили, що завданням всякого кооператива єсть не тільки поліпшення економичного добробуту, а й культурно-просвітні цілі. На зібранні замісць того, щоб обговорити, як краще повести гуртове діло, селяне-пайщики почали зводити один з другим власні рахунки, котрі до крамниці ні чуть не стосуються. Взагалі, треба сказати, що вільний розвиток кооперації гальмує страшенна темнота селянська, байдужість до громадських справ, та брак свідомої інтелігентної сили.
ІЧНЯ, борзенського повіту (на Чернігівщині). Бібліотека . Містечко має до 25 тисяч жителів, городську 4-х річну, двохкласову земську, чортирі церковно-парафіяльних школи, та дві жіночих земських. Але на превеликий жаль, бібліотеки, де б у неділю можна було почитати газети та книжки, немає. Тільки у земській хлопьячій школі єсть маленька шафа з книжками. Але тут до книжки не дотовпишся. Та ще й бібліотекарь кричить на дітей, виганяє їх. А коли і дасть книжку, то завше якусь церковну, душеспасительну. Твори Толстого та Тургенева дуже вже розбиті. Про українські книжки нічого й балакати. Того року заходились два вчителі городської школи за придбання бібліотеки; місцеві інтелігенти обіцяли подарувати свої книжки на першім ступні цього діла. Подали прохання куди слід. Та дозволу не одержали. 
Місцевий становий пристав завів моду, щоб усі скидали перед ним картуза; хто не слухався цього —тим він робив „догану“ у себе на кватирі. Дуже не любить пристав „вчених“, себто тих, котрі учаться по городах та приїздять на літні вакації. А як прихопиться нести до нього засвідчить якийсь документ, то треба довго попоходити, поки застанеш дома пристава та побачиш його.
М. БАРИШПОЛЬ, переяславського повіту (на Полтавщині). Українські написи і справник. Кооперація і крамарі. Недавно у нас відбулась вистава, улаштована нашими аматорами. Вистава пройшла з успіхом з матеріального боку. З боку ж сценичного гарно пройшли „По ревизії“ і „Бувальщина“. Остання — слабенько. Чистого прибутку ця вистава дала 33 карб., котрі аматори передали сельсько-господарському товариству на улаштування сельсько-господарської виставки. Треба ще тут зауважити, що коли посилали вперше афишу за дозволом на цю виставу, то справник позачеркував всі українські написи, окрім заголовку і прохав надіслати йому книжку „Бувальщина“. Коли ж це зробили і, щоб не турбувати справника, уникли українських написів, а писали по-московському, то тут трапилось зовсім инакше. Наприклад, було написано: „Бувальщина, водевиль въ одномъ д?ствіи“ , то спраник це зачеркнув і надписав: „жартъ въ 1 діи“. 
Прибуток з цеї вистави аматори мали віддать на користь сельсько-господарської виставки, а приказчики споживчої крамниці наняли буфет, і крамарі-євреї, бачучи це, не пішли на виставу, гадаючи, мабуть, що с.-х. виставка все одно, що потребительська крамниця.
Коли ж де кому зауважили про це, то вони не змогли більше ховатись з своєю ворожнечою до потребительного товариства і одповідали: „ви крамницею однімаєте од нас хліб, а ми вам будем пособлять“. Аматори готують до вистав „Жидівку вихрестку“ , „Бондарівну“, „Наймичку“ .
КОСТЯНТИНОГРАДСЬКИЙ ПОВІТ, (на Полтавщині). З шкільною життя. Про більшу прихильність селянства до земських шкіл, ніж до церковнопарафіяльних, всі знають. Принаймні це сміливо можна сказати про наш повіт тепер, коли що-року повітове наше земство відкриває більш, ніж по півтори десятки своїх шкіл; і церковні „духобойні“ швидким темпом відходять з уваги селянина на останній план. В тих селах, де єсть земські школи, церковно-парафільні школи здебільшого нездужають на недостачу школярів, і цей пункт у них складає найголовнішу діяльність пан-отців підносно своїх „д?тищъ“. Здебільшого церковні школи поповняються тією малечою, якій не пощастило вступити до земської через неповноліття, в відноснім розуміння цього слова, бо в багатьох селах забраком місця в земські школи приймається тільки найстарша дітвора — в 9—10 років, а в деяких селах, то ніяк не молодша від 10 літ. Отже-ж не диво, що селяне з таким ентузіазмом зустрічають відкриття у себе земської школи, особливо, коли така школа перша у селі. В такім разі селяне з найбільшою охотою запомагають земству в постройці у них школи: підвозять задаром цеглу, дерево, пісок, а коли начнуться занятія, то возять і топливо (земське) для школи. 
Одним словом, кожний селянин покладає на земську школу найкращі надії, сподіваючись від неї чогось дуже значного. 
Тілько недостача коштів у школі на видачу книжок дітям трохи розхоложує селян. Та не зрозуміло, бо грошей одпускають дуже мало. Тільки через кілька років школа спроможеться потроху надбати книжок для дарової роздачі. Особливо скрутно школі в перший рік існування, бо, крім того, що немає ніякого запасу книжок, на ці гроши треба купити й необхідні зараз же канцелярські книжки. До того-ж у нас здебільшого в новій школі зараз же таки відкриваються усі групи. Наприклад, в біжучім шкільнім році дві нових 2х-класових школи почали функціонувати кожна з чотирьма першими групами. 
Так було аж до цього року. 
Нарешті на ненормальність цієї справи звернув увагу інспектор народніх шкіл. Перед Різдвом він вніс
доклад на земськім зібранні, щоб земство в кожній школі в перший рік її істнування побільшило асігновку вдвоє на всі предмети шкільних росходів, крім таких, звичайно, як видатки на топливо і світло. Проект цей мав заслужений успіх. Хоча він і не пройшов цілком, але-ж найголовніші його пункти зібрання взяло на увагу, постановивши видавати школам на перший рік замість проханих 60, по 75 руб, на комплект, для купівлі підручників. 
Заслуговує на увагу ще й така постанова зібрання, по якій дозволяється завідуючим школами не вертати земству лишків од асігновок, а витрачати їх на инші потреби школи, аби тільки вони відносились до певної категорії росходів. Це важно тим, шо земство з цього року перестало давати в шкільні кватирі вчителів хоч будь яку мєбель. 
ТИФЛІС. Українське життя. В Тифлисі українців есть досить серед громадянства і серед учнів середніх шкіл. Тепер старші українці згуртувались в товариство, що зветься „Тифліський український гурток“. Товариство це заходилось ставити українські вистави. Досі ставили: „Тарас Бульба“, „Невольник“, „Лимерівна“, „Помста“, „Наталка Полтавка“ і т. и. Багато виписують українські часописі. Але ж книжки української тут неможливо дістати. Газет та журналів в окремому продажі теж. Навіть „Кобзаря“ не дістанеш. Тимчасом попит серед молодих і старших на книжки єсть великий. Слід би старшим подбати, щоб за рідною книжкою не приходилося посилати аж за море.
