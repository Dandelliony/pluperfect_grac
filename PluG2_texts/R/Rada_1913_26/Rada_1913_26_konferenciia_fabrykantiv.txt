Конференція Фабрикантів

В газетах недавно промайнула звістка про конференцію фабрикантів, що має відбутись весною цього року.
Разом з тим наведено й де-які цікаві подробиці про характер, який носитиме та конференція.
Участь у ній візьмуть коло 200 фабрикантів, котрим вже розіслано оповістки.
Засідання конференції відбудуться в Петербурзі, й матимуть строго секретний характер, бо на ній будуть обмірковуватись головним чином питання, звязані з розвитком робітничого руху.
У першу чергу буде розглянуто питання про одноденні робітничі забастовки, причім фабрикантам буде предложено відповідати на такі забастовки тимчасовими локаутами.
У справі боротьби з класовою робітничою пресою буде предложено видавати самим фабрикантам дешеву робітничу газету некласового напрямку, а класовим робітничим газетам закрити доступ на фабрики, не зупиняючись і перед записуванням у „чорні реєстри" тих робітників, що читатимуть „шкодливі" газети.
Далі будуть обмірковані инші питання, звязані з робітничим рухом. Вже з наведених відомостей, які, очевидно, являються дуже неповними, легко можна побачити, що майбутня конференція фабрикантів нічого доброго робітникам не принесе.
Помимо того, постанови, які конференція має винести, в певній мірі суперечать елементарним поняттям про закон і справедливість.
Перша постанова —про тимчасове закриття фабрик після одноденних забастовок — явно незаконна, бо одноденну забастовку, коли робітники не виставляють ніяких економичних вимог, не можна вважати за зламання умов, а тільки за проступок проти внутрішнього фабричного розпорядку.
До того ж ця постанова й несправедлива, бо не всі робітники по своїй охоті беруть участь в одноденних політичних забастовках, і карати всіх робітників за гріхи частини їх, — такої „справедливості" не знає ні одна сфера людських відносин.
Ще більше можна зауважити проти проекту другої постанови майбутньої конференції — в справі робітничої преси.
Зоставляючи на боці моральні міркування, досить зупинитися на міркуваннях формальних.
Так чи инакше, а в Росії істнує воля друкованого слова, й коли який-небудь орган видається, коли данне його число не сконфісковане — ніхто не має права обмежувати його поширення.
Забороняючи робітникам читати певні газети, фабриканти тим самим будуть обмежувати встановлену законом волю слова.
Хто їм дав це право? Опріч того, таке обмеження недопустиме й з погляду не тільки публічно-правового, а й приватно-правового.
Своєю забороною вони безперечно принесуть шкоду матеріяльним інтересам приватних особ— видавців, редакторів і співробітників робітничих часописів, — а це річ з погляду самих фабрикантів недопустима.
Наше законодавство в цій справі дуже хаотичне й не розроблене, але все-таки можна було б знайти такий закон, що дав би змогу заборонити цю конференцію.
Друга заінтересована в цій справі сторона—робітництво —у нас фактично не має змоги не тільки думати про якісь агресивні виступи проти фабрикантів, а навіть боронитися від свого найстрашнішого лиха—безробіття.
Справедливість цеї істини можна простежити тепер, коли в багатьох місцевостях Росії, а особливо України, лютує пошесть безробіття.
За порятунком робітництво примушене звертатись до громадської добродійности, що однаково не користно, як для громадянства, так і для робітництва.
А будь у нас професійні робітничі спілки — робітники не мали б старцювати, а громадянство було б увільнене від одного зайвого податку.
Коли отже в такій скромній і безпечній справі робітничій самодіяльності стоять перепони, то в справах важніших і не таких „невинних" робітники зустрічаються ще з більшими обмеженнями.
У світлі цього факту приготування фабрикантів до своєї антиробітничої конференції набірають особливо специфічного вигляду.
