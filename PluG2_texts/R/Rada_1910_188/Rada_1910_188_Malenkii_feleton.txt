Маленький фельєтон.

Пригода з паном Довгоконем.

Пан Довгокінь, не поспішаючись, тихою ходою йшов собі вулицею, і на душі в нього було тихо та лагідно, як на українській печі осінньої непогожої ночі. Він допіру повернувся з хутора, де відпочивав у-літку від городянських турбот і надмірної праці за вишукуванням і нищенням „косовороток*. Як на те за цілісінькі півгодини він не зустрів жодної "косоворотки", а очі його тішили скілька нових українських вивісок.

- Прокидається, прокидається ненька-старенька, — думав собі пан Довгокінь, і на душі йому заспівали пташки, а довгі чорні вуси, як стрілки барометру, показували годину, „сояшно". — Ще не вмерла, живе, хе-хе хе!— посміхався він у вуса. — І хоч-би одна кацапська мацапура назустріч, хе-хе-хе! й моя праця не пішла за вітром.

Погожому настроєві сприяло ще те, що панові Довгоконеві цим разом неймовірно пощастило на хуторі: коли робітники почали копати новий рів по-під загатою, то викопали скілька полив'яних черепків. Ніякої дати, скільки ни розглядав їх пан Довгокінь, не побачив на них, але старий баштаник, дід Гарбуз, до котрого звернувся він у цій справі, подав скільки цікавих і великої вартости вказівок: старий розповів, що йому роеказував його дід, ніби у прадідовій того діда хаті ночував якось запорожець Сова, котрий по якійсь справі їздив із Запорожжя до Москви. Пан Довгокінь вирахував на пальцях: не було жодного сумніву, що ті череп'я бачили XVII століття й були з тієї самої миски, з якої їв кандьор славнозвісний Сова. Дбаючи про інтереси рідної історії й археології, пан Довгокінь обережно переховав їх і отсе, приїхавши до міста, допіру скінчив ґрунтовну розвідку - доклад про них, маючи на меті прочитати його громадянству, а потім надрукувати.

Тепер читачеві зрозуміло вже, що хоч би в кого, то на серці бреніла б погожа радість і цвірінькали горобці.

Але... „все йде, все минає"...

Підійшовши до дверей „Українського Клубу", пан Довгокінь прочитав:

„Здесь можна поъ обедати".

Вуси трохи настобурчились і показали „вітряно".

Рвачким рухом руки він одчинив двері, засапавшись збіг по східцях наверх. Його зустрів швейцар і про стяг руки до чумарки.

- Позвольте, я повешу.

- Що?— заревів пан Довгокінь. Вуси показали „бурю", але він втримав себе; мов несамовитий покотив по східцях назад до під'їзду й прочитав на вивісці; „Український Клуб".

- Що за біс?., так, клуб і є...

Важко відсапуючи, він знову подався нагору, кинув швейцарові на руки чумарку, бриля й ціпок і ввійшов до залі.

Так,— справді український клуб. Але...

В другій кімнаті обідало скілька добродіїв у „косоворотках" і найбезсоромніше чесали по-московському.

„Та що воно за бенеря,— не няв віри власним очам пан Довгокінь, — клуб —не клуб, трахтир —не трахтир"...

Він хутко проскочив поуз харчевників, ускочив у другу кімнату й сів за стіл, важко дихаючи.

- Певне, малярі, що фарбували підлогу, заспокоював він сам себе. — Але швейцар..

Вуси знову настобурчились на „бурю". Він шукав очима буфетчика або офіціянта, але ті запобігливо впадали коло харчевників і не звертали на пана Довгоконя жоднісінької уваги.

- Меню,— читали ті й реготались, — ето, вероятно, по-українські меню нужно писать через п, ха-ха-ха!..

Сміявся й буфетчик, зазираючи їм у вічі.

Пан Довгокінь обома руками вхопив папірець з меню й почав читати:

Меню.

1) Леныві щи.

Консомеє зъ кулебякой.

2) Шныцель поъ венськи.

Малорасейська колбаса зъ пуремъ.

Леныві вареныкиъ.

3) Аръбусъ.

Капотъ зъ хрухтовъ.

Пиво, кохвей, къвасъ і протчее.

Панові Довгоконеві й руки опустилися: він почував себе так, ніби проковтнув ложку холерних вибріонів. Але це швидко пройшло, він схопився, мов шалений, і заревів, що аж шибки задеренчали:

- Буфетчик!!!..

- Підрждите, не велика цяця. Тут ось порядошні господа обідають, а ви...

Але офіціянт наблизився до дверей і спитав.

- Што прикажете на першоє?

Пан Довгокінь трохи не впав од несподіванки. Він увесь почервонів, стиснув кулаки й затупав ногами.

- Старшину!!! й на перше, й на друге, й на третє дай мені старшину!.. Я його... я його ззім, ковтну!..

- Чого ви? чого ви?— підбіг до нього буфетчик.—Иш ти!.. Не вгодно, можете не ходить!..

Пан Довгокінь ухопив зі столу графина й на місці положив харциза, а сам, важко застогнавши: „ох, мій доклад..." і вхопившись за груди руками, впав лантухом на стілець. Йому одібрало руки й ноги. Вуса показували надовго „тихо".

Провінціал.