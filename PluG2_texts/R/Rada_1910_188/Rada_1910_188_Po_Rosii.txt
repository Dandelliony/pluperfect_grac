ПО РОСІЇ.

- Пани шахраї "Рус. Вед.“ з витебської губернії пишуть, що там панипоміщики взялася до нового способу обшахраювання селян. Так, вони закладають свої маєтки в приватних банках, а потім розпродують ці маєтки селянам і беруть з них величезні завдатки. Коли-ж маєтки їх банки продають з молотка, вони втікають за кордон. Один поміщик N, доручив цілій низці комісіонерів роспродати свої маєтки селянам сусідніх сел. Покупців комісіонери впевняли, що маєтки ніде не закладено. Через два роки самого N. арештували в Ризі, а маєтки його перейшли в банк. Комісіонери ж вспіли набрати з селян завдатків більше ніж на 20.000 карб. Коли комісіонери почули про це, де-які з них повтікали за кордон. Селян це вразило, наче грім. До того ще банк, до якого перейшли маєтки, вигоняє і виселяє їх з куплених участків, на яких де хто вже оселився. Другий банк вимагає нових завдатків. Скарги селян лежать собі спокійно. Слідом за цим поміщиком пішли й инші. Так, пані X. продала половину свого маєтку селянам, а тепер він перейшов в власність рижського комерційного банку. Завдатків вона набрала кілька десятків тисяч карб. Тепер тих завдатків пані X. не може вернуть селянам, бо прожила їх. На таких же умовах роспродують селянам маєтки і де-які инші поміщики.

- Іоанити. В село Леб'яжью, бійського повіту, томської губернії, явилося шість молодих „іоанитів". Вони називали себе „братьями о Христъ" і оповідали селянам, що їх послано з Кронштадту „оповістить слово Боже і очистити світ". Ходили вони од хати до хати, роздавали портрети Івана Кронштадського, „сцілющі пояски" і збірали подарунки і гроші. Скоро вони почали творити чудеса. Молодих селянок іоанити впевняли, що в них вселився чорт, і радили випити „святої води", од якої чорт тікає. Дійсно, переказують „Б. В.“, досить було випити пів шклянки тієї водиці, як люде ставали самі не свої. Вони починали танцювати, кричати і скоро падали непритомні. Число пацієнтів у „братців" росло дуже скоро, росла і віра в їх „святість". Далі „братці" починали „вигонять чортів". Робили вони це на самоті. З деякими, найкращими жінками, робили вони своє „исцеленіє" по скільки разів, поки зовсім не видужає. Все йшло гладко, як одна з „пацієнток" проговорилась про те, як вони робили це „исцеленіе". Чоловіки і брати збещещених жінок побили „чудотворців" киями. Після жорстокої бійки іоаніти тілько тим уникнули смерти, що сельське начальство дало їм змогу вночі тихенько втікти од юрби.

- У тюрмі. З приводу розслідування справи про зловживання в губернській тюрмі в Вятці, бувший письмоводитель контори тюрми Тимофеєв звернувся в головне тюремне управління з заявою. В ній він пише, що коли він став за письмоводителя контори тюрми, то йому прийшлося ознайомитися з такими зловживаннями, яких не можно було не викрити. Ото він, не бажаючи підпасти під кару, покинув службу і про всі зловживання доніс губернаторові. Донос наслідків ніяких не дав і він рішив викрить тюремні порядки через оголошення в газетах, надрукувавши в „Вятской Речи“ статю про ті порядки. В той день, як вийшла стаття, губернатор доручив губернському тюремному інспекторові зробити ревизію в тюрмі. Губернатор доручив був давно це інспекторові, але він чомусь не зробив ревизії. Тоді інспектор Чмихов став вимагати од Тимофеєва пояснень. Тимофеєв одмовився давати які б то не було пояснення, бо інспектор Чмихов сам зацікавлений в цій ревизії. Зацікавлені і инші вищі адміністратори в Вятці. Всі вони можуть скористуватись посвідченням його. Тепер Тимофеєв просить, щоб головне управління призначило для ревизії кого-небудь непричастного до справи; йому він дасть свої посвідчення.

(Р. В.)

- Воля зібрань. В Твері, як повідомляе „Речь“ гурткові селян-євангелістів, з наказу адміністрації, заборонено зібрання. Всіх членів цієї общини викликали в участок, де од них взяли підписку, що вони не будуть збіратися для читання і обмірковування євангелії. „Євангелисти" послали скаргу на діяльність адміністрації міністрові внутрішніх справ.

- Хамство. В „К. В.“ надруковано характерного для курського „Валяй Марковського" земства документ. Документ цей — одповідь земської губернської управи студентові київської політехніки, який прохав у курського земства допомоги на вчення. Відповідь надрукована — значить заготовлена для всіх, хтоб не звертався з подібним проханням до земства. В цьому хамському документі земська управа пропонує студентові вступити в союз академистів і тоді вона дасть йому допомогу. А без такого посвідчення союзу академистів управа нікому, мов, грошей не видає.

- Переселенці голодують. В селі Бассу, ташкентського повіту, заслабли на тиф 44 переселенці. Повітовий лікарь доніс начальствові, що вони заслабли од голоду. Село збудовано на землі, яка не родить. Посіви пропадали, заробітків не було. Поселенці весь час почували потребу в воді, голод і нужду. Жили вони з сем'ями в ямах — землянках. Тепер їм видають чай, цукор і т. ин. Але вже пізно: хворих половина села. Пошесть все збільшується. (Р. С).

- Видаток на школи. Шкільна рада при синоді виробила законопроект про запомогу з державного казначейства 1,600,000 карбованців на побільшення жалування вчителям церковних шкіл і 500,000 карбованців на збудування будинків для церковних шкіл, які входять в 1911 році в загальну шкільну сітку. Проект ухвалено синодом і радою міністрів. (Н. Вр.).