„За Флагом".
Українська народність у Росії знов зосталась „за флагом“. Поправку Лучицького до законопроекту про початкові школи, як уже знають наші читачі, одкинуто, так що в самім законопроекті тепер не згадується про те, що право на вживання рідної мови в початковій школі мають також і українці. Можна було б, одначе, сподіватись, що на підставі цього закону українці змогли б добитись де-яких уступок, бо законопроект не перечичисляє національностів, мови яких мають право на істнування. Але тут стала на перешкоді поправка октябристів, яка перечисляе ці національности й не включає до їх числа українців. Поправки Леонова й Ніселовича трохи поширили круг цих національностів, але й після цих поправок українці лишились безправними. Більше того, поправка І. Орашкевича робить становище деякої частини українського народу ще гіршим, ніж воно було досі, бо обовязуе навчати російською мовою тих католиків Білорусії, України й Холмщини, які вдома вживають мови білоруську й українську. Таким чином, українці тепер опинились позаду поляків, литовців, німців, татар, естів, латишів, вірмен, чехів, грузин, жидів і навіть калмиків і бурятів. Усі ці народности тепер матимуть право хоч неповно, але все-таки досить широко вчитися на своїй рідній мові в початковій школі. Одні тільки українці та ще хіба наші брати по долі білоруси, лишились без цього елементарного права. Бурятів, бачите, перетягує до себе Китай, який заводить у Монголії школи з викладовою монгольською мовою, дуже близькою до мови бурятської. Це може збудити в бурятах сепаратистичні змагання, а тому треба задовольнити їх справедливі національні домагання. І Дума їх задовольнила. А українці — народ благонадежний, ніяким сепаратизмом непройнятий. Кадети устами Мілюкова правда, заявили, що вони взагалі стоять за рівноправність усіх національностів, а тому вони голосуватимуть і за те, щоб українцям було дозволено користуватись своєю рідною мовою в початковій школі. А инші поступовці мовчали. Мовчали й соціальдемократи, два представника яких — Єгоров і Кузнецов — мають, між иншим, де-які формальні обовязки перед українським народом. Мовчали всі одноголосно й одностайно, наче мова справді мовилась про якихсь чукчів, черемисів, мордвинів, циган, якут чи остяків, а не про народність, після великоруської по чисельности найбільшу в Росії. Один тільки отець Сендерко, депутат з Поділля, непартійний поступовець, промовив скільки щирих слів у нашу оборону. Цьому депутатові подільське духовенство на своїм останнім „ сеймику “ висловило догану за належність до поступовців і за небажання прилучитись до Думського „чорного кола". 
Тепер отець Сендерко показав, що він справді заслужив цю догану з боку його духовних колег, бо він справжній поступовець, у дійснім розумінні цього слова. Сподіватись того, що українській мові буде повернено права в Державній Раді, нема ніяких підстав. Одна тепер надія на те, що третій Думі вже лишилось недовго жити й що через який-небудь рік буде в нас Дума четверта. Хоча виборчий закон З іюня й зостанется в повній силі при нових виборах, проте може статись, що нова Дума буде хоч трохи инакша. Тоді може і в наше віконце загляне сонце.