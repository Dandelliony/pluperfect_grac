За кордоном. Бій коло парламенту.
Лондонський кореспондент „Matin" описує, як суфражистки зробили облогу парламенту. Задовго ще до моменту відкриття засідання в палаті общин було вже повно. Багато народу стоїть на вулиці. Цей день суфражистки вибрали, щоб дати генеральний бій Асквитові. Як тільки почалось засідання, вони підійшли тісною юрбою і без страху кинулись до парламенту. Вони хотіли добитись до Асквита і запитати його, що думає уряд зробити з законопроектом про жіноче виборче право. Коло парламенту стояло тоді 500 поліцейських. Почався справжній бій. Досталось і суфражисткам від поліції, досталось і поліцейським від них. Тих поліцейських, що падали, суфражистки без всякого жалю били і топтали підборами. Зібралось на це багато народу. Де-які допомагали поліції розправлятись з суфражистками. 117 з них поліція арештувала і тягне до суду за буйство; багато поліцейських ранено. Так суфражисткам і на цей раз не вдалось добитись чогось певного про жіночі права.