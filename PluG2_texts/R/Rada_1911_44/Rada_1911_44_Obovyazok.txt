Найперший обов'язок.
Наближається величне, урочисте свято 50-ліття з дня смерти генія українського слова, незабутнього Кобзаря України Тараса Шевченка. Серце сповнюється трівогою сподівання, як зустрінемо і як пройде цей знаменний для нас день... Чи ж зуміємо ми додостойно вшанувати Того, хто душу свою положив за Україну, хто прославив Її в своїх невмірущих піснях-думах? Тяжкі часи переживаємо, небо встилається хмарами—у Київі, центрі України, не маємо можливости справити, як думалося, бучне привселюдне свято, —тим більше повинні дбати наші громадяне про те, щоб Шевченкові свята відбулися скрізь, по всій Україні—в містах, невеликих містечках, селах... Бо поки-що... поки-що ми мало чим можемо похвалитись. Здавалося б, що з кожною хвилиною наближення великого свята наша громадська енергія повинна б де далі напружуватись, рости... А що ми бачимо? У нас до цього часу зібрано щось близько 80 тисяч карбованців на пам'ятник, коли треба по-над 100 тисяч, щоб пам'ятник був не знаменитий, а такий, за котрий не соромно б було людям у вічі глянути. Подивімося, як инші, числом далеко менші, народи, наприклад, чехи, поляки відгукаються на свої громадські обов'язки. Коли у чехів у Празі згорів театр, то - вони на протязі одного року зібрали милійон гульденів на будову нового народнього театру, а чехів же у п'ять раз менше, ніж нас. Чи не час би й нам вийти з потенціального становища і стати в ряди инших культурних народів —нас же 30 милійонів... Нехай це майбутнє свято і розворушить, і об'єднає нас для одностайної культурної роботи- Нехай кожний українець пам'ятає про свої обов'язки перед нацією і в першу чергу відгукнеться і на це свято, і на справу будови пам'ятника Шевченкові. Хай кожний з своїх доходів, з свого „жалування" відкладає що-місяця певний відсоток на пам'ятник, хай збірае поміж знайомими і заохочує до збірання грошей на цю мету. Дбаймо й про те, щоб це збірання грошей не було жебранням старця з примовлянням „дайте, не минайте", а вільною жертвою від серця і розбудженої свідомости нового громадянина-українця. Микола Вороний.

