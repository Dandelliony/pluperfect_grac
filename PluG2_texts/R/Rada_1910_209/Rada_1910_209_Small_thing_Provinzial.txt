Маленький фельєтон.
Багацько галасу з нічевля. Звичайна комедія на 1 дію. Дієві люде: Сам. Пан Савенко. Пан Ли-Ка-Мо. Кабінет Самого. Стіни обклеєно чорними шпалерами; вся обстанова чорна; в вікно ллється чорне світло. Тільки Сам сидить білий — посивілий в доносах, сидить і утворює щастя отчизни. Який час тихо, потім раптом росчиняються двері і в кімнату влітають, захекавшись, Савенко й Ли- Ка-Мо. Савенко. Надзвичайна оказія! Ли-Ка-Мо. Несподівана знахідка. Сам (здрігнувшись). Чи ви не тю! Що там таке? Ли-Ка-Мо. Несподівана справа: приходимо в редакцію „Нашей Мысли"... Савенко (перебиває). Приходимо з паном Ли-Ка-Мо в редакцію „Нашей Мысли"... Ли-Ка-Мо (перебиває). Е, стривайте лишень, пане Савенку, я росповім. Савенко. Е, ні, стривайте... нехай вже я... про вас навіть по газетах пишуть, що не тямите допуття доноса писати. Ли-Ка-Мо. А ви збочите або на ляхів, або на жидів, і все переплутаєте. Савенко. Не переплутаю, побий мене Господь, не переплутаю. А ви вже не заважайте. (До Самого). Заткніть йому вершу, будьте милостиві. Сам. Та кажіть вже, або-що, а то по зашійку займу звідсіль. Савенко. Стривайте, стривайте, я все докладно. Як тільки я вискочив од вас, як ошпарений, після того як ви були ласкаві намилити мені голову за останню нісенітницю в „Заметкахъ» , то я забіг на хвилинку.,, Будь ласка, пане Ли-Ка-Мо, не перебивайте. Я й сам брехати дотепний. Дак ото-ж забіг до „Села", а нічого на цей раз не винюхавши, потяг до „Української Хати“, а діставши й там облизня, попхався до „Бжільництва", - думав, може хоч там пощастить, -  але на дорозі здибався з паном Ли-Ка-Мо... Ли-Ка-Мо (великозначно). Біля будки, що коло Українського Клубу. Савенко. Біля будки, що коло Українського Клубу. Еге, здибався та й кажу йому: „А чи нема часом у вас, пане Ли-Ка-Мо, якої свіженької брехеньки?" А він мені фіґуру з трьох пальців: „Собі, — каже, — дорожче коштує". А потім питає: „А в вас хіба є?“ „Де вам, — відповідаю, — гасаю, як та дойда, а хоч-би-ж тобі дурниця яка". —„То ходімо, — каже пан Ли-Ка-Мо, — до „Нашей Мысли", там часом трапляється щось і для нас, особливо у хронікера, що по вкраїнському відділу... еге-ж, бо в пана Ли-Ка-Мо теж анічогісінько в запасі. Тільки ми туди, коли це молодий парубок... Ли-Ка-Мо. Хронікер „Нашей Мысли"... Савенко. Хронікер „Нашей Мысли" тримає записну книжечку й щось списує на окремий папірчик. Мене ніби кухарь окропом ошпарив; я й кажу панові Ли-Ка-Мо: „Тут, певне, буде лахва". А пан Ли-Ка-Мо вже кивнув пальцем і покликав хлопця, що підмітав підлогу: на нього ще торік я наклеп написав у „Кіевлянині", і гарно, коли хочете, написав, було йому за це, — „А що, — питає, — був сьогодні де-небудь хронікер? — „А як-же, каже... Не перебивайте, пане Ли-Ка-Мо, будь ласка, ви-же роскажете, бодай мені очі зробились не Сіркові! ви заникуєтесь і в вас инколи в голові замакітрюетьея... „А як-же, - каже, - був на суді, і суджено було редакторку „Села". Як сказав він отсе, так мене... ніби головою київським обрали. „Е!“ — кажу я панові Ли-Ка-Мо... Ли-Ка-Мо. Вибачайте, пане Савенку, це я промовив: „е!“. Савенко. Перше ви промовили, а потім і я, „Е!" — сказали ми з паном Ли-Ка-Мо. Я до хронікера. — „А що, — кажу, - там у вас новенького? — „Ось читайте", — каже. Я взяв папірець і прочитав: „Основаніемъ для привлеченія редактора „Села" къ судебной ответственности послужило стих. В. Самойленка „Божий приклад"; стихотвореніе это напечатано было еще несколько літъ тому назадъ въ вышедшемъ за границей сборнике „Розвага"... О!.. це-ж вам не попова свиня: прогавили відокремлення України. Сам. Нічого не второпаю! Яке відокремлення? Савенко. Самостійність. Сам. Що ви дурниці... Ли-Ка-Мо. Не дурниці, ні: іменно самостійність уже оголошено. Сам. Господи Боже!... Та з чого-ж це видко? Савенко. А як же не самостійність? Адже-ж хронікер так і пише: „вышедшій за границей“, а я напевне знаю, що „Розвагу“ друковано в нас, у Київі, Олексою Коваленком. То хіба Київ „загряниця"? А коли оголошено самостійність, то, звичайно, хронікер російської газети й дряпає: „за границей". Сам. Та це і всього? Савенко. А хіба цього вам замало? (Розводить у здивованню руками). Сам (хитає з докором головою). Ах ви, скрипопери, скрипопери! паперопсувателі нещасні! І на віщо я вас тільки держу, га? І доноса не зляпаєте по-людському. (Здіймає очі вгору). Господи, за віщо караєш мене отакими наймитами? (Німа картина) 
Провінціал.