Що діється в Хіні. 
Зрадник готує нові розправи. 
Хінський (китайський) генерал Чжан-Цзо-Лін, що одверто стає тепер на бік чужоземців проти хінських трудящих, — одержав від англійців 5 мілійонів доларів. На ці гроші Чжан-Цзо-Лін закупив в Японії рушниці, кулемети та инше військове приладдя. Очікують, що Чжан-Цзо-Лін тепер ще більш візьметься душити визвольний рух хінських робітників. 
Чужоземці радяться. 
Чужоземні представництва вважають становище в Хіні за дуже непевне. Буде скликано нараду для обміркування дальшої поведінки чужоземних представників у Хіні. 
Поштовики перемогли. 
Нещодавно ми повідомляли, що в хінському (китайському) місті Шанхаї страйкували кілька тисяч працьовників пошти. Вони вимагали, щоб їм збільшили заробітню платню та щоб влада визнала їхню професійну спілку.
Тепер одержано відомості, що шанхайські поштовики добилися свого. Заробітню платню їм збільшили й профспілку їхню влада визнала. 
Наші літуни в Шанхаю. 
Частина наших літаків, що вилетіли з Москви до Хіни, вже при летіла до Шанхаю. З Москви до Шанхаю наші радянські літаки пролетіли 10 тисяч кілометрів (щось коло 10 тисяч верстов), довівши, що наші заводи будують цілком придатні, міцні літаки. 
Маси протестують. 
16-го серпня всі громадські організації в Пекіні влаштували масовий мітинг протесту проти розстрілів, ще й громадянську панахиду пам'яти розстріляних у Тянь-Цзині. 
Збори протестували проти жорстокостів та обрали делегацію, щоб уручила голові уряду Дуан-Цзі-Чжуєві ухвалену резолюцію, де поставлено такі вимоги: 1) визволити всіх заарештованих, 2) зняти печаті з запечатаних приміщеннів громадських організацій; 3) суворо покарати генералів: Чжан- Цзун-Чжана в Нак-Дуні, Лін-Чжин-Ліка в Тянь-Цзині ще й Ван-Квей-Ліна в Нанкіні, 4) виплатити компенсацію сем'ям забитих та поранених, 5) скасувати всі обмеження для агітації та пропаганди національних організацій і 6) загадати пекінському урядові, щоб уділив кошти на фонд допомоги Тянь-Цзинові, Дзин-Дасові та Нанкінові. 
Поміж тими, що на мітингу виступали, були жінки та матері забитих у Тянь-Цзині, Ханькоу і Дзін-Дао, а також представники від робітників.

