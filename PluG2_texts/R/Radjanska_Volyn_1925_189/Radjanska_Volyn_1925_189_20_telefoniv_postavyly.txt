20 телефонів поставили. 
Раніш на Понінківській (Полонського району) паперовій фабриці витрачалось не мало часу на всякі „ходіння" з цеху в цех, з виробництва в контору й назад. Різні довідки, запитання й виклики відривали то зава, то наглядача з виробництва. 
Часто були випадки, коли оббігаєш скільки цехів, шукаєш, скажемо, механіка, а його нема. Біжиш до майстерні — кажуть він біля дизелів, біжиш туди —він у конторі і т. д. 
Таким робом робітникам і співробітникам доводилось гаяти час даремне, на шкоду роботі. 
Тепер цих вад у роботі фабрики нема й не може бути. Фабрику телефонізували. Заводське управління потурбувалося й установило поки 20 телефонних апаратів у головних цехах фабрики, в конторі й у фахівців на кватирах. 
Телефон покаже себе на продукційності праці не тільки фабрики, а й місцевих установ. Тепер ми маємо живий звязок з районом, округою. Це один із істотних здобутків нашої фабрики. Механізація, електрифікація й телефонізація виробництва – наш продукційний шлях.
