З газет та журналів.
А. Савенко в № 240 „Кієвлянина" обдарив нас черговим доносом на український культурно-просвітний рух, який на мові Савенків називається „мазепинством". Почавши здалека, наговоривши купу нісенітниць, кієвлянинський сікофант нарешті випалює: „Съ мазепинствомъ необходимо бороться, при чемъ борьба эта должна вестись какъ культурными силами, так и мерами государственными" і далі: «Можна ли допускать существованіе такихъ обществъ какъ „Літературно-наукове товариство" , котре, як достометно відомо д. Савенкові, склалось „для борьбы за „самостійность" Украины т. е. для борьбы за разрушеніе єдинства Русскаго государства". Коротко і зрозуміло.
Випробувавши щербату зброю боротьби з науковим товариством „культурными силами (?)», А. Савенко недвозначно моргає на „власть маючих". Так би, пане Савенко, відразу і казали б, а то треба було розводити на сотні рядків дурну балаканину про пропаганду, про соціялізм і роспускати старі нудні байки про „прускі марки", про польську, єврейську інтрігу і допомогу українському рухові.
І за що вам тільки пане Савенку, гроші платять? В ч. 199 „Діла" уміщено цікавий допис д. Із. Муретова з Парижу про літературну вечірку провансальців.
Провансальський рух багато схожий з українським і через те має певну цікавість для нашого громадянства, котре про змагання провансальців знає дуже мало.
Коли провести лінію від Океана (місто у Бордо) по Дордові до місця, де впадає приплив Дрона і далі мимо м. Егюзона на Крьозі на схід до м. Монтлісона і С-Етьена до Рони і м. Гренобля, перейти до північної Італії (Піємонт) та кантона Водського (Швейцарія), то будемо мати північні та західні межі обширного простору, що кінчається на півдні морем, а в Еспанії провінцією Каталонією до р. Ебро та побережям Біскайського моря до Португалії.
Тут живе 20 мил. народа з своєрідними звичаями, культурою, мовою, кожна разом з численними діалектами, після думки кількох визначних вчених, стільки ж схожа на французьку, як і еспанська або італійська.
Ця мова — її здебільша звуть провансальською — була ще в XI віці літературно оброблена, звалася колись то в західній Європі мовою поетів, її уживали не тільки князі та королі Франції, але й Ричард англійський та Фридрих II Гогенцолерн сильно кохалися в ній.
Та феодальні порядки, боротьба з сильними сусідами, альбігойські релігійні війни XIII—XIV в., а в кінці релігійні повстання XVI—XVII в. та централізація північної Франції знищили чисто цю багату та красну культуру, оставивши лиш спомини та пам'ятники про колишню славу, історичну боротьбу, а найбільше про високо-художню поезію та літературу і не тільки красну, але й наукову (Академія була з р. 1324). Новопровансальський рух починається з першої четвертини XIX віку та прибірає на перших кроках марку чистого смакування поетичної старовини.
Довго цей рух був чисто поетичним, празниковим, що глибоко не заходив в щоденне життя, так що навіть самі провансальці не піднімали балачок про мову в школах або урядових інституціях —бо лякалися, що це може поділити Францію на дві половини.
І тільки останніми роками справа становиться инакше. Це вплив здебільшого революційної Каталонії або Ніцци.
Ще в р. 1854 один з ,королів“ Прованса, поет Руманіль, заснував літературне товариство фелібрів  (les felibres), а через два роки друге, трохи відмінне —«les Сigaliers». Ці літературні спілки мали на меті розвиток штуки та взагалі літератури провансальської.
Скілька разів на рік збіраються члени товариств та упорядковують вечірки, музичні, артистичні та літературні, читають реферати і т. д. Відкривають конкурси (і дуже часто) на кращі твори по літературі та штуці, закладають музеї (а провансальські музеї здибаєте в кожнім місті), становлять монументи визначним своїм діячам, віддають періодики, взагалі праці і т. инше.
Коли додати, що ці товариства мають філії майже по всіх містах південної Франції, то зможемо уявити собі користну діяльність та те велике значіння, яке мають ці фелібри для Провансу.
Париж — як і взагалі у всьому в Франції, є також одним з центрів провансальського літературного руху. Le Felibrige було засновано тут ще р. 1878, спочатку біля Парижу в Sceaux (там стоїть монумент de Clemence Isaure, трубадура XV віку), а потім і в самому Парижі, і то в скількох містах.
Щорічно двічи упорядковують літературні свята (fetes)- особливо славний є в маю, —але крім того і на протязі усього року улаштовують скілька вечерниць, на котрих буває не тілько краса інтелігенції провансальської, але і французької.
Доволі пригадати наприклад, що такі визначні мужі, як Михайло Бреоле, Фридрих Містрай (слава Провансу), Ренан, Сімон, Золя, Секстос, Гастон Парі, Ол. Доде, Анатоль Франс, бували дуже частими гостями та брали в них не лиш пасивну але і фактичну участь.
Д. Муретов, працюючи над книжкою про відродженая Провансу — познайомився з скількома Провансальцями більш-менш зблизька та розмовляв з ними не лиш про Прованс, але і про Україну.
Муретову довелося бувати і навіть брати активну участь у провансальських літературних вечірках.
По французькому звичаю, буває звичайно така вечірка в якому-небудь „Кабаре" за столом (кухня чисто провансальська!), а в антрактах і найбільш вкінці кожний з присутніх там, щось співає, каже або читає коротенький виклад на тему, що заздалегідь йому призначили, звичайно в поперідній вечір.
З-поміж убрань європейських, виділяються національно-провансальські і то дуже пишні; з програми найбільше цікавить сторонню людину чудова гра на дуже давніх інструментах, а особливо „думи" та пісні трубадурів (кобзарів). В перший раз д. Муретову пропонували росказати присутнім про Україну, що і було зроблено в слідуючий вечір („Відродження України"). Муретов найбільше звернув уваги на заборони (неможливі в Європі) українського руху в Росії та боротьбу з польськими шовіністами в Галичині — відомости зовсім нові для присутніх.
Поміж иншим торкнувся оратор діяльности Михайла Драгоманова та росказав, як сильно цікавився він провансальським рухом та нераз знайомив своїх земляків з ним.
Присутні запропонували переслати запрошення українській громаді в Парижі, щоб в слідуючий раз познайомитися з близька з українськими піснями та музикою.
На другій вечірці Муретов читав реферат про «Відношення українців до провансальців». Коротенько схарактеризував він ролю Михайла Драгоманова в відродженню України, особливо звернув увагу на його проби інформації Європи про Україну і навпаки українців з Європою, спинився далі на розмовах, що вів Драгомаков в р. 1872 і пізніше з Руманієлем і иншими провансальськими діячами, познайомив їх з працями Драгоманова, Подолинського і инших про Прованс, про участь Лесевича і других українців в літературному рухові провансальському.
Закінчив це увагою про користь із зазнайомлення з відродженням недержавних народів та про необхідність інформацій Європи про Україну і її тяжке життя в Росії та Австро-Угорщині, особливо в цей час, коли в боротьбі за український університет у Львові—польські шовіністи не жахаються казати неправду в інформаціях Європи та спромагають відібрати у нас сімпатії інтелігенції Європи.
Цей виклад, а особливо кінцеві уступи про боротьбу у Львові, звернув увагу присутніх, і вони упрошували референта в слідуючім зібранні ширше поінформувати „про боротьбу українців за вищу школу". Обидва (вищезазначені) виклади — разом з цікавими дебатами —порішено видрукувати в річних справозданнях літературного товариства провансальців.
