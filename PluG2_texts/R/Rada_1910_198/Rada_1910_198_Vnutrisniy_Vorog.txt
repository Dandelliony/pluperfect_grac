„Внутрішній ворог“.
Цими днями опубліковано новий циркуляр міністерства внутрішніх справ про порядок закриття монополій.
Міністерство радить губернаторам тільки тоді задовольняти прохання селян про закриття монопольок, коли приговор про закриття підпише вся громада й коли в йому буде виставлено докази, що горілка справді розоряє селян.
Не можна не признати, що цей циркуляр значно утруднить боротьбу з „зеленим змієм, або з „внутрішнім ворогом“, як назвали горілку Закутинецькі селяне, чигиринського повіту, в своїм проханні про закриття монопольки в їх селі.
Насамперед, новий циркуляр вимагав, щоб приговори про закриття монопольок підписувала „вся громада". Вже цього одного досить, щоб загальмувати справу боротьби з піяцтвом, бо завжде в селі знайдеться скілька пьяниць, які не схотять підписати такого приговора.
Такий факт, між иншим, мав недавно місце в селі Ярошівці, лохвицького повіту, на Полтавщині.
Місцева сельська громада була написала приговора про закриття монополії.
Знайшлась, одначе, компанія пьяниць, яка, під приводом місцевого монопольщика, подала прохання, щоб монополії в Ярошівці не закривали, бо, мовляв, там живе 3.000 душ і „люде тут так звикли до горілки, що не можуть обійтись без неї" („Рада", 163, 1910). Правда, для Ярошівчан справа скінчилась щасливо, бо монополію там все-таки закрили.
Але так могло скінчитись раніше, поки не було циркуляра. Тепер же такого контр-прохання, хоча б і з боку відомих пьяниць, буде цілком досить, щоб прохання цілої громади статечних людей і порядних хазяїнів зосталось без наслідків.
Циркуляр, одначе, не задовольняється першим обмеженням і вигадує ще друге — може, більше тяжке проти першого.
Циркуляр вимагає, щоб у приговорах про закриття монополій „було виставлено докази, що горілка справді розоряє селян". Яких це доказів вимагає циркуляр? Статистичних таблиць про скількість випитої горілки й про число зруйнованих господарств, чи лікарських дослідів про шкодливий вплив алкоголя на людське здоровья, чи може ще щось инше? Ці запитання циркуляр зоставляє без відповіді, очевидно, покладаючись на досвід місцевих адміністраторів.
Але так робити не можна, бо тепер ми ще справді колись прочитаємо, що той чи инший прихильний до науки адміністратор вимагає від селян наукових рефератів і докладів... За теперішніх часів, коли не в кожній губернаторській канцелярії уміють писати грамотно, таке домагання фактично унеможливить селянам боротьбу з алкоголізмом.
Тепер селяне в своїх проханнях про закриття монопольок пишуть так: „Монополія зле впливає на людність, деморалізує її й доводить до всякого лиха й безладдя" (с. Лисогори, липов. повіту)... „Монополія служить джеререлом усякого лиха й злиднів; до того ж вона вимагає збільшеної нічної варти з селян, що для невеликого села дуже сутужно" (с. Радиванівка, чигиринського пов.)... „Піяцтво довело наше село до страшенного зубожіння, крадіжок, грабіжів і розбоїв" (с. Жадани, липов. пов.)... Людність містечка Лютеньки, на Полтавщині, в своїм приговорі про закриття монополії прохає „звернути увагу на її тяжке становище, як матеріяльне, так і моральне, яке з кожним днем усе гіршає". Причину цього вони бачуть у зростаючім піяцтві.
Опріч того, „молоде покоління через піяцтво стало на неправдиву путь, загубило страх Божий і людський сором, повернувшись у запеклих злочинців.
Де-котрі з них по десятку разів одбували кару в тюрмі за всякі злочинства, а вийшовши з тюрми, вони вночі крадуть, а вдень піячать"... Ось як мотивують тепер селяне свої прохання: краще вони не уміють і не можуть.
У цих мотивировках, може, не багато стилю й літературности, але зате в них досить щиросте й правди.
Одначе циркуляр такою мотивировкою не хоче задовольнитись і вимагає якихсь особливих „доказів". Навряд чи з цього вийде щось добре для селян.
Чим, одначе, викликано цей циркуляр і які причини спонукнули міністерство видати його? Може, споживання горілки в Росії зменшилось і довелось вжити екстраординарних заходів, щоб захистити казну од великих збитків? Нічого подібного.
Цими днями опубліковано офіціяльне звідомлення про споживання горілки в Росії за перше півріччя цього 1910 року, де ясно показано, що прибуток казни од горілчаної монополії не зменшився, а збільшився.
В цім півріччі випито горілки 41.102 тис. відер проти 37.830 тис. відер у відповіднім півріччі попереднього року, се б то цього року збільшення досягло 3.272 тис. відер, або 8,65 проц.
В українських районах проценти збільшення піяцтва ще значніші. Так, у „малороссійськім" районі (Лівобережна Україна), збільшення досягло 13,84 проц.; у південно-західнім (Правобережна Україна) — 8,47 проц. і нарешті, в південнім (Степова Україна)—10,89 проц.
Міністерство з почуттям повного задоволення може сконстатувати, що споживання горілки зростає у нас значно швидче, ніж приріст людности, — значить, особливо турбуватись нічого.
Отже не було ніякої нагальної потреби утрудняти селянам боротьбу з їх „внутрішнім ворогом”. Навпаки, теперішнє становище горілчаної справи дає змогу трохи ослабити монопольний натиск і, коли не піти на зустріч селянам, то принаймні, не робити перешкод їх сімпатичним і культурним заходам.
М. С—ин.
