В новій ролі.
(Кінець).
В ролі слуги бюрократії дворянство, як сословіє, показало себе дуже кепсько. Воно збанкротувало, як в земськах начальниках, так і в земстві, не тілько перед своїм паном і доглядачем — перед бюрократією, а навіть перед самим собою. Морально воно так підупало, що почало виключати з сословія за переконання, чого предки ніколи не робили, і не звертає уваги на вчинки своїх членів не тілько взагалі ганебні з боку моральности, а навіть крімінального характеру. Не дурно на посади земських начальників почали назначати і не дворян. Не дурно од дворянського земства одібрано такі серйозні справи, як продовольча. Бюрократія цеї справи дворянському земству не довірила. Дворянство потроху втеряло не тілько сословний престіж і кредіт, а навіть свою фізіономію і осталося без власної фізіономії. А хто знесилів морально в такій мірі, що втеряв фізіономію, той не тілько не годен помагати, а просто не істнує. Бюрократія побачила, що дворянство, як сословіє, стало нічим, одсахнулася од його й зріклася його сословних послуг. Ці послуги їй більше не потрібні. Одного, цього було замало. Настали нові часи, коли почали працювати Державна Рада і Державна Дума. Бюрократія покликала в Думу уже не сословія, а тілько певні шари його. Тепер уже про якесь сословіє, та ще обезличене й слабосиле, можна було думати і запобігати його послуг тілько спочатку, а надалі нема що й поминатися. Сословні інтереси взагалі зробилися занадто узькими й дрібними перед загально-державними інтересами. Бюрократія це добре зрозуміла. В Росії настали політичні партії. Бюрократії потрібними стали послуги партій. І от, дворянство, яке не мало сил скласти з себе сословну політичну партію навіть в инші часи, почало шукати собі якоїсь такої партії, яка одповідала б його практиці, заученій з 1889 р., і до якої можна було б пристати з своїм новим войовничим запалом a la гр. Бобринський. Таких партій доволі, бо складались вони по ватажках, а не з прінціпіальних мотивів, але ж треба все таки обібрати таку, що дала б якесь певне обличчя і через яку не вийшло б недогоди бюрократії, а можна було б зостатися у цеї останньої на послузі й на далі. Ити в союз рус. нар. благородному сословію все ж було ніяково й незручно, бо довелося б устряти в юрбу крімінальних особ і громадських покидьків, для чого треба було б злитися з тією юрбою і зріктися й решти благородства. На виручку тут саме підоспіла теорія про „національное лицо“ і витворилася партія націоналистів, чи національна партія. Якої саме нації ця партія, хоч вона й зве себе національною русскою, ніхто не міг би одповісти, шануючи розум. По складу вона має в собі силу не-русских елементів і складається здебільшого з усяких перевертнів, ренегатів, ублюдків. По завданнях вона, напр., завзялася знищити все українське й білоруське, то б то те, що „ісконно” звалося русским, та й справді русске більше навіть, ніж великорусске, бо це останнє прийняло собі назву русского куди пізніше українців і навіть од українців з Київської та Галицької Русі. Ця партія нищить дві природні сили русского племени — українську і білоруську, а тим самим нищить русске взагалі, то б то разом і русску державу. Таким чином вона облудно удає з себе русску партію. Переслідуючи русскі природні сили і тим самим дійсно русске, ця партія, одначе, витворила собі хоч штучне обличчя, яке зветься все таки не русским, а „національним лицем”. Діяльність її як раз по тій ролі, що звикло виконувати дворянство з 1889 р., тілько з більшим апетитом. Пішовши в цю партію, дворяне, особливо з українців та з московців, вчинили вже й по циганському. Цигана питали: „Цигане, цигане! Якої ти віри?“. — А якої тобі треба? — спитав циган. І от, двадцатилітній слуга, убравшися в нову одежу і прийнявши на себе чуже обличчя, надівши нову маску, пішов у отцю саме партію. Він не поминається більше ні про благородство сословія, ні про заслуги предків, бо до цього партії націоналистів немає ніякісінького діла і ніхто слухати не схоче, та й згадувати не безпечно, бо більш того, що ще опинишся в инородцях. Не дурно проф. Загоскин підрахував, що в Росії дворян великорусского походження тілько 42 роди, а то 223—польсько-литовського, 229—німецького, французького, венгерського, англійського і инш., 120 татарського, 36 — кавказького і т. ин. походження. Коли додати до великоросів ще 168 родів рюриковичів, яких де-хто зачисляв до инородців: то й то перевага на боці инородців утроє. Члени благородного сословія тепер в нових обставинах слухняно виконують ту ж саму ролю слуги бюрократії, тілько що мусять слухатися вже не самої бюрократії, а й ватажків, хоч би ці були й з неблагородних сословій. Дворянство замішалося в гущу, принизило себе ще більше і набірає собі всіх козирів і ознак гущі. Прапор у його зостався той самий, що прийняло воно в 1889 р., тілько одіж, маска та назва инші, а завдання більш ненаситимі. Але ж инша одежа не може зробити людини ні громадською силою, ні чемнішою, ні освіченішою, ні розумнішою, ні придатнішою для держави й суспільства. Мине якийсь час слуга набридне та нашкодить, послуг його більше нікому не треба буде і йому, хоч би й під гучним стягом національної партії, знову скажуть: Геть! Не вязни! Одчепись! Ти більш не потрібен і твої послуги не потрібні. Руйнування —це ворог життя, а для держави треба будівницького хисту, якого без розуму, освіти, ініціативи й живих громадських сил не буває. А цього саме в тобі й бракує, бо все отце було в тобі, та ти винищив його в собі і нищив його в других людях! Ось на який шлях пішло дворянство і на якім воно працює в третій Думі. Може хто скаже, що це нівелірує дворянське сословіє й веде його до демократізації. Ні, панове! Демократізація —це не деморалізація. Демократізація підвищує в людях почуття людського достоїнства, підвищує людину і її особу найперше всього морально. Демократізація не може йти шляхом деморалізації й приниження людського достоїнства та виховання людоненавистних інстінктів. Так. В новій ролі слуги бюрократії дворянство страшенно принизило себе, як сословіє, здеморалізувалося, обезличилося, дезорганізувалося, перестало бути не тілько першим, а взагалі окремим сословієм в державі, потроху розгубило набуті історією достоїнства і взагалі опустилося на дно. І коли нащадки могли посилатися на заслуги предків і засновувати на тім якісь там свої права, то діти не зможуть вказати ніяких заслуг своїх батьків. Для дітей, навпаки, лишилися тілько тяжкі обовязки, закинувши геть всякі сословні претензії й забобони, творчою громадською демократичною працею для всеї людности в державі оплатити перед державою й суспільством всі ті великі шкоди, які вчинили батьки, і змити краску сорому за своїх батьків. Того вимагають од молодих поколінь честь, достоїнство й свідомість громадських обовязків. Така діяльність буде актом справжнього патріотизму, і кривда, вчинена батьками, змиється й забудеться. С. П-ко.
