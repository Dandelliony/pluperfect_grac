
Отець Мельхиседек.
В Київо-Троїцькому Іонинському манастирі ревизія викрила рострату 300 тисяч карб. Ця сама ревизія добула інтересні відомости Про десятилітню „діяльність" бувшого настоятеля манастиря о. Мельхиседека. Ці відомости переказують „К. В". Настоятелем о. Мельхиседек став через те, що разом з своїми приятелями обдурив перед смертю бувшого настоятеля о. Іону. Той в заповіті написав, щоб після нього призначили настоятелем о. Мельхиседека. В заповіті призначено було і помішників настоятелеві. Кажуть, ніби обдурений о. Іона перед смертю признав свою помилку, та було вже пізно. Мельхиседек став правити манастирем ще за життя о. Іони. Зараз же він порозганяв усіх нелюбих йому ченців, а призначив на їх місце своїх прибічників. З цих ченців визначалося два: отець Іосаф та Кесарій. їх настоятель призначив „управлять" манастирськими маєтками: першого—в с. Таленках (уманськ. пов.), а другого —в с. Гусениці (прилуцьк. пов.). О. Іосаф так нагосподарював, що маєток дуже багатий і прибутковий зовсім занепав. Ієроманах Кесарій завідував лісом і ростратив там 3 тисячі карб. Ці гроші Кесарій повернув о. Мельхиседекові, але той разом з иншими ростратив. З часу настоятельства о. Мельхиседека
в манастирі почалося, —як кажуть ченці, —„небувале до того, бучне і роспутнє життя". Роспутно жила тілько „аристократія" з братії, старші ченці на чолі з настоятелем. Молодша братія та послушники стали працювати вдвоє, не стілько на манастирь, скільки на настоятеля та на його „гостей". 
Мельхиседек завів собі, замісць двох, зразу вісім келейників. Iх треба було, бо цілісенький день аж 7 літ в манастирі що-дня були „прийоми" гостей настоятеля. Появилось багато „племінниць" на чолі з 17 літньою родичкою настоятеля. Цю „племінницю" о. Мельхиседек дуже любив, бо подарував їй дачу, якій ціна 40 тисяч карб., а її матері дім в херсонській губ. Вона приїздила в манастирь з своїми „подругами",якіІ що-разу „гостювали" в настоятеля з місяць. Крім цих у Мельхиседека завше бували купчихи з Одеси, Київа і Кременчука. Одній з них він подарував „на память" дачу на Подолі, яку купив за манастирські гроші. Бенкети о. настоятеля були дуже бучні та роскішні. Вино подавали тілько кращих марок. Після обіду всі гості виїздили разом з Мельхиседеком по парі в каретах за город. Про ночні подорожі з молодими жінками настоятеля свідчить вся братія. Веселі гульні в покоях Мельхиседек—були звичайним явищем. На все це Мельхиседек тратив манастирські гроші щедрою рукою. За то меншу братію годували поганою стравою з ячменю, проса та чечевиці. І не диво, що при безладді в господарстві та при тисячних тратах на життя старшої братії і „прийоми" настоятеля, 200 тисячних прибутків з манастирських земель вже не вистачало і манастирь набрався боргів. Але о. Мельхиседек так вмів поводитися з начальством, що нікому в голову не приходило, що діла в манастирі погані. Він все подавав нові й нові проекти будування домів, церков і т. ин. Ніхто не знав, що молодшій братії не дають олії до каші, що в келіях цілісінькі тижні не світять, бо нема керосіну. I3 купівлею дачі трапилася пригода. Мельхиседек купив її за 15 тисяч у д. Снєжко на ім'я бувшого чиновника консісторії Василевського. Потім д. Василевський мав „подарувать" її манастиреві, бо манастирям не можна набувати нерухомого майна. Коли о. М. треба було грошей, він позичив у д. Снєжко 40 тисяч, з них 20 під заставу дачі. Вийшло, що вона належить 3-м особам. 
Ревизія діяльности о. Мельхиседека має свою цікаву історію. Ревизій було 3. Перша і друга ревизійні комісії визнали, що все „обстоить благополучно". Це підтвердила вся братія, яку примусили підписуватися. Третя ревизія напала на фальш у книгах. Отут і виявилася цікава історія з „дзвоном". Недавно у Харькові продали за 8 тисяч дім. Гроші ці хазяйка дому одписала на дзвін для Троїцького манастиря. А де вони поділись, невідомо.
