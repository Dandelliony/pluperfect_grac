Зовсім як у нас...

Якось забіг я до одного знайомого німця,—от собі звичайнісенького німця, що мешкає в Київі вже літ 15—20 і не тямить до ладу ні української, ні російської мови, а балакав якоюсь мішаниною з сих двох мов, та ще сурогата калікуватої німецької — ну, сказано, ein Deutscher aus Riga! 

Одно, що він собі добре засвоїв, так це наш український (а може й взагалі істинно-слав'янський) звичай: почастувати гостя і не пустить, не погодувавши, з хати... 

Ну, та що казать-людина добра і пиво в нього добре. 

У вітальні я застав гостей, якихсь двох панночок: чорняву—старшу й балакучу, й біляву—меншу й мовчазну. 

Нас познайомили; одну звала Фрідріхсон, другу—Іогансон, або щось подібного. Почалась балачка в суміш з німецькою мовою; але яке-ж було моє здивування, коли з оповідання чорнявої панни я довідався, що й вона, й сам хазяїн дому зовсім не німці, а правдісенькі латиші. От тобі й маєш!- подумав я,— німецька мова, німецькі призвища, а саме-латиші. 

Зовсім, як у нас буває: призваще польське або кацапське, мова чужа, а родом українець. 

Зараз же я перевів балачку на латишський національний рух. Чорнява панночка з ентузіазмом почала оповідати про те, що діється тепер в їх ріднім краї. — Я, — казала вона, — зросла ще в инших обставинах і виховалась в німецькім дусі; вже пізніше, дійшовша віку, довелось працювати над собою, вчитись рідної мови й літератури з книжок та журналів. 

- А ви знаєте латишську літературу?— спитав я у її білявої подруги. Та аж спалахнула вся: - Сором був би не знати, бо я виховалась в латишській родині, опріч латишської мови, латишської літератури я змалечку иншої не знала; німецької я навчилась пізніше, але німкою не стала. Я—латишка і не ховаюсь з цим, як це роблять мої земляки в Київі.

- Ах, справді, перепинала її чорнява панна, ми оце їздимо до земляків з білетами на концерт, що уряджуємо для збільшення фондів вашого „латишського товариства народньої освіти", і скільки ж то прикрости зазнаємо під час наших візітів—і не сказати! Не скрізь нас так добре вітають, як оце тут. Тільки-що ми були у одного лікаря-латиша, селянського роду, навіть з правдивим латишським призвищем, а знаєте, як він нас прийняв? Мало в потилицю не випхав, — чого вам, каже, від мене треба? В мене жінка-руська, я сам вже руський і знати не хочу про ваших латишіві Отакої! Ми мало не заплакали... 

- А велике у вас товариство? 

- У нас їх у Київі аж двоє: в старому—троє членів, а в новому щось над 40. Та що з того, коли це тільки на папері? На збірки не ходять; хіба, як танці, то ще сяк-так, а на реферат десяток-другий прийде, та й ті сидять, як мухи в осени. Латишських газет майже не читають — лежать не розрізані. Членська вкладка—25 коп. на місяць та й тієї ніяк не здереш; ходиш по хатах, жебраєш, а все дарма! Ще робітники платять, а інтелігенція... боднй не казать! 

- Цікаві бувають реферати? 

- А як же? Дуже цікаві. Тільки це виключно для наших членів, сторонніх не пускаємо, боємось, щоб не закрили товариство.

- Та по-латишському ж сторонні однаково нічого не зрозуміють... Чи може такі небезпечні теми? Ну, який, наприклад, має бути ще в вас реферат?

- По хімії... 

Я згадав становище одної нашої „Просвіти" на провінції, де я брав близьку участь, і подумав: зовсім, як у нас... 

Нас покликали обідать. За столом я нахилився до 3-х-літньої дитинки мого приятеля і, показавши на хліб, спитав, як це називається: Brod,- відповіло мале, на шклянку—Glas, на ложку—Löffel... 

А чому-ж дитина ваша не знає по-латишському? - задав я питання приятелеві. 

Він трохи засоромився: - Знаєте, з латишською мовою далеко не заїдеш... а німецька дасть їй колись шматок хліба... Та й Курляндія десь далеко, а ми живемо в Росії... я вчу її російської мови... 

Я не став сперечатись: латиш був жонатий на змосковленій українці. 

За обідом трохи випили, почулась латишська мова, полилась латишська пісня, пісня пригнобленого народу, сумна-сумна, як наші українські пісні... 

Чи не правда-ж? Зовсім, зовсім, як у нас... А ми живемо не на чужині, а в своїм ріднім краї. Amicus.