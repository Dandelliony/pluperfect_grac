Про катеринославську виставку.
	Найкраще впорядковано на виставці відділи земський, науковий, сельсько-господарський та ремісницький. І земство, і пробні поля та станції, і школи хліборобські та ремісницькі багато праці положили на те, щоб свої здобутки за багацько літ роботи й свій хист людям показати. Вони скористалися для цього всіми доступними їм засобами і коли ми помічаємо, що не про всі ті здобутки мали змогу лехко довідатись люде, що не мають звички чи часу розглядати численні діаграми та числові приклади, то в цьому не зовсім винуваті лиш експоненти. В головних цих павільйонах і пояснення краще давалися—хоч і не вранці, здебільшого, коли й селяне гуртами одвідували виставку і охоче прислухалися до всяких розмов людей тямущих. З скількох роспорядників коло цих експонатів великий гурт хліборобів завже оточував того студента ново-олександрійського інституту (д. Іванова), що знайомив гостей по діаграмах з становищем на Катеринославщині сельсько-господарської промисловости. Цей студент оповідав гарною українською мовою і треба було бачити, як уважно прості хлібороби роспитували та дізнавалися в його про всякі подробиці, иноді й такі, яких не було в земських кімнатах. 
	Між иншими є і в земському відділі скілька чудернацьких закутків. Повішено, напр., на стіні великі малюнки, де людей, що населяють Катеринославщину, ріжних розмірів намальовано; і під великим українцем по вигляду підписано „русскій“. Або показано дві „кімнатки („кабінети“) агронома“ і там поставлено всього: і зразки насіння, і прискалки садові і канцелярське знаряддя всяке, і... шахва, в якій окрім підручників про худобу та про ґрунт і ще департаментських видань нема більше нічого. Видко, що люде справу агрономичної допомоги не з того краю починають, з якого годилося б... 
	А от ще цікавіші та виразніші відділи просто поховано од людського ока. Ідете ви по павільйонові і бачите драбину плохеньку вгору, підводите очі—написано „школьное образованіе и почта“. Лізете з неаби якою одвагою на те горище і в темненькому закуткові впевняєтесь як і справді занехаяна у нас на Вкраїні шкільна освіта... На дошці наліплено палі турки з підручників та букварців — видань, що ними муштрують у нас дитячі голови; багацько назбірано назв цих книжок і все воно оте „наше родное“, досить звісне, гірке „коріння науки“ офіціяльної. Ідете далі—де на діаграмах показано становище шкільної освіти по повітах. З стовпчиків бачите, що у бердянському чи бахмутському повіті йде у військо аж 93 душі з сотні. 
	Але даремна буде праця шукати тут живу людину, котра пояснила б, що те число і справді вірне—пусто в цьому відділі. Не краще й „почту“ земську виставлено: її найти важко, бо крім скількох діаграм та картограм і якоїсь зброї кінської нічого нема. Бідні відділи з нашого життя! Їх виставлено саме так, як вони і навспражки у нас стоять... 
	У тих закутках, де примостилися пробні поля та станції, спеціялист багацько цікавих відомостей росшукає. Так само гарно улаштовано й експонати шкіл спеціальних. Вони більш приваблюють гостей—хліборобів ніж зерно з економій та на-показ викохана овоч панська. В ремісницькому відділі видатне місце займає полтавське губернське земство з своїми виробами, ткацькими школами то що. Дуже гарно і повно влаштовано лікарський та санітарний земські відділи. 
	Те, що є на виставці з кооперативної справи, на жаль, нічого не говорить про становище цього діла у нас, на Вкраїні. Найповніше і найкраще знайомить оглядачів з своєю роботою далека московська спілка товариських крамниць; вона виставила свої численні видання, коротенько оповідає про розвиток справи, подає звістки з діяльности окремих гуртів. Подбали теж і фінляндці, щоб похвалитися своїми успіхами перед українцями. Лиш харьківський комітет допомоги селянському гуртованню спробував про свої роботи сказати прилюдно, та й те вийшло надто маленьким, непотрібно „скромним“. А київська спілка товариських крамниць чомусь і зовсім не взяла участи на виставці і цим—на нашу думку—зробила велику помилку, особливо коли пригадати про заходи цієї спілки поширити свою діяльність і на инші українські губернії. Не завжди мовчанка є золото... 
	Щось подібне цьому про байдужість та розрізненність доводиться сказати й спиняючись на впорядкуванні на виставці відділу преси російської та української. Тоді як американська спеціально хліборобська преса дуже повно і гарно виставлена, тим часом як російські видавництва столичні де-які надіслали свої книжки й часописи („Агроном“ то що) наші місцеві видавництва не подбали про це. А послухати б про справи періодичних російських видань на Україні—дуже кортіло! Вже он українська преса найшла і місце собі, і хоч була роскидана в 4 чи 5 місцях, але нагадувала про своє істнування. Найкраще впорядковано відділ книгарні „Київської Старини“ та „Просвіти“ і кіоск коло кооперативного закутка. В селянській хаті, що поставлена на виставці як етнографичний місцевий експонат, на столі лиш „Рада“ і „Хуторянинъ“, зважаючи на те, що цю хату одвідували дуже охоче більшість глядачів, розглядали і двір з хлівцем та худобою, і город, і в середині все чисто і з радісною усмішкою дивувалися тому, що може ще сьогодні дома бачили, годилося б разом з верстатом і книжок чи малюнків, що скрізь по селянських хатах тепер трапляються, покласти. Тоді більше було 6 художньої правди і більше—може—користи мали гості, що сюди вчащали.
	Наприкінці скажу кілька слів про лекції та пояснення, як вони були на виставці впорядковані. 
	Що-дня увесь, мабуть, вересень на виставку гуртами прибували селяне-хлібороби з сусідніх повітів Катеринославщини і инших місцевостей. Ці „екскурсії“ може великих заходів одбірали у селянських гуртів та в окремих людей і сумно було помічати як без пояснень люде оглядали і машини і худобу. Бо приїздив з ними коли не батюшка, то вчитель, якому самому потрібні були пояснення. 
	Екскурсанти лиш тоді задоволені бувають, як вдасться було їхньому гуртові десь натрапити вільного роспорядчика, що доглядає за якимсь одним відділом. На нашу думку треба так-би робити, щоб досить свідомі люде всю виставку чи частину її обходили з гуртом охочих людей: тоді б повніше вражіння лишалося. Правда, таких людей потрібно було підшукати чимало, саме підчас виставки був з'їзд агрономів і вільного часу у них не було, але цю потребу великої виставки варт було-б якось впорядкувати, щоб більше од неї користи виходило простим оглядачам—хліборобам. А. Терен.