Заробітчане.
	Повертаються додому останні гурти наших заробітчан. Недавно з Переяславу повідомлялося, що туди що-дня прибувають великі валки заробітчан з Катеринославщини й Таврії. Одного тільки дня З сентября на однім параході до Переяславу прибуло 300 душ заробітчан. То все безземельні селяне з Полтавщини, що ходили в маю та іюні на далекі заробітки на південь. Заробітки, як тепер виясняється, були погані. До того ж, чимало заробітчан зовсім не вернулись назад, бо загинули на чужині од холєри.
	Що до холєри, то справді багато заробітчан загинуло цього літа од неї. У Степовій Україні ця страшна хвороба цього року поширилась найбільше, але в той час, як у залюднених пунктах—городах, селах, містечках, робітнях—проти неї уживались якісь заходи,—на полях усе зоставалось по-старому. Заробітчане пили брудну й заражену вібріонами воду, спали на дворі, їли поганий харч. А коли бувало робітник заслабне на холєру, то його, як собаку, одвозили подальше в поле й кидали там. Був, напр., такий випадок. Лікарь веселівського участку, мелітопольського повіту, в Таврії, об'їздючи 27 іюля увечері свій участок, натрапив у степу, біля села Веселого, на хвору людину, у якої були ознаки холєри. Виявилось, що це наймит з хутора Чорноморченка. Коли побачили, що він заслаб на холєру, хазяїн з жінкою вивезли його в степ біля села Веселого й там покинули.
	А що до заробітків, то і з офіціальних відомостей видно, що вони цього літа були невеликі. Так, д. Я. П-в з „Торг.- пром. газ.“ обрахував, що в косовицю поденному робітникові платили в південнім районі 1—1,80 карб., у Новоросії 1,10—1,80 карб, і на Правобережній Україні 60—100 коп. Од десятини платили в цих районах 5—7, 5—8 і 3—4 карб. У жнива поденному робітникові платили по всіх районах коло 120—200 коп., а з десятини од 5—7 до 8—10 карб. Що ж до пересічного заробітку одного робітника за ціле літо, то в південнім районі він досягав 40—74 карб., у Новоросії 32—61 карб, і на Правобережній Україні 20—40 карб. Коли приняти на увагу, що робітник за літо мусить витратити на дорогу, одежу, обув і харч під час перерв не менше 10--20 карб., то стане ясно, скільки могли заробітчане принести з собою грошей на хазяйство. А коли покласти на ці видатки трохи більше 10—20 карб, (це офіціальна норма), то й зовсім нічого не зостанеться для хазяйства.