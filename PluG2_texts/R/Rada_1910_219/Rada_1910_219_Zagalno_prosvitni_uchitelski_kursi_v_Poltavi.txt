Загально-просвітні учительські курси в Полтаві.
	Минулого літа в Полтаві відбулись загально-просвітні курси задля земських учителів, упоряджені коштом і заходами полт. губ. земства. Ця спасенна думка була порішена земством ще в 1907 р., але через „незалежні обставини“ змогла здійснитись тільки цього року, коли місцева адміністрація нарешті дала дозвіл на те. Земська управа зразу ж подбала про те, щоб запросити найкращих лекторів, і звернулась за цим поперед усього до Київа; але тут вона наразилась на чималу перешкоду з боку місцевої учебної округи: трохи не всі запрошені київські педагоги аттеетувались окружним начальством як люде мало „благонадежні“, а про одного з найпопулярніших тут лекторів по російській літературі було таке написано, що полтавський губернатор рішуче спротивився, щоб його допустити до лектури. І що гірш над усе—оця лиха відозва прийшла з Київа трохи не в переддень відкриття курсів, коли вже пізно було шукати иншого лектора. 
	Сяк, чи так, але з першого червня роспочались лекції на курсах і благополушно дотяглися до визначеного кінця—15 липця. Прибуло на курси зразу більш 200 учителів та учительок, а далі ще під'їхало чимало, так що наприкінці було їх усього 354 душі. Трохи не половина їх (161) прибула і содержувалась на кошт повітових земств, а решта за свої гроші. Повітові земства далеко не однаково спочувають просвітній жадобі своїх учителів: тоді як роменське земство прислало на курси 23 душі, гадяцьке—22, миргородське—20, знайшлись і такі байдужі земства, як золотоношське, лубенське, переяславське і прилуцьке, що не дали й шага на це діло. Щоб не доводити приїзжих учителів до великих трат на прожиття в Полтаві, губ. земство давало їм притулок і харч за невелику плату в міській больниці, чим і скористувалось 150 душ. 
	Лекції відбувались в міськім театрі. Спочатку справа йшла трохи мляво—головно через те, що управа, налякана чутками, либонь губернатор каїться, що дозволив курси, і погрожує закрити їх при першій оказії, занадто вже ізолірувала лекторів від слухачів; але надалі справа налагодилась і йшла добре. Слухачі за увесь час ісхнування курсів проявляли невтомну працю і невгамовану жагу до знання, особливо учительки, яких була більшість на курсах і які, здається, краще були підготовлені до слухання трохи не академичних лекцій по деяких науках. А цих наук була велика сила: педагогична псіхологія (лектор проф. київ. дух. академії Четверіков), історія Росії (Є. А. Кивліцький з Київа), історія України (О. І. Левицький), історія р. літератури (проф. київської дух. акад. Кудрявцев), геологія та фізична географія (проф. харьк. унів. Краснов), фізіка (київл. А. Н. Яницький), химія (київл. М. П. Дукельський), ботаніка (київл. В. І. Фаворський), зоологія (київл. В. М. Артоболевський), географія (київл. В. В. Єрмаков) богословіє, шкільна гігієна і ентомологія. Усього було прочитано 162 лекції, не числячи практ. занятій та екскурсій. Судячи по тому захватові, з яким вислухано було оці лекції, можна бути певним, що слухачі все даремно працювали півтора місяці і взнали багато де-чого нового й корисного; а щоб вони не позабували того, що набули, управа має замір виписати і розіслати їм в подарунок (кожному рублів на 8—10 книжок), які лектори рекомендували по своїх науках.
	Прощаючись, курсісти й курсістки щиро дякували губ. земську управу за урядження курсів і просили, щоб їх було поновлено на той рік і на передбудущі, бо, мовляв, „одна ластівка не робить весни“. Це прохання якраз згожується з бажанням самої управи, яка має замір поновляти курси що року, поки їх не прослухають усі чисто учителі й учительки земських шкіл, але це залежить від того, чи згодяться на це земські збори. 
	Тоді ж таки, прощаючись, курсісти доручили земській управі формальну заяву, в якій писали: „Шкільне життя висовує все нові та нові питання, для роз'язання яких дуже потрібне професіональне періодичне видання. Задля такого видання перш усього потрібні гроші, яких у нас немає, а через те просимо управу причинитись перед губ. земськими зборами, чи не асігнували б вони на цю справу потрібну суму, а ми б поставляли для того видання матеріали, що тичаться шкільного життя“. Земська управа з прихильністю приняла цю заяву, бо й сама вона почуває велику потребу в такім органі, де б сельське учительство змогло свої думки висловляти. Поки що, вона виробила програму видання „Полтавскаго Земскаго Педагогическаго Журнала“ і розіслала її, між иншим, усім лекторам недавніх курсів з проханням висловити свої думки дотично цієї програми і згодитись прийняти участь в виданні своїм співробітництвом. Невідомо, що з того вийде; мабуть, нічого путнього, бо хоч управа, може, й щиро береться за діло, так требаж пам'ятати, які ретрогради сидять у полт. земстві. Уже коли їх налякав неповинний ні в чім земський календарь, то який лемент учинять вони проти журнала? А хоч би справа з виданням педагогичного журнала й вигоріла в земських зборах, то хто і про що буде в ньому писати? Тільки наївним молодим учителям пристало сподіватись, що коли в програмі журнала стоїть, що він повинен „содѣйствовать ихъ взаимообмѣну результатами школьнаго опыта“, то так їм і дозволять щиро і одверто висловити болячі гадки та думки, на які щоденно наводить їх „школьннй опытъ“. Треба було, напр., послухати, як ці самі учителі й учительки, коли були на курсах, гірко жалілись, що школярі страшенно люблять українські книжки і дуже просять прочитати їм „по нашому“, а таких книжок їм не дають і забороняють читати. Ну що, як хтось з наївности напише отаке й пришле до земського журналу? Погладять його по головці? Та й сама редакція (управа) не насміє такого надрукувати, бо в земстві зарепетують, що це ж одвертий сепаратизм! 
	А в такім „взаимообмѣнѣ результатами школьнаго опныта“ справді почувається непереможна потреба між сельським учительством,—це дуже яскраво відбивалось в щирих розмовах куреістів,—і, мабуть, новонарождений український педагогичний журнал „Світло“ якраз влучно вибрав час за для свого нарождення. Взагалі його програма та ж, що й програма майбутнього полт. земського журнала, але вона висловлена живіше, виразніше, зачіпає педагогичну справу далеко глибше й ширше, і „Світло“ теж має на меті стати органом, в якому українське учительство „могло б свої думки висловляти й виявляти потреби свої“. Отут уже запевне усякий шкільний діяч матиме змогу щиро й одверто вилити усі свої болі, усі скрути, якими щоденно допікав йому отой самий „школьннй опытъ“. Полтавець.