Ювилей д-ра Стефана Смаль Стоцького.
Дня 15 сентября припало на Буковині велике свято—25-літній ювилей професорської і громадянської діяльности проф. Смаль-Стоцького. 
Проф. Стоцький—це не тільки визначна, але в дотеперішній історії Буковини перша особа. До його виступу в 1885 р. були талановиті люде на Буковині, але оберталися вони в межах етнографичної та літературної роботи, любили свою отчизну по празниковому, при звуках пісні. Стоцький перший став на політичному ґрунті та взявся до роботи зручно. Зібрав інтелігенцію і заохотив її до праці для народу, а поруч з тим став переводити організацію серед самих народніх мас. Огнищем освітної роботи була в ту пору „Руска Бесіда" і зручними заходами, при помочі молодих людей (між ними Ом. Поповича) добув Стоцький цю твердиню і викинув з неї не тільки москвофілів, але й москвофільські стремління, а завів чисту так звану народовську програму. 
Поки ще рушив Стоцький (з своїми приятелями) на села між народ, розпочав він друге велике діло, взявся до народньої й середньої школи. Його заходами заведено в шкільних учебниках чисто народню мову й так званий фонетичний правопис, принятий для всіх українських шкіл в Австрії. Паралельно з домаганнями в законодавчих сферах і в краєвих та центральних адмініетраційних властей (в міністерстві), йдуть його статті у видаваній ним „Рускій Школі", його критика граматики Ом. Огоновського в „Оesterreichische Мittelschule" і його „Мinoritäts votum in Sachen der ruthenischen Rechtsschreibung". 
Секрет успіхів проф. Стоцького лежав у його завзятті, в дуже зручнім користуванні з політичного курсу та в тім, що свої плани, лишаючись в тіні, він переводив в життя, виставляючи наперед инших особ. Приміром газету „Буковину" звязав він з популярним іменем найбільшого буковинського поета Федьковича, хоч Федькович не написав за ввесь час ні одної статті для газети, якої був редактором і цілком не піклувався нею, а давав тільки своє ім'я. Про те, як до міністрів ходили де-які достойники з планами і пропамятними письмами, опрацьованими Стоцьким, не буду тут згадувати. 
Та прийшла пора на наймилішу для Стоцького роботу, себ то на поїздки між народ. Наймиліша вона, бо у Стоцького народолюбство то не фраза, але життьова сила. Почав же Стоцький з приятелями скликати віча, закладати читальні й каси по селах, а згодом „Січи". 
Коли по всяких закутках Буковини, близче чи дальше від Черновець переглянете протоколи всяких товариств, дуже часто наткнетеся, що на закладних зборах головним референтом, отже основателем того товариства був д-р Стоцький. 
Рівночасно з тим виходить популярна „Бібліотека для молодіжи" під редакцією Ом. Поповича, а в 1889 р. закладає і редактує д-р Стоцький народню газету „Руска Рада" і сам заповняє її цілу своїми статтями. 
Підготовлений сам докладно дорогою практики і теоретично, *) підготовивши собі грунт на селах, серед інтелігентів і селян, вийшов др. Стоцький на посла до буковинського сейму (1892) і це другий етап його діяльности, бо мав він доступ до тої кузні, де кують закони, міг мати особисто безпосередний вплив в тім місці, де робиться політику. 
Засідаючи в сеймі, витягав др. Стоцький для русинів користи з того клопоту, що правительство мусіло мати союзника проти надто сильних волохів. Русини могли бути тим третім, що хилив вагу в цей, то в той бік між волохами й німцями (з жидами). І були ним, себто правительственною партією, але в меншости і тому мусіли часто держатися опозиційної тактики. І попередні події і нова ера галицька (1890—1891 р.) і особисті стосунки у Відні (пр. з одним із бувших президентів краю) одкрили буковинським українцям безпосередну дорогу до центрального правительства в Відні, з яким миряться вони понад голову буковинських президентів і то з ріжним успіхом. 
В тім часі розвій культурного життя буковинських українців іде приспішеним темпом. Поодинокі діячі перебрали від „Руської Бесіди" окремі товариства, засновані за почином і при живій співучасти др. Стоцького, часопис „Буковина" виходить щоденно, товариство „Руська Рада" купує друкарню, „Руська Каса" організує кредіт і то майже виключно для мужиків, рада культури краевої, в якій українці добули собі належне становисько, помагає сельським господарям, і на протязі скількох років дістають буковинські українці дві утраквистичні гімназії, до краєвої ради шкільної покликано на референта для українських шкіл Поповича, русини здобувають рішаючий голос у багатьох краєвих справах. 
Так і прийшла третя доба для відродженої буков. України, а тепер першою ролею провідника ділиться д-р. Стоцький з Миколаєм Васильком. Той не ріс між русинами, а вчився між європейцями. Член дуже багатої шляхти, з родинними традиціями підбиває кождого своїми особистими прикметами. Коли-ж додамо, що в Терезіянум **) сидів він на шкільній лаві з неодним австрійським міністром, що в багатьох європейських містах (не казати про Відень!) він популярна особа, що він визначний політик і дипломат в цілій Австрії, а не тільки в Буковині, то можна собі подумати, який набуток з такої сили для буковинських
*) Доказом, як з пляном забирався др. Стоцький до громадянської праці, неподібно до инших „політиків" є його студії над культурним життям буковинської України, а вислід тих студій, поданий у нарисі культурної історії буковинських українців під. заг. „Буковинська Русь“ друковано в „Буковині" почавши з р. 1897. 
**) Гімназія у Відні, в якій учаться „вибрані*.
українців. Д-р Стоцький кидав на його громи, розторощував його в „Буковині", поки пізнав його замисли, але потім подали вони собі руки—для добра бук. Руси. З того часу Василько, хоч як сеймовий посол теж бере участь в краєвій політиці, хоч без його не рішиться ніяка важна краєва справа, але головне його завдання заступати Буковину перед центральними властями у Відні. Тому називають його міністром заграничних справ і на тім полі здобув він собі незрівняні заслуги. Стоцький остався шефом краєвої політики. Як такий увійшов до краєвого виділу (т. є. перманентної екзекутиви сейму), став заступником краєвого маршалка (т. є. заступником голови того краєвого виділу) і фактично на його плечах цілий краєвий виділ, бо маршалок справами не займається. Д-р Стоцький придбав собі таке знаная краєвих законів, а що важніше, таке широке знання краєвих справ і потреб, якого не навчишся з книжки, тільки дорогою практичної діяльности, а управляючи складною машиною, придбав собі таку силу, що сьогодні без великих втрат для краю, а ще більш для буковинської України не можна його ніким иншим заступити. За управи д-ра Стоцького не тільки гарно розвинулася т. зв. краєва культура, (виділ краєвий на всі способи помагає селянському хазяйству, уряджує курси, закладає фахові школи *), будує шпиталі), але д-ру Стоцькому удалося справитися з фінансовими клопотами краю. Не треба також забувати, щоб 6 літній період сеймовий, (а разом і управи д-р. Стоцького краєм) був багатий на реформи: ухвалено сеймову реформу з національними куріями, на яку инші австрійські краї—не кажучи про Галичину—ще не здобулися, ухвалено демократичну реформу громадського уставу, в якому двори стратили свою автономію і привелеї, бо втягнено їх до громади. 
Хоч д-ру Стоцькому, як урядникові, признають усі безсторонність і справедливість, це не значить, що гаряча його любов до України остигла. Для людини малого серця була би як раз така логіка. Та д-р Стоцький, здобувши більшу силу ніж досі, приносить і більшу користь для свого народа, бо виконання замислів не стрічає вже таких перепон, як колись. Окрім загального стремління до кооперації у всіх краях, близша знайомість з М. Левитським (артільщиком) призвела д-ра Строцького до дуже живої і видатної кооперативної організації серед буковинського селянства. Центральним її органом „Селянська каса“, яка обіймає окрім банкового відділу ревізію і патронат усіх Райфайзенок на Буковині, далі товаровий відділ для хліборобів і витворчо (продукційно)—купецький відділ: молочарство. 
Тепер у самих Чернівцях 30 українських товариств і інституцій, які так званими філіями розтягнули свої сіті по всій країні. Народні школи мають українці в своїх руках, а нема села без школи; в найвищій краєвій власті шкільній засідає українець, як інспектор і референт для українських шкіл, учительська семинарія в Чернівцях, розділена на національні відділи під окремими управителями, розділ консисторії на ромунську і українську, то питання лиш часу. Ніякої важної справи краєвої без згоди українців правительство не рішає. До того дійшли українці довголітньою, спільною працею, але ініціятива в тім, провід, а в першім десятиліттю чорна робота припала д-ру Стоцькому і тому то він надав фізіономію буков. Україні, на скільки поборов супротивні стремління, а його життєпис совпадає з історією 25-ліття розвою буков. України. Для історика Стоцький цікавий не тільки, як подвижник представленого вище розвитку, але ще й тому, що українців або не признають, або примушують їх до опозиції, часто безплодної в своїх великих зусиллях. Відомо, що опозиція не дає розвинутися ані політикам, ані адміністраційним талантам, бо не дає їм поля до розмаху, ані засобів. На це конче треба позитивної праці. На Буковині українці не стоять в опозиції, а д-р Стоцький є першим приміром, як може українець служити своєму рідному народові, а разом в користь цілого краю, заселеного скількома иншими народами.
*) Школу ткацтва, в Вижлиці школу гуцульських виробів, де вчить славний артист Шкрібляк, в Виженці школу гаптування, в Кіцмані рільничу школу і т. д.
Для повности цього нарису, треба ще згадати про діяльність ювілята на полі науки, яке він кинув за для важніших справ. Без сумніву був би др. Стоцький значно посунув на перед фільольогичні студії над нашою мовою, коли б був посвятився самій науці. Адже його „граматика рускої мови" хоч це лиш шкільний підручник, найліпша з дотеперішніх, скінчених підручників граматики, а в німецькім перекладі має вона увійти в славну серію „граматики індоєвропейських народів". Дві його праці (про значіння анальогії в деклінації малоруського язика і про зміст кодексу ганкенштайніянського), друковані в найповажніших німецьких журналах для філології, одчинили йому дорогу до доцентури на віденському і професури на черновецькому університеті. Окрім наукових розвідок названих уже перед тим і других, викликаних потребою часу (відчит про Федьковича, про Енеїду Котляревського, критика на словарь Уманця і Спілки) конче треба зазначити публікацію „Національні і церковні змагання Румунів на Буковині в р.р. 1848 —1865 і велику силу публіцистичних статей. 
Та др. Стоцький кинув кабінет ученого, вийшов на поле громадянської праці і для будучности України зробив більше, ніж учені граматики, хоч і наукові його праці підтримують його репутацію, як серйозного ученого.
Др Стоцький тепер у 51 році життя. Вийшов він з під селянської і то вбогої стріхи. Учився у Львові, а університет кінчив у Чернівцях, дальші студії відбув у Відні. Тверда була його життьова дорога, пробоєм ішов ювелят ціле своє життя. Не тільки чужі вели проти його завзяту кампанію, і від своїх земляків та приятелів прийшлося чути гіркі слова, відкидати колоди, боротися. Це зрозуміле й необхідне, адже життя трудящого провідника—не карнавал. І звісно, що громи б'ють не в корчі, а в високі дерева. Таким великим чоловіком чину, який розумом і силою заміняти слова ділами переріс тисячі наших інтелігентних діячів, є власне Стоцький і таким перейде він до історії. А поки перейде, най дасть йому доля ще багато служити ідеї свого життя. 
Д. Лук'янович.