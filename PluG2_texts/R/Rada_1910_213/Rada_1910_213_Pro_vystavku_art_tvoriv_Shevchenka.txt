Про виставку артистичних творів Т. Шевченка.
Під час святкування пятидесятиліття смерти Т. Шевченка гуртком українських художників і знавців українського мистецтва між иншим улаштовано буде виставку артистичних творів нашого поета, куди увійдуть малюнки олійними фарбами, акварелі, рисунки й офорти. 
Як відомо Шевченко окрім поетичного хисту мав великий малярський талант і був один з найкращих артистів-малярів свого часу. Деякі з його образів олійними фарбами можна поставити серед першорозрядних. Що ж до офортів, то Шевченко для свого часу й тепер ще вважається за видатнішого артиста. 
Та на жаль артистичні твори Т. Шевченка, роскидані по ріжних місцях, мало або й зовсім ще невідомі широкому громадянству. 
Більш пощастило його офортам, які в значному числі зібрано в Чернігівському музеї імени В. Тарновського. 
Метою виставки й буде—зібрати на скільки можливо більше артистичних творів Т. Шевченка. Тому звертаємося до нашого громадянства з проханням ширити як серед своїх так і серед російського громадянства відомости про майбутню виставку артистичних творів Т. Шевченка, а всіх тих, хто має такі твори, просимо прислати їх на цю виставку. Після виставки твори ці буде повернено їх власникам з подякою. 
Звертатися за всякими відомостями й поясненнями в цій справі можна до п. М. Ф. Біляшівського, директора київського музею (бувшого міського).