Пачкарь.
Не йди, Микито. Боюся я дуже... Чогось так боюся, що й сказати не вмію. 
- Тай чого? Хіба люде не ходять? Чим-же я гірший? — мовив Микита, одягаючись у стару, латану свитку. 
- Микито, послухай мене! Який-бо з тебе пачкарь? Ти ж із-роду не ходив... жили якось і без того... Чого тепер скортіло? 
Так умовляла жінка свого чоловіка. 
Жили вони по-над кордоном, гонів із десятеро від гряниці. Микита лагодився йти „на той бік" по горільку. 
- Чого скортіло? — озвався він сердито. Маємо що на свята, хоч розговітися? Картоплею будеш розговлятися? А на хрестинах чим кумів пошануєш? 
Микитова жінка була вагітна і видко було по ній, що до хрестин уже не довго чекати. 
- Отак у злиднях пропадаємо, у злиднях і подохнемо, — казав Микита, підперізуючись ремінцем.—А хто не боїться, тому добро само в руки лізе. Хамхацький синові яку хату поставив? А що-ж він: з землі ті гроші заробив?— Бо він дотепнний він уже ввесь вік пачкуе... Його всі москалі знають... Він знає, як їх обійти, 
- Знає він, знають і другі; дійду й я до того. 
- Дійдеш лихої години. 
- Кум Андрій одсидів рік у тюрмі? Коваля вислали кудись, що хто його й знає де він тепер? Кум п'яний йшов, через те й попався. А Коваль з москалями не поладився. Треба знати як та що. Дуже ти знаєш! Не йди, Микито, прошу я тебе! Ну що-ж я сама у світі робити буду, як тебе заберуть? Трое-ж дітей, — зглянься на них. Четверте-ж буде... 
Микитиха заламала руки, а очима показала на дітей, що спали на ліжку на  купі лахміття, щільно притулившись одно до одного. Далі вона заплакала, витераючи очі рукавом. 
- Не хнюпай—бо! — трохи лагідніше промовив Микита.—Я-ж бо не дурний справді. Карбованця взяв; причепиться москаль, —дам, а не побачить,—-ще краще. Горілки баньку відступ відступлю йому, коли вже дуже твердий попадеться. Треба знати як та що. Хамхацький вже сорок літ ходить, а попався-ж він хоч раз? 
- Він таке слово знав, кажуть. Сон на москалів насилає. 
- Дурниця, — одрік Микита. Плетуть баби. Найкращий сон насилає карбованець. 
- Ти-ж хоч не втікай, — змагалася жінка. Як перейме тебе— стань, не втікай. Немирівський парубок утікав, то пострелили його: каліка тепер. 
- Ну-ну. Вже не бійся, — мовив Микита, насовуючи шапку геть аж на вуха. Гаси світло, лягай спати. 
- Таки не йшов-би, Микито! — Знову почала вмовлять жінка.—Ой боюся я!.. Ой бідна ж моя головонько-о! 
- Знов? 
- Ой діточки ж мої, ді-іточки! 
Чоловік не промовив й слова, повернувся і вийшов з хати. 
Микитиха з одчаем оглянулася по хаті ніби чогось шукаючи; вона підійшла до дверей, потім вернулася назад до столу, мабуть подумавши, що даремна річ завертати чоловіка: не завернеш. Подивилася вона на дітей, що тихо спали у кутку постелі і знов заплакала, гіркими слізьми заплакала. Заломивши руки, вона впала навколішки перед образами. 
- Богородице Почаївська, Мати Божа! Зглянься на мене, бідну, зглянься на діток моїх! Заступись, помилуй і спаси! 
Не знала Микитиха багато молитов. Вичитала „Отченаш“ та „Богородоцю“, витерла рукавом заплакані очі, погасила світло й лягла коло дітей. 
Та не спалося бідній жінці. Раз-у-раз сідала вона на постелі, прислухаючись, чи не почує крику якого. І в нічній темряві вона згортала руки й молилася... Думкою молилася, бо молитов великих не знала. 
- Заступись, царице небесна! Помилуй, Богородице Почаївська Зглянься на діток, не дай нам пропасти... Виведи мого Микиту щасливо, оборони його та захисти покровом твоїм!.. 
І знов говорила „Отченаш” і „Богородицю”, знов зітхала та витерала сльози рукавом, аж поки сон зморив її, закрив її очі. 
Темно було на дворі; холодний вітер з дрібним дощем бив Микиті просто в очі. 
Микита йшов манівцями через болото до гряниці. Дорогу пізнавав він до всяких прикметах, що знав їх ще з дитячих літ, коли пас телят на тому болоті. 
„На той бік“ Микита перейшов без усяких перешкод: ні він москаля, ні москаль його не побачив. 
По тім боці, також недалеко від гряниці, є село Підкаміння. Туди й прямував Микита до знайомого австрійського пачкаря, Романа Шкурата. 
Роман дав йому горілки барильце, а замісць грошей за неї доручив йому клубок якогось краму, що треба було перепачкувати „до Росії”. Росказав, кому передати і що сказати. 
- Мав-би вам за це шість ренських *) заплатити, то маєте за шість ренських горілки. А на другий раз в-порожні не йдіть сюди: ковбас принесіть, або сала, або хоч тютюнну скілька фунтів, то ще з пару ренських заробите,— додав Роман. 
Ще далеко до дня було, як подався Микита назад до дому зо своїми „пачками”. Хутко йшов він шляхом, а далі й лісовою стежкою, поки дійшов до верболозів, що рясно росли по над гряницею з одного і з другого боку її. Дійшовши до тих зарослів, Микита посунувся обережно, раз-у-раз стаючи і прислухаючись. Нічого непевного не чув він. Тільки вітер шелестів зарослями. 
Ось і гряниця... Став Микита, ще раз прислухався і, перехрестившись, подався тихенько у верболози.
*) Мало не 5 карбованців. 
Муляло йому барильце на грудях, важкий був і клуночок за плечима, зв'язаний мотузками з барильцем; та все те було байдуже, аби не дуже хлюпала горілка у барильці та не хрустіли сухі гилячки під ногами. 
Йшов Микита так тихо, що сам своєї ходи не чув. Ось вже й гряницю ту пекельну перейшов, вже гонів за двоє по „ своїм “ боці йде він, ось зараз і поля свої почнуться... 
Щось свиснуло пронизливо, гостро і почув Микита гучний окрик; 
— Стой! 
Микита станув. Два рази ляснуло щось, не дуже голосно, а прикро так: то москаль рушницю лагодив до стрілу. Далі почулося тяжке ступання москаля. 
Микита подався тихенько назад. 
— Стой!— гукнув ще раз москаль. „Чорта лисого влучиш ти по такій темряві!” — подумав Микита і бігцем подався на бік і назад.
Бахнув короткий, сухий згук вистрілу, наче суха гиляка вломилася. На одну мить осяяв той вистріл перед Микитою зарослі верболозу, а далі й темну стіну ліса. 
Микита побіг швидче, схилившися, скільки міг, до землі. 
Бахнуло вдруге. Щось ударило Микиту в потилицю, він зачепився ногою за якусь гиляку і впав ниць...
— А що, кумо? Нема Микити? — питав у-ранці Микитиху кум Андрій, що відсидів уже був рік у тюрмі за „пачкарство”. 
- Пішов лиха шукати,—з одчаєм мовила Микитиха. — Нема досі... Спіймали хіба?.. 
- Ба ні, — якось дивно казав кум- Андрій чухаючи потилицю. 
— Вклав його москаль на саміеснькій гряниці. Водили туди наших людей, понятих ніби, пізнавати. Кажуть: Микита...
— Вбитий?— скрикнула Микитиха і зблідла, як крейда.
-У потилицю влучив його, а оком куля вийшла... Задубів уже... 
Микитиха, вплеснувши руками, впала на землю, як нежива... 
Після Великодня погряничного москаля Гусєва покликали у бригадну канцелярію. 
Бригадний командір оглянув його. 
-Здоровъ! 
- Здравія желаю ваше высокородіе!
- Ось тобі 20 карбованців награди за поимку“, третя часть тобі по закону. 
-Радъ стараться, ваше высокородіе! 
- Старайся, брат. 
М. Пилипович.