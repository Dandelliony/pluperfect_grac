Кінець локауту в Берліні.
Германія тепер переживав дні нечувано-впертої економичної війни. До 200.000 робітників будівельної промисловости викинуто на улицю через бажання підприємців змінити на гірше умови праці. Хто вийде з цеї боротьби переможцем, а хто — переможеним, — поки-що невідомо. Але в деяких містах, як, напр., у Берліні й Гамбурзі, перемогли робітники. В Гамбурзі підприємці зовсім відмовились пристати до локауту, бо для них це було б однаково тяжко й невигідно, як і для робітників. А в Берліні справа вже стояла так, що от-от 35 тисяч будівельних робітників мали опинитись на улиці. Але в останню хвилину сторони згодились звернутись до промислового суду й скоритись його постанові. Суд поставився прихильно до робітників і збільшив їм плату. Тепер між берлінськими підприємцями в будівельними робітниками підписано умову на нових три роки, причім усі умови праці лишаються старі й тільки плата робітникам трохи збільшується. 
Найблизчі дні покажуть, чи схотять підприємці всеї Германії піти за добрим прикладом берлінських підприємців. У деяких газетах з'явилась постанова центральної спілки підприємців, якою місцевим підприємцям забороняється миритись з робітниками на инших умовах, ніж ті, на яких помирились берлінські підприємці. Але з того, що берлінські підприємці всетаки помирились з робітниками, газети роблять висновок, що й провінціальні спілки підприємців не зостануться непримиримими.
Переселення з Греції.
Не зважаючи на всі спроби як-небудь полагодити внутрішні непорядки в Греції й піднести добробут людности, урядові в цім не щастить. Останніми часами помічається нечуване з'явище: сила грецької молоді обох полів виїздить з рідного краю в північну й південну Америку. На всіх морських пароходах повно грецьких переселенців, здебільшого з далеких провінцій. Переселенці тікають від усе зростаючих податків і від загальної незабезпечености. „Будь у нас инший уряд, — кажуть переселенці — Греція була б багатою й пишною країною. Але політику захопили в свої руки політикани, й нам раз-у-раз стає тяжче жити. Доводиться тікати з рідного краю".