Ще про шкільні кооперативи.
На мій допис „Шкільний кооператив на селі” появилась дискусійна стаття в Ч. 20 нашої газети „Про дитячі кооперативи”. Треба відмітити, що дитячо-шкільні кооперативи на Волині—перші ластівки, їх загалом не багато, можна на пальцях порахувати, та, звичайно, що ініціативу організації їх треба подати самим дітям-школярам. Зверху нав'язувати їх не можна, але що до керування, підтримки їх—думка, без‘умовно, дуже слушна. Житомірська райспоживспілка, в свою чергу, робить все, що можливо: через свій інструкторський апарат дав організаційну допомогу, а також і матеріяльну в формі відпуску їм товарів та невеликих кредитів. От наприклад, що до самого слобідського шкільного кооперативу — Житомірська райспоживспілка в своєму засіданню винесла таку постанову: „ а) прийняти шефство райспоживспілкою над слобідським шкільним кооперативом; б) виписати для цього кооперативу 3 газети „Радянська Волинь”, „Більшовик” та „Юнацьку Правду”; в) запропонувати книгарні відчинити кредита цьому кооперативу в розмірі 30 карб., як шкільним приладдям, так і книжками, на 3-х місячний термін; г) поставати в обов'язок заворгвідділом т. Дудичу та інструктору-секретарю т. Апостолу щомісяця відвідувати шкільний кооператив, з'окрема доручити голові правління т. Сагайдачному під час перебування в Коростишівськ. р. самому відвідувати цей кооператив; д) прийняти цей кооператив до складу членів райспоживспілки, запросивши обов'язково представників їх на збори уповноважених; е) про постанову правління оголосити в пресі, а оргвідділові дати з цього приводу де-кілька статтів; ж) у найближчому часі запросити на засідання правління представників слобідського шкільного кооперативу. Що до самих організаційних форм шкільних кооперативів, то ще не час говорити про їх районні та губерніальні об'єднання. Лише необхідно кооперативним організаціям звернути  особливу увагу на підтримку організації низових дитячо-шкільних кооперативів, на їх зміцнення, надання їм дійсно коооперативних напрямків форм та постійного інструктування. Що до самого м. Житомиру, справа зовсім ясна, що тут необхідно було давно звернути увагу на організацію шкільних кооперативів, тим більше, що по багатьох школах існують уже ріжні гуртки, черга ще за кооперативами. Це—обов'язок житомірського ЦРК. У даному випадкові треба констатувати, що на Волині початок організації шкільних кооперативів дало село. В. Апостол.

