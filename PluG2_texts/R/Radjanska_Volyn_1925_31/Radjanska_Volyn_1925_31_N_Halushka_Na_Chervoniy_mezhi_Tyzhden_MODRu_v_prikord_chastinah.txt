На Червоній межі. Тиждень МОДР'у в прикорд. частинах.
У справі переведення тижня МОДР’у (міжнародньої організації допомоги борцям революції) прикордонні частини не зосталися позаду від інших Радянських і парторганізацій. Прикордонники, які найблизче росташовані до капіталістичних держав, є близькими свідками, як революційні борці лягають у нерівній боротьбі та мучаться у страшних в’язницях капіталу. Прикордонники нашої к-ри, починаючи з червоноармійця й вінчаючи командуванням, вступили членами МОДР'у і тепер ми на початку праці вже маємо 37 чоловіка, з’організованих у осередок МОДР'у з президією для керування працею. Президія осередку широко розгортає свою працю по охопленню членством МОДР'у всього складу червоноармійців і командирів та політробітників. Крім того осередок МОДР’у має на меті, через своїх членів, що перебувають на селі, повести широку агітаційну працю серед селянства. На перших порах ми вже бачимо успіхи в селах. Треба сподіватись, що прикордонники поведуть усюди працю допомоги МОДР'ові серед селянства. Його ідеї стануть близькі кожному прикордонному селянинові. По Н-ськ ударній комендатурі рівняйтеся всі инші прикорд. частини. Гол. осередку МОДР'у Н. вдарної ком-ри Н. Галушка.

