Досвідні мобілізації—перевірка нашої обороноздатности.
У сьогоднішньому числі нашої газети вміщено постанову Центрального Виконавчого Комітету й Ради Народніх Комісарів Союзу Радянських Соціалістичних Республік про досвідні та повірочні мобілізації.
З огляду на те, що цей новий почин Радянської влади ще незнайомий населенню нашої Волини,—він, цілком природньо, може викликати помилкові тлумачення, балачки й пересуди.
Особливо вороги Радянської влади, бажаючи це використати для своїх певних цілей, може статись, почнуть ширити чутки, що це вже означає початок війни.
А щоби цього не було, щоби селяни знали, що саме означає досвідня мобілізація й для чого вона буде переводитись, ми вважаємо за потрібне це роз'ясувати.
Наш Союз Радянських Республік додержується наймиролюбнішої політики. І за найкращі докази цього стає те, що Радянський уряд, як-но тільки закінчилась горожанська війна, скоротив Червону армію з 5-ти мілійонів чоловіка до 600 тисяч.
Треба додати, що це пророблено в той час, коли Радянський Союз посідає величезні просторіні, які дорівнюються одній шостій частині земної кулі. Це було переведено, не зважаючи на те, що буржуазні держави завзято озброюються, будують нові величезні крейсери (кораблі), вартістю в багато мілійонів карбованців, збільшують з кожним днем число свойого війська, споруджують нові військові заводи, збільшують повітряні флотилії, артилерію та инш.
Червону армію скорочено до мінімума, до можливих розмірів.
Але доки ми перебуваємо в оточенні буржуазних держав, радянська країна повинна бути досить міцною, аби в потрібний мент встати на свою оборону.
Радянський уряд війни не хоче, він навіть часто йде на поступки буржуазним державам, аби-но запобігти військовим сутичкам.
Та буржуазія ще не відкинула думки відібрати в радянських робітників і селян їхні завойовання. Особливо вона злоститься й лютує в зв'язку з тим, що промисловість у радянській Росії швидко розвивається та сільське господарство буйно зростає. Селянський хлібець, що вродив цього року так гарно на радянській землі, цій буржуазії спати не дає.
Так чи-ж може спокійно позирати радянський селянин і робітник у майбутнє, коли він знає, що його оточують зі всіх боків буржуазні вовки, що клацають зубами на радянський хліб.
Ні. Він повинен бути підготовлений завжди дати одсіч ворогу, як-що той задумає напасти на нього.
Ми знаємо, що війни зараз з Союзом Радянських республік не буде.
За це промовляє дуже багато.
Й те, що англійська буржуазія зусилює торгівлю з нами, й те, що з Польщею встановлюються кращі стосунки, ніж були до цього часу,—тай багато де-чого иншого.
Але, як-що війни зараз не буде, то це завдяки також і тому, що міцний та дужий Союз Радянських Республік, що зростає й шириться робітничий рух по буржуазних країнах.
Що сильніший буде Радянський Союз і що більша його обороноздатність, тим меншою стає загроза війни.
От-же досвідня мобілізація й є однією з перевірок нашої обороноздатности.
Вона полягає в тім, що по деяких місцях Радянського Союзу тимчасово —на день, два, або три, — прикликається кілька строків.
По цілому Радянському Союзу переводити таку мобілізацію нема рації й потреби. Досить охопити лише де-які округи, причім переводити її у такий спосіб, аби селяни й робітники не відривались від свого господарства на довгий час.
Таким шляхом можна буде перевірити, оскільки гарно підготовлені—і наш апарат і саме населення—до оборони, коли б у майбутньому виникла в ній потреба.
Таким чином, досвідні мобілізації—це є перевірка нашої обороноздатности. 
А. Г.
