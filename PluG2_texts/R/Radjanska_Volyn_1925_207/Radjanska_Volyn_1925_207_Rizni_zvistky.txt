Різні звістки.
Перший радянський автобус. 
На одному Московському заводі збудували перший радянський автобус (закритий пасажирський автомобіль). Автотрест має розпочати масове вироблення цих автобусів.
Справжня допомога. 
В Ростові, що над Доном, комісія допомоги сільському господарству закуповує 100 тракторів. Цими тракторами оброблятимуть поля малосильних селянських господарств—безплатно чи за маленьку платню.
На честь Академії Наук.
Відзначаючи 200-річчя Академії Наук, міська рада міста Одеси перейменувала одну вулицю на  Ломоносівську (в пам'ять селянина Ломоносова, сина рибалки, що ще 200 років тому самотужки зробився вченим і був членом Академії Наук). По вищих школах Одеси встановлено кілька стипендій (постійних грошових допомог) імени Академії для студентів-селян.
Сутички з еспанцями.
На еспанській смузі Мароканського фронту значних боїв нема. Цими днями еспанці висадили з моря загін війська й почали наступати в напрямку на Алжир. Мароканці в цьому місці сильного опору не ставлять.
Наймитів до шкіл. 
Центральний комітет спілки робітників землі й лісу („Робітземлісу“) розпочав кампанію по відрядженню наймитів та наймичок до шкіл та робітничих факультетів. На місцях мають організувати курси для підготовлення наймитів до зазначених шкіл.
