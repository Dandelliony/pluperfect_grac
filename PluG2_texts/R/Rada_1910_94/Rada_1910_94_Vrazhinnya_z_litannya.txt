Вражіння з літання.
Нарешті й нам пощастило побачити й роздивитись вперше справді «летючого» аероплана. Д. Уточкін позавчора показав нам те, про що ми здавна думали, що ми за останні два роки силкувалися собі уявити з ріжних описів по газетах та спеціальних виданнях, провіряючи свої спостереження сінематографічними здіймами, що від часу до часу ставлялися в київських «іллюзіях». 
Аероплан Уточкіна—це відомий біплан Анрі Фармапа, на котрому до теперішнього авіатора літав сам Фарман і Єфімов. 
Гарна, «облітана» машина з найкращим з сучасних моторів —«Гномом» —на 50 кінських сил. Характерною ознакою цього мотора являється те, що у нього головний вал —річ нерухома, а округ нього вертиться 7 ціліндрів, розміщених на зразок проміння зорі. Вигоди цієї конструкції 1) велика регулярність ходу, бо ціліндри служать для мотора маховиком, котрого в лехких моторах неможна ставити, щоб не обтяжувати їх і 2) найкраще повітряне охолоджування, бо ціліндри приймають на себе вітер, що залежить від скорости руху аероплана і від власної скорости ціліндрів Через такі свої прикмети мотор «Гном» має світові рекорди високости (пол. —1269 м.) і довготи польота (Фарман 4 години 17 хзил.). 
І від такої гарної машини і від Уточкіна, як гарного спортсмена, можна було сподіватися справді цікавого польоту. Ми з напруженням дивилися, як вивели аероплан з зеленого ангару. Ось почали роскручувати гвинта; кілька хвилин —над аеродромом розляглася тріскотня мотора і ні гвинта, ні мотора вже не стало видно; ще хвиля, короткий знак рукою з боку авіатора, помішники відбігають і машина поволі починає котитися по землі; ще трохи і аероплан непомітно «одклеюється», як кажуть французи, від землі. Момент чарівний і вірити доводиться хіба тому, що не сам бачиш, а й тисячі напружених глядачів. Якось дивно. Аероплан вилітає за круг; летить над силою безплатної публіки, вертається на аеродром, знов вилітає з нього і знов вертається. Спуск, мотор спинюється і аероплан мняко котиться по землі. Польот тягся 3 1/2 хвилини. Почувається наче невдоволення; трохи мало. 
Через де-який час знов закручують гвинта і знов ті ж вражіння. Польот 2 хвилини. Досадно —що це за польоти? Ждемо третього разу. Ходять чутки, що Уточкін не хоче літати довго, боячись зіпсувати аероплана, щоб показати свої здібности в Москві. І це правда: втрете польот тягнеться знов біля двох хвилин. В кінці першого круга, коли вільно можна було б зробити і другий, авіатор все ж сідає дуже близько від горожі; сідає так мняко, що резина не розтягується і полозки не можуть гальмувати розгону; аероплан котиться прямо на горожу. Що то буде. Враз крутий поворот біля самої горожі, але пізно— аероплан чіпляється за ящики, в котрих приїхав і мне собі стерно і праве крило. Але збитків може всього карбованців на 20. Його похапцем ховають в ангар. Польоти закінчено. Що сказати з приводу аварії? Компетентні люде кажуть, що небезпечним моментом для аероплана являється лиш спуск; підчас польоту аероплан не відчуває жадних ударів і тому далеко краще було б зробити, боючись зіпсувати аероплан, одного довгого польота, а не троє коротких. Та й глядачі були б більше задоволені. Ці ж три коротких польоти на нас особисто зробили вражіння те, що перед нами не солідний авіатор, а, нехай нам вибачить д. Уточкін на слові, «пидліток», як звуть хлопці молоденьких, котрі ще не вміють довго літать, горобенят. 
Хочеться скоріше побачити в Київі авіатора, що не боявся б повітря.  Є. К.




