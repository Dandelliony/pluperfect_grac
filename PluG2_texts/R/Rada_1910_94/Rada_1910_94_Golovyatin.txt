С. ГОЛОВ'ЯТИН, черкаського повіту (на Київщині). Незабаром буде одчинено у нас казенну «монопольку» — наче б то з метою вилічить наших селян од піяцтва.
Річ у тім, що в Голов'ятині страшенно розвинулась потайна продаж горілки: через кожні десять-дванадцять дворів напевне можна здибати потайного шинка.
Ці шинки хоч і беруть за горілку де-яку лишку, рівняючи з казенною ціною, так зате їм не обов'язково зразу платить готовими грішми: почасти вони вірять на-борг, а почасти беруть в застанову за горілку — пашню, одежу і инші речі господарського вжитку.
Через лехке добування горілки, слідом за дорослими чоловіками, почала піячить молодь, а далі і жіноцтво щиро взялось до чарочки.
Боротьба з цим злом з боку адміністрації не дає добрих наслідків. Кожного року поліція складає не менш 40 протоколів на потайних шинкарів і кожного року всіх цих шинкарів мировий суддя засужує в тюрму.
Але натомісць замкнутих за ґрати — починають шинкувать їхні сусіди. Недавно в Голов'ятин виїздив мировий посередник 1-го уч. черкаського повіту, д. Нікіфоров, і вмовляв селян покинути шинкування.
Селяне ніби були й схаменулись, навіть описка склали, хто з селян шинкує потайки, і дали цього описка посередникові —для відомости, одначе з умовою, що він нікого не покарає.
Проте, скоро посередник рушив з сел —все пішло по старому. Після цього начальство рішило одчинить у нас справжню «монопольку» — думка така, що у селян тоді не буде потреби користуватись послугами потайних шинків.

