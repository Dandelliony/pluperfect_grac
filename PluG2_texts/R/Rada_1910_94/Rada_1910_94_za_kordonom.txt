За кордоном.
Перші кроки міністерства Луцаті в Італії. 
Цими днями новий італійський премьер-міністр Луцаті сказав у палаті депутатів свою першу програмову промову, якої з таким інтересом чекало все громадянство не тільки в самій Італії, а й по-за її межами. Промову зустрінула з великим ентузіазмом уся палата. 
Перечисливши низку законопроектів і заходів, метою яких мусить бути піднесення економичного й фінансового становища Італії, Луцаті після того перейшов до питаннів зовнішньої політики. Основами її по-старому будуть; вірність потрійній спілці, прихильні відносини з Францією, Великобританією та Росією й приятельські стосунки зо всіма иншими державами. Церковна політика нового кабінету зводитиметься до того, щоб забезпечити всім релігіям вільний розвиток у межах законности. З більших внутрішніх реформ Луцаті згадав про такі законопроекти: зміна виборчого закону, щоб усі дорослі громадяне могли через своїх представників брати участь у порядкуванні державними справами, а також реформа сенату в тім напрямі, щоб він мав право сам призначати собі презідентів і віце-презідентів. Зачепивши, нарешті, болюче питання про субсідії на пароходство, питання, через яке пало два міністерства — Соніно й Джіоліті, —Луцаті пораяв обрати особливу парламентську комісію й доручити їй розглянути це питання зо всіх боків і виробити в цій справі відповідний законопроект. 
Свою цікаву промову Луцаті закінчив такими словами: «Прохаю палату висловитись з приводу нового міністерства щиро й одверто, бо на черзі стоїть здійснення таких важних реформ, для яких не годиться не тільки слабе, а навіть терпиме міністерство». 
Промову Луцаті покрито шумними оплесками всеї палати. Міністерству після того висловлено було довірья більшістю 399 голосів проти 17. Голосували за Луцаті, таким чином, як клєрікали, так і соціалісти. В опозіції ж лишилась одна тільки невеличка жменька республіканців. З часів Кавура ні одне італійське міністерство, приступаючи до власти, не отримувало такої блискучої перемоги. Взагалі, в країні всі переконані, що Луцаті, при його надзвичайній популярности серед усіх верств італійської людности, надовго зостанеться при власти.



