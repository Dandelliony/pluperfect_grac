Над свіжою домовиною.
Не стало одної тільки людини — Бориса Грінченка! Але чому ж це на всій Україні зразу повстав такий смуток? Через що це такий болючий жаль опанував усі серця? Через що робота з рук падає й усі думки прилучаються до одної — нема Бориса Грінченка! Скінчились його страждання, замерло серце, що було повно одним святим, чистим почуттям — коханням до своєї рідної України! Україна панувала в його душі, за для неї він працював весь свій вік, до неї до останньої хвилини життя линули його мрії і думки. З іменем Грінченка з'єдналося все, що на Вкраїні робилося за останні 20 —З0 літ за для національної свідомости, за для української народньої освіти. На злиденні матеріальні засоби, в саму важку добу 80-х років за проводом Грінченка виходили українські книжки, закладалися гуртки, товариства, в яких він навчав, як треба любити свій рідний край, як найкраще служити рідному народові. Велике, могутнє натхнення було завше в його словах, лунала певна віра в діло національного відродження України і ця віра однаково впливала й захоплювала й старих громадян й молодь; через це коло Грінченка завше йшла користна для Вкраїни робота. Тепер не стало Грінченка! Ніколи вже не почуємо від нього ані поради, ані того живого слова, яке б освітлювало нам і на далі нашу важку працю. Немає Бориса Грінченка, але ім'я його навіки зостанеться на Вкраїні тим певним гаслом, яке дасть українським діячам змогу вивести наш люд з важких сучасних обставин його життя на той шлях світлої долі — волі, якої завше бажав йому невтомний український діяч, поет і громадянин — Борис Грінченко!     С. Русова.

