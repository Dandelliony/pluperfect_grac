Податкові полекшення кустарям.
Українська економічна нарада визнала, що пільги, надані українським та союзним урядом кустарям і ремісникам не цілком переводяться в життя. Наркомфінові доручено ще раз нагадати місцям, при обкладанні податками кустарів та ремісників, суворо притримуватись декретів про пільги кустарям та ремісникам. Окрвиконкоми повинні стежити, аби фінансові органи не порушували законодавства про кустарів.
Одночасно економічна нарада визнала за необхідне дати кустарям та ремісникам пільги при оплаті комунальних послуг і навчанні дітей. Буде також переглянуто питання про встановлення планового зв'язку між держорганами й кустарною промисловістю.
Пільги особам вільних професій.
Народній комісаріат фінансів ухвалив звільнити від промислового податку, починаючи з 1-го жовтня цього року, особисті промислові заробітки лікарів, зубних лікарів, ветеринарів, архітекторів, інженерів, зубних техніків, акушерок, масажістів, літераторів, художників, артистів, музикантів, і членів колегії захисників то-що.

