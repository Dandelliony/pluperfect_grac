Справи Житомірської округи.
Розмова з головою окрвиконкому тов. Табаковим.
В розмові з нашим співробітником голова Житомірського окрвиконкому тов. Табаков торкнувся де-яких біжучих питань нашої округи.
Внутрі - округове районування.
Внутрі-округове районування, — зазначив т. Табаков, — можна вважати закінченим. Центральна адміністративно - територіяльна комісія затвердила проект окрвику в цій справі. В складі Житомірської округи залишається 13 районів, замість 16-ти, в тому числі й Довбишанський польський національний район. З тих трьох районів, що відійшли до нас від Коростенської округи, ми залишаємо два— Потіївський та Володарський, а Фасівський район ліквідується. Крім того, центр Левківського району переноситься з Левкова до Іванкова і цей район зватиметься Іванківський. Миропільський район перейменовується в Романівський з центром у Романові.
Негайно після затвердження ВУЦВК'ом усього проекту, буде приступлено до переведення зазначеного районування.
Організація польського району.
Важливим питанням є зараз утворення зразкового Довбишанського польського національного району. Це звязано з видатками як по утриманню апарату до кінця бюджетного року, так і по будівництву района. Потрібно буде до 300.000 карб. Ці витрати можливо тільки перевести з держбюджету, бо для бюджету Житомірської округи це дуже тяжко.
В розмові з головою ради народніх комісарів т. Чубарем виявилось, що уряд піде на зустріч і допоможе в організації района. Що-до форми управління в польському районі, то спочатку організовано ревком, що встановить певний звязок зі всіма сільрадами. Після того буде скликано районний з'їзд рад приблизно в жовтні ц. р. для виборів районного виконавчого комітету.
Сільгосподарчий податок.
Підготовча робота до збору сільгосп. податку закінчується. Вручення окладних листів платникам повинно закінчитись цими днями. Таке запізнення проти попереднього зазначеного терміну (15 липня) з'ясовується тим, що матеріяли з Харкова (лицеві рахунки то-що) було одержано 3 липня, що затримало надсилку їх на місця та їх заповнення.
Що-до скарг на неправильне разрахування податку, то їх поки-що одержано дуже мало. Зроблено розпорядження місцям, аби негайно приступили до роботи районні податкові комісії, що розглянуть усі скарги. Взагалі можна гадати, що в цьому році буде небагато скарг, бо є вже досвід податкових кампаній минулих років, а також значне зниження самого податку.
Що-до термінів збору податку, то райони попереджено, що примусове стягання податку раніш термінів, установлених декретом, буде вважатись, як порушення революційної законности, й окрвиконком буде суворо боротись з такими з'явищами, як-що вони будуть виникати.
До хлібозаготовчої кампанії.
Дуже важливе та серйозне питання —це своєчасне переведення хлібозаготовчої кампанії. На останньому засіданні президії окрвиконкому остаточно з'ясовано, що по Житомірській окрузі основними заготувачами будуть Держбанк, Укрмут та Райспілка. Всього має бути заготовлено 1.100.000 пудів зернових продуктів. Заготувачів забезпечено відповідними коштами. Окрвиконком відмовився від примусового районування заготувачів, залишивши за собою право регулювати накладні видатки, себ-то, стежити, аби вони не перевищували 8—9 коп. на пуді. Підчас перебування в Харкові, вдалось добитись згоди Раднаркома на включення Житомірської округи, инакше кажучи —Житоміра, в мережу округ, що одержать кредит на переведення заготовлень для внутріокругових потреб. Потребується кредит на 200-250 тисяч пудів; на таку-ж кількість повинно бути мобілізовано коштів округи. Ці. заготовлення будуть переводитись переважно ЦРК. Банки повинні дати належну допомогу коштами. Як-що справу хлібозаготовлень з'ясовано більш-менш задовольняюче, то у відношенні крамопостачання безумовно будуть труднощі.
Одначе, в Харкові вдалось добитись, щоб при розподілі товарів, що прибувають до Київа для потреб Житомірської, Київської та Чернігівської округ, були присутні представники цих округ; отже, інтереси Житомірської округи буде забезпечено. Крім того, вдалося добитись згоди Наркомвнуторгу на збільшення ролі місцевої філії ВАКОТ'у на місцевому ринкові, йому буде збільшено відпуск товарів центральним управлінням.
Місцевим кооперативним організаціям доведеться зі свого боку збільшити торговельні операції через Вукоспілку.

