Пільги по сільському господарству.
Надання пільг маломіцним господарствам.
На підставі вказівок комісії під головуванням голови ВУЦВК'у т. Петровського, на місцях провадиться робота по наданню пільг по с.-госп. податку маломіцним господарствам. Постановою Шепетівського окрвиконкому утворено фонд з лишків невикористаних до цього часу пільг для надання знижок маломіцним господарствам в індивідуальному порядкові. Списки цих господарств складаються через низовий апарат. Для знижок маломіцним господарствам ухвалено також використати додаткові суми.
Пільги по скотарству.
Постанову губвиконкому про надання знижок на худобу ухвалено розповсюджити на всі райони Шепетівської округи.
В цілях найскоршого надання пільг селянству Шепетівський окрвиконком визнав за необхідне в двохтижневий термін використати залишившийся фонд пільг, шляхом роскладки його по сільрадах, приймаючи на увагу економичну міць кожного населеного пункту, його грунтові особливости, то що.
Усунення тяганини при наданню пільг.
В цілях усунення тяганини при наданню пільг — ухвалено постанови райподаткомісій про роскладку пільг поміж сільрадами, населеними пунктами та окремими платниками рахувати остаточним й провадити ці пільги в життя до ствердження списків окрподаткомісією. Шепетівським окрвиконкомом разом з цим звернено увагу райвиків та сільрад на неприпустимість тяганини в справі надання зазначених пільг. Звернено також увагу місць на своєчасне й правильне переведення в життя пільг по худобі.
