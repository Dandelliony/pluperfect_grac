Міжнароднє становище СРСР.
Тов. Красін про франко-радянські переговори. — Які вимоги французькоі буржуазіі. — Позиція радянського уряду. — Святкування в Японіі з приводу угоди з СРСР. — Незадоволені переданням СРСР кораблів, виведених Врангелем.
До Москви прибув повноважний представник СРСР у Франції — Красін. У розмові з представниками преси тов. Красін, між иншим, повідомив:
Головною вимогою, що ставить французький буржуазний світ Радянському урядові, — це є визнання боргів бувшого російського уряду. Позицію російського уряду в цій справі цілком визначено. Радянський уряд, зазначаючи необхідність відмовлення від вимоги визнати борги, пропонує шукати яких-небудь погоджень, на підставі інтересів обох сторін. Коли б Франція взяла на себе зобов'язання надати Радянському урядові певних довготермінових кредитів, то СРСР, чого доброго, й погодився би визнати певні суми за борги для частинного задоволення дрібних буржуазних тримателів. Величезне утруднення майбутніх переговорів побільшується ще занадто неусталеним унутрішнім становищем Франції. Однак, при добрій волі обох урядів, — я гадаю, що є можливість дійти довготривалої й певної угоди.
У Токіо (столиці Японії) підготовлюються грандіозні святкування з приводу підписання радянсько-японської угоди. Метою цих святкувань є бажання відзначити радість Японського народу з приводу відновлення дипломатичних і торговельних зносин, а також вітати радянського посла в Японії т. Карахана. Початок святкувань буде приурочено до менту прибуття радянського посла в Токіо, де одночасно буде влаштовано радянсько-японську промислову виставку.
Голова болгарського уряду Цанков виступив у парламенті з промовою про наслідки своїх недавніх переговорів із Південно Славією та Румунією. Цанков, між иншим, заявив що пощастило об'єднати всі заходи Болгарії, Південно Славії та Румунії проти комуністичної небезпеки на Балканах. Уже відбувся перший виступ зазначених держав. Усі ці держави подали колективну заяву до великих держав з протестом проти повернення СРСР кораблів, виведених Врангелем і пробуваючих зараз у Бізерті (Франція).
