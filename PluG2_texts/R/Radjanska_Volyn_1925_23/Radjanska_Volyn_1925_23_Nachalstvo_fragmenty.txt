По селах Волині.
Начальство справляє сватання.
Де вже йому з усім селом в ногу йти?
22-го січня по всіх селах Волині селянство жалобу справляло. Згадувало свого вчителя. У Карпівцях, Любарського району, теж у хаті-читальні зібрались селяни. Прийшла музика — грала жалібній марш. А ні одного в дому не лишилося. Всім хотілося шану віддати ватажку свойому.
Тільки один у дома сидів. — Є в селі весела людина, що на неї й сумна жалоба цілого села вражіння не справляє. — Це наш голова сільради гр. Канавський. Він, бачите, тому не міг прийти, що в цей вечір сватався й йому музики стали в дуже великій пригоді.
Коли кінчався вже вечір жалібний — голова сільради з сватами приходить до хати-читальні трохи п'яненький, і, як начальство, наказує музикам:
— «Киньте грати оцю сумну жалобу. Йдіть на сватання. Заграємо щось веселого».
Музики, звичайно, мусили скоритись начальству й піти грати. Сватання, гулянки та піяцтво провадились цілу ніч. «Начальство», зовсім посоловіле від самогону, над ранок од великої праці зовсім занедужало й його понесли спочивати.
Такому веселому чоловікові варто було б видати винагороду од Любарського райвиконкому.
---.
