Шило в мішку.
	Шила в мішку не сховаєш: воно висунеться і себе покаже, показуючи разом і на тих, хто силкувався його держати на схованці в невідповідному місці, виявляючи їхні думки таємні, які треба було ховати від людського ока. Треба було ховати, бо хоч сором очей, кажуть, і не їсть, але бувають речі, про які й безсоромні люде голосно не говорять. 
	Політика націоналістичних думських сфер, кінчаючи аж октябристами, в фінляндській справі дуже скидаеться на приховування шила в мішку. Хоч як кричали вони про національні інтереси Росії, хоч як ухилялись вони від загальних розмов у комісії, організувавши навіть систему мовчазного бойкоту, хоч як силкувались закрити свої справжні мотиви — шило все витикалося своїм кінчиком, аж поки нарешті вже цілком стало на видноті. На нараді сеньоренконвента д. Черкасов зробив класичну заяву, що законопроект конче треба приняти в цю сесію, бо тепер саме „подходящая политическая обстановка“, в осени ж обставини можуть змінитися і треба буде до финляндської справи братися з иншого боку. 
	„Подходящая политическая обстановка“ — краще не можна було виявити таємні думки націоналістів. Це значить, що й сами вони в справедливість свого діла не вірять, а роблять його тільки через те, що мусять поспішатись закінчити, щоб часом нові обставини не перебили. Вони навіть бояться, що ті нові обставини таки набудуться й не дадуть довести до краю справи.  Оці страхи —то найкраща рекомендація всьому тому походові на Фінляндію, що роспочався після процесу Герценштейна, як помста за непохитність і незалежність фінляндського суду.
