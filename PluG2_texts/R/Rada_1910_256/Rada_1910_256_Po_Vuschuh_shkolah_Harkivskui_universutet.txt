8 ноября увечері, за дозволом ректора, в актовій університетській світлиці відбулося дуже численні студентські збори на честь небіжчика графа Л. М. Толстого. Чималий натовп тих, що не помістилися в світлиці, стояв на вулиці. Кілька промовців в палких промовах висловлювали відношення студенства до небіжчика графа. В кінці збори ухвалили: 1) послати двох послів на похорон, 2) не вчитися в день похорону, 3) збірати гроші на фонд Толстого й 4) в недовгому часі упорядити другі збори з рефератами та промовами про Толстого (громадську панахиду). Після зборів, співаючи „Вічну пам'ять”, вийшли на вулицю; але тут прибули кінні стражники і студенти розійшлися, не сперечаючись. Від університета удові небіжчика послано таку телеграму: „Імператорський Харьківський університет, тяжко пригнічений сумною звісткою про смерть великого письменника руського краю Лева Миколаевича Толстого, що їм він пишався, від 1884 року своїм почесним членом маючи, з щирим почуттям прилучається до спільного лиха, що спіткало руський народ й увесь цивилізований світ". 
На зборах медичного виділу, що були сьогодня ж увечері, пам'ять графа Л. М. Толстого ушановано вставанням, а після того, на знак пошани до небіжчика, збори закрито. 
Українська шкільна молодь г. Петербурга, глибоко відчуваючи смерть велетня думки, Лева Миколаевича Толетого, надіслала родині небіжчика таку телеграму: 
„Українська молодь г. Петербурга, вражена смертю Лева Миколаевича, схиляється долі перед труною „великого старця", борця за людскість. Немає слів таких, щоб висловити наш жаль, сум і біль. Не вмре, не згине пам'ять цього велетня думки серед людей і довго провідною зіркою будуть світить його ідеали всім народам, всім країнам серед сучасного насильства і гніту". 
Телеграма послана з доручення українських гуртків в університеті, на Бестужевських курсах, в Політехниці, Псіхо-Неврологичнім, Гірничім, Путейськім, Гражданськім і Історіко- Філологичнім Інститутах.
