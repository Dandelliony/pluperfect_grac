Весела людина.
Малюнок.

Часи „прийому" в N—ській шахтарській лікарні підходили до краю. В дожидальні зосталося скільки жінок з немовлятами на руках та якась бабуся з пісним обличчям і лукавими швидкими очима, зодягнена в чорне і досить чепурно. Вона щось жваво, але з побожним виглядом, оповідала молодицям, а ті з великим зацікавленням дивилися їй просто в вічі й уважно слухали, пороззявлявши роти. За напів-одчиненими дверима „прийомної" чулось одноманітне—ні тобі плач, ні тобі гудіння хворої дитини. Лікаря ще не було, і хворих обдивлявся хвершал, Іван Семенович Смалець, з „ротних", людина підстаркувата, але веселої й рухливої вдачи; чи то він уже такий зроду був безжурний, чи може то від того, що ніколи, як кажуть, не висихав, бо щодня, в самісінького ранку, від нього тхнуло горільчаним духом. Другий хвершал, молодий, Гаврило Каюченко, в цей час ходив по палатах, обдивляючись „стаціонарних" , доручаючи всіх „амбулаторних"  Іванові Семеновичу. Лікарь завжди заявлявся під кінець „прийому"  і то тільки заради того, аби покепкувати з підпилого Смальця й настроїтись перед обідом на веселий лад. 

- Еге, душко, дванадцять разів до Київа й тричі до Єрусалиму, бубоніла побожна бабуся, і голос її одбивався гучною луною по великій порожній дожидальні. — Привів Господь милосердний. Теперички, душко, я спокійна, спокійна за свою 
дуіеньку. і не боюся вмерти, живу — дожидаюся, коли Господь покличе до Себе. Живу та тільки Богу молюся, і нічого поганого ніколи й на думку не спадає, де б ни була, щоб ни почула, — поганого душа не приймає, бо денно й нічно думкою бесідує з янголами. Стоїш святом у служби божої, нікого не видиш біля себе, чуєш тільки святі глаголи та божественне пеніє, а як замовкне, то прислухаешся й чуєш, як святі янголи божії коло вуха тільки—турх-турх-турх, як і метелики коло квіточки... З „прийомної" висунулася Смальцева червона пика з величезним роспухлим носом і настобурченими зжовта-шпаковатими вусами. Пика вишкирила гнилі чорні зуби й лукаво посміхнулася, сховавши зморшками невеличкі змутнілі очі. 

- То, бабуню люба, чорти. 
Бабусю ніби хто шилом штрикнув. Вона схопилася, зовсім не по-старечому й плюнула розлютовано.

-    Пху-пху!.. А стонадцять чортів тобі на язик, гидоле!..

Пика насупилась. 
- Ну-ну, ти не той... Це тобі не „балаган" шахтарський, а присутствіє. 

- Пху!.. Хай-же тобі дідько з твоїми ліками, п'янице невірний. 

Бабуся, не попрощавшись, хутко вийшла, а задоволений Смалець вернувся до „прийомної" кінчати „прийом"  . На ґанкові купчилося чоловіка з дванадцятеро робітників-шахтарів, несміливо зазираючи иноді в дожидальню. Вони чекали, поки скінчиться „прийом"  хворих, і прийде лікарь, щоб обдивитись і їх, чи годяться вони стати до роботи на шахті. В дожидальню ввійшов Каюченко й побачивши їх крізь відчинені на ґанок двері, закликав у кімнату. Човгаючи чобітьми по цементовій підлозі й гучно сякаючи носи, вони навспинячки один за одним увійшли в дожидальню й посідали мовчки на ґратчастих лавах біля крашених сірою фарбою стін. Каюченко ввійшов у „прийомну" . 
- Нема ще пана?— звернувся він до Івана Семеновича. — Це вже чорт-батька-зна що! — обурено знизав він плечима й сів на цератову канапу коло столу. Іван Семенович хахикнув. 

- А ви не той... не гарячіться, бо це шкодить і відбивається на вашому красному личку. Панночки перестануть залицятись. Він знову зареготався п'яним слинявим смішком і сів на канапу поруч Каюченка. В задимілих пальцях його чадила смердюча мокра цигарка. котру він те й робив, що запалював, що разу опікаючись і присмалюючи довгі, руді під носом, вуси. 

- Ви, маєте собі, людина надто нетерпляча. Молоде, хи-хи-хи!.. Ви беріть зразок із мене... 
І Смалець нахилився, повернувши голову й зазираючи Каюченкові в вічі.

- Ат, відчепіться! — кинув Каюченко, підвівся з канапи й підійшов до відчиненого вікна. 

- Чого-ж—відчепіться! Ви по-моєму... не вішайте носа й ке кипіть. 
Смалець підняв голову, насупив брови, простяг уперед руку, ніби готуючись управляти півчими, замахав нею й тоненьким тремтячим тенором заверещав: 

- Плавающого, москалю, в білім кожусі по калюжі, з кораблем потопляєма гріхи"  ... Хи-хи-хи! Це на сьомий глас…

 Каюченко через плече подивився на нього напів-зневажливо, усміхнувся й повернув голову знову до вікна. 

- А що? Не подобається? Ну, то я вам „п'ять Хом"  заспіваю. Ви знаєте „п'ять Хом" ? Не знаєте? Хи-хи-хи! Як же ж так!.. Це, маєте собі...

-    Слухайте, облиште краще, — повернувся раптом Каюченко. 

- Не любите? А Микола Оверкович уподобав... Це з канону.

- Облиште... Що подумають люде, — Каюченко махнув рукою на двері в дожидальню.—Замісць того, щоб швидче відпустити їх, ви їм наспівуєте якісь ідіотські вигадки. Я більш не ждатиму. Чи це ж порядок? Дванадцять коли гуло, а він не ізволить і носа показати. Каюченко заходив по кімнаті, нервово куйовдючи своє пишне волосся, а Смалець тихо хахикав, позираючи на його обурення. 

- Воля начальства, братіку, — нічого не попишеш. Скільки не кипи, а буде так, як пан лікарь, Микола Оверкович Висоцький, забажає. Отже, маєте собі...

-    Що ви мені плещете — воля начальства! Де його сумління? Я не розумію, як можна спокійно почувати, що десь там люде тебе ждуть не діждуться...

- Люде, братіку, підождуть. На те й начальство, щоб його підождали який раз.

- Та навіщо ж? Та ще як би це тільки раз-другий, а то що-разу отаке. Нічого не розумію. Каюченко знизав плечима, плюнув у куток і знову заходив по „ прийомній" 

-  Видко одразу, юначе, що ви не зазнали військової муштри, й у субордінації не тямите й крихотки. 

- На мою думку, — гримав, не слухаючи Каюченко, — коли тобі важко, то ліпше ти зовсім не ходи, однаково з тебе пуття, як із позаторішнього снігу. 

- Е, ні, це, маєте собі, ви помилились, братіку. Микола Оверкович -    людина хоч і весела, а досвідчена. Ви не знаєте, а я знаю. Служив із ним, коли він був повітовим. Ось я вам роскажу, стривайте... Требушили ми якось одного сердегу в Михайлівці. Цілу зіму під снігом вилежав, та вже мужички, виїхавши в степ орати, знайшли його. Смерділо, вибачайте, від нього так, що становий та слідуватель на пів-гін одійшли в бік. А Микола Оверкович.,. Хи-хи-хи!.. аж нічогісінько. Закотив рукава по самі лікті, скинувши сурдутрж собі та ще й шкелює з панів: „Що, каже, одійшли осторонь? Хіба не подобається? А мені, каже, байдуже. Ось понюхайте". Набере просто з кендюха в жменю, сам нюхає й їм простягає. Хи-хи хи!.. Ні, ке кажіть, — людина він досвідчена. А що весела, то й нікуди. От тільки не любе таких молодих та гарячих, як ви.

- Знаю, що не любе. Ще б пак! Поліцейська душа, хазяйський наймит!. — лаявся Каюченко.

- Не слухаю, не слухаю! дриґав ногами Смалець і затулив уха. 

- Він собі висипляється десь після карт, а робітники —жди. Від самісінького ранку товчуться по під вікнами. Досі животи людям попідводило... 

З дожидальні справді чулося иноді то кашель, то важке зітхання, що скидалося більш на стогін, то тиха, несмілива розмова. Терпляче ждали робітники, поки обдивляться їх у лікарні й дадуть потрібного за для того, щоб стати до роботи на шахті, квитка: „ годиться, мовляв, —не всі ще жили вимотано на инших шахтах" . 

Смалець перестав змагатись; він сидів байдужо на канапі й гудів під ніс якусь псальму, насмішкувато позираючи на Каюченка, котрий знов підійшов до вікна й уперся в нього своїм зажуреним поглядом. Зараз за парканом на залізниці пихкотів і посвистував невеличкий метушливий паровозик —„кукушка", роспихаючи по шахтах порожні вагони під вугілля; бігав од стрілки до стрілки стрілочник, підносячи часом до вуст мідяного рожка й випераючи з нього пронизливі, неприємні згуки — гасла для машинисти; метушився по між вагонами, не жаліючи власного животіння, одважний „сціпщик". Сіяло сонечко, цвіли вишні в присадку під лікарнею, цвіріньчали горобці, десь вигукувала дітвора. Хотілося вийти геть в цієї нудної, смердючої кімнати, та ніяково було глянути в вічі тим, що сиділи в дожидальні. 

- Пху! — плюнув Каюченко й повернувся. Смалець почав дослухатись. 

- Цссс... — засичав він, вип'явшись усим тілом наперед і піднявши палець. Здається, прийшов?.. Авже ж заявився.

 В дожидальні заворушилося. Смалець прожогом вилетів з „прийомної" і ввесь обернувся в запобігливу усмішку, вітаючи лікаря, Миколу Оверковича Висоцького. Лікарь поволі, не поспішаючись, увіходив одчиненими дверима, гримаючи чогось на служителя. В дожидальні він обережно скинув пальто, потім бриля і все це передав Смальцеві, котрий зустрів його ще на порозі, потім тричі перехрестився в куток на великого образа. 

- А-а, вже зібралися, товариші, хе-хе-хе! — привітав він робітників, котрі повставали і з острахом позирали на нього. — Здравствуйте! 

- Хи-хи-хи! — захрипів за ним Смалець, повертаючись з „прийомної" з порожніми руками. — Зібрались, пане лікарю. 

- Так точно, ваше благородіє! Давно ждемо, — загомоніли робітники. Од самого, сказать, ранку. 

- Ну-ну, насупився лікарь, —не великі пани. Ото—„ждемо". Чи я вас силував ждати? Було б не ждати, кому завгодно. 

- Та хто ж каже?.. Звісно...

- Нужда силує... Хіба ми на вас. 

- Хе-хе-хе! Спасибі, спасибі. А я думав, боронь Боже, на мене. Та так же перелякався, хе хе-хе! 

- Хи-хи-хи,—окселентував Смалець, забігаючи то з одного, то з другого боку. 

- Даруйте, панове, що забарився, — додав лікарь, низенько вклонившись і ледве втримуючи сміх. Смалець реготав, як божевільний, хапаючись за живіт і присідаючи. — Більш ніколи цього не буде, от їй же Богу! А то я й справді думав, що на мене, та так же перелякався, хе-хе-хе! 

- Та так же перелякався, — мурмотів він, увіходючи із Смальцем до „прийомної". Робітники поглянули один на одного, потоптались ще трохи на місці й посідали мовчки, не тямлючи, що з паном. Їм було якось ніяково. 

- Добридень, юначе!—зверрувся лікарь до Каюченка. — Чого це ви засмутились. Оженилися, чи що? Хе-хе-хе!.. Чули? 
 Каюченко муркнув: добридень. 

- Зовсім були перелякали товариші, хе-хе-хе!,. 
Лікарь сів, витяг з кешені золоту цигарницю й запалив цигарку сірничком, що запобігливо витер йому Смалець. Глянувши зненацька на Смальців ніс, лікарь покотився з реготу: шкода було дивитись, як тіпалося йому черево й почервоніла товста шия, а одутла пика з великими сивими вузами, двигтіла й сопла, мов циганський міх. (Кінець буде). С. Черкасенко.
