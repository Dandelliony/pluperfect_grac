Темна історія.
В маленькому районному містечку, в Городниці, десь у глибинах тамошньої міліції, заховано таємницю загибелі Олександра Гольдштейна—скромного агента районного карного розшуку. 
13-го липня, о-південь, спокійне життя містечка зворушила звістка, що миттю обійшла всіх— про те, що в річці Случ утопився Гольдштейн. 
Всім відомо, що містечка взагалі є джерело всіляких злісних та незлісних пліток. Чому-ж повинна пасти задніх маленька Городниця, де нема театрів, а-ні кіно, нема лекцій та мітингів, де обмаль видовищ та розваг. 
Ото й почали городничани розважатись, цвірінькаючи на вухо один одному: 
– „А знаєте, Шура Гольдштейн не втопивсь, а його втопили. Так, так, утопили! І знаєте хто, — самі-ж таки міліціонери, за те, що він багато знав про їхні таємнощі".
А инші обурено відказували: 
– „Ви завжди говорите на Радянську владу. За такі балачки ви можете відповідати! Хіба-ж ви маєте свідків цього, докази?" 
– „А як же, свідки є,— батько й син Горштейни, що саме тоді купались: вони вийшли на беріг і та бачили все, що робилось. Була там і дівчинка 12-ти років. А ще при цьому був нарсуддя. Він теж І усе знає, але чогось підозріло мовчить". 
І дійсно, Горштейни, батько й , син, бачили все на власні очі й чули все на власні вуха. Підчас цієї страшної пригоди вони стояли поблизу, кроків за п’ятнацять. Гольдштейн безжурно купався, підходив до Горштейнів, брав у них мило. Поблизу-ж купавсь і міліціонер Мац. 
Побачивши Гольдштейна, Мац. підійшов до нього, обняв і потягнув до річки. Гольдштейн не давався й гукав: „Пусти мене! Що ти зі мною робиш?" Але Мац. сильніший за Гольдштейна, дотягнув його до річки та зник з ним під водою. Ніхто не знає, яка боротьба йшла там, у глибині річки Случ. Але Мац. вийшов на беріг і спокійненько пішов собі геть. А Гольдштейна «нема й не буде ніколи». 
Коли Гольдштейна витягли з води, він ще ледве-ледве дихав. 
Ось тут і починається друга дія цієї історії. Втопленого можна часом ще врятувати. Ото й хутко побігли за лікарем районної амбулаторії гром. Клейнманом. Але той чомусь не хоче йти допомогти людині, що вмирає, а відряжає, замісць себе, помлікаря (фельдшера) Шишка. Цей спокійний та байдужий „лікпом" оглядає втопленого й... не подаючи ніякої допомоги, велично відходить. 
А в цей час навколо Гольдштейна, що вже помирав, зібралася товпа. Бачуть люди, що є ще надія врятувати Гольдштейна, але не знають, що й як треба зробити. Тоді вдруге біжать за лікарем Клейнманом. 
На цей раз Клейнман прийшов, оглянув Гольдштейна, і хоч той іще дихав... одначе, Клейнман ніякої допомоги не подав, а пішов собі до-дому. 
Лише через 2 годині прийшов другий лікар. Але було вже пізно. Гольдштейн помер. І лікар Клейнман і його помічник Шишко — своєю нечулістю й бездіяльністю, за що закон карає, — допомогли вбити агента карного розшуку. 
Мимоволі виникає запитання: чому це вони так зробили? Невже вони були заінтересовані в тому, щоб Гольдштейн замовк на віки й не міг нічого розказати? Бо-ж навряд вони тільки лінувались, коли не хотіли рятувати людину. Але чим там не пояснювати таку поведінку цих „лікаря" й «лікпома», — вона все одно є й буде тяжким злочином.
Ми, взагалі, тримаємось тієї думки, що все, що скоїлось з Гольдштейном, було підготовано наперед. Навіть більше —сам Гольдштейн знав, що з ним щось хотять зробити. Про це говорить і маленька записка, що її знайшли серед його річей. Там, між иншим, написано: 
«Шукають якийсь матеріал на мене й шиють підлу «липу». Але від того мало користи, що я сидітиму». 
„Шиють липу"—це, на мові агента карного розшуку, означає обвинувачувати в чомусь на підставі неправдивих документів чи свідчень. 
Що означає ця записка,— трудно вгадати. Але, у всякому разі, вона доводить, що в Городницькій міліції далеко не все гаразд. 
На цьому ми поки-що закінчуємо. Матеріяли ми надіслали куди слід. А що буде далі,— читач, певне, скоро взнає із судових відчитів. Про це подбає прокуратура. 
Остап Петренко.

