   Наші колоніі.

   Людина мало цінить свій рідний край, поки вештається в звичайній атмосфері його, поки лиха доля не примусить шляхом контрасту щиро, свідомо захопитись тим напрямком серед сучасних громадських настроїв, котрий відомий під назвою патріотизму, або розумного, не агресивного націоналізму. Звичайно, той зміст, що ми вкладаємо в ці поняття, ні в якім разі не можна рівняти з брудом ходячої союзницької терминології. Наслідком примусової одірванности від близьких, знайомих картин являється відома туга за рідним краєм, та нестерпуча туга, котра примушує видатного врядовця з фамилією на „енко“ йти в український театр, котра примушує наших земляків з усіх кінців світа цікавитись всіма спеціфичними особливостями вкраїнського народа. 
   Лиха економична недоля, систематичний недорід останніх часів примушують силу наших селян шукати собі щастя — долі серед необмежених просторів Сібіру, серед гарячих пісків Туркестану, на землях селянського банку в саратівській губернії, в далекій чужомовній Америці і в багатьох инших кутках землі. Злиденні, як місцеві, так і „отхожі“ заробітки, що, крім остаточної деморалізації, не дають абсолютно нічого позитивного ані розуму, ані кишені, не здатні залатати тої страшенної збіднілости нашого села, причину якої треба шукати десь глибше. І ось ми маємо свої „колонії“, з якими, на жаль, дуже мало звязків підтримуємо. 
   Напр., Приморський Край можна сміливо вважати справжньою українською колонією: з переселенців, що оселились там, виходців з українських губерній налічується 96,5 процентів усього числа переселенців до краю. 
   Як бачимо, Сірий Клин, по терминології наших селян, є справжньою нашою колонією по етнографичному складу своєї людности. Нам відомо, що свідомість сібірських селян далеко вище стоїть, як у нас. Причиною цьому являється та сама туга за рідним краєм, та відома органична потребність найтіснішого єднання з земляками, про котрі ми згадували на початку статті. Українські села там стоять цілком окремо від иншої по національності людности, вони, ці села, як по зовнішньому виглядові, так і по внутрішньому складу національних симпатій, ще цілком заховали абсолютну вірність своїй метрополії. 
   Обовязок нашої преси йти свідомо на зустріч потребам наших колоніяльних братів, роскривати справжній характер тамтешнього економичного та кліматичного життя, заохочувати громадянство до зносин з сібірськими культурними діячами. На наше щастя, зерно національної свідомости починає давати свої парости серед сібірських земляків: де які газети там виходять українською та російською мовами, багацько українців присвятили своє життя культурному відродженню наших переселенців, матеріяльний добробут котрих зовсім не блискучий. В цілокупности всіх цих умовин маємо ту оригінальну Нову Україну, котрій бракує ще свого співця, що зміг би виспівати її національні та економичні болі.
