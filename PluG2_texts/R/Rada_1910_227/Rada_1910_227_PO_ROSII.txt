ПО РОСІІ.

— Таємнича пропажа. В бюрократичних колах багато говорять про таємничу пропажу в одного з видатних чиновників міністерства доріг секретних документів в справі обвинувачення членів ради міністерства доріг за вимогательство. (У. Р.) 
— Поліцейський — вчитель. В газеті „Терекъ“ находимо зразок того, як розуміє поліція обов'язки вчителя і значіння школи. Горець Сахід Хатанов подав прохання начальникові кубанського військового штабу, щоб йому дали яку-небудь службу. Відповідної служби для Хатанова не найшлося і от начальник штабу, генерал-майор Кіяшко, посилаючи це прохання в учебну округу, пише: „Прошу повідомить, чи не можна дать просителеві місце вчителя, бо вільних вакансій на службу в поліції немає“. 
— В манастирі. В Юрьївському манастирі біля Новгороду йде ревизія. Ревизуе мінський архирей Михаїл, бувший ректор новгородської семинарії. Виникла ревизія через скаргу братії в Синод на те, що архимандрит навіть в церкві б‘е ченців по виду. Цієї ревизії жде вся округа. Відомо, наприклад, що нерухомий милійоний капітал, що подарувала Орлова, почав вже десь зникати. Прославився своїми вчинками і о. Нафанаіл, настоятель Сковородського манастиря. Там під час церковної служби робилися неможливі вчинки. Скрізь роспуста, піяцтво. Прочане не забезпечені од образ. Так, влітку, курсістки-екскурсантки, на прохання показати манастирь, почули тільки погані слова та ганебні заміри од п'яних ченців. І там роблять слідство, наслідки якого ще не відомі. (Б. В.) 
— Соляний сіндікат. Промисловці, що мають діло з сіллю на півдні Росії, сполучились у таємний сіндікат. Продаючи сіль росіянам потребителям по високій ціні, вони пускали її дуже дешево за кордон. Цим то й скористувалася одна англійська фірма, яка і купила в них сіль по 6 коп. за пуд. Коли ж сіль погрузили на параход, то англійська фірма перепродала її російському купцеві Таубкіну, який одправив параход в Лібаву. Тут вже настала скрута: промисловці продають в Лібаві сіль дорого, а з парахода почали продавати дешевше. Кинулись до прокурора, обвинувачуючи купця Таубкіна в мошенстві. Зразу суд арештував був груз на параході, а потім скасував арешт. 
— Вбивство. „Светъ“ переказує, що в селі Колобовці, астраханської губернії, вистрілом з револьвера через вікно вбито заможнього селянина-союзника Смолянінова. Газета говорить, що він був свідком в відомій справі колобовської групи соц.-революціонерів. 
— Освіта. В багатому торговельному селі Ромодані пристав запечатав земську школу, яка загрожує обвалом через те, що дуже вже стара. (Р. С.)
