"За получкою".
Зборів нема й нема. Жалування давно вже не платиться. Дається тільки на обід. На сам кінець антрепреньор загадує всім прийти ранком до його в хату „за получкою". Годин у 10 вже під ворітьми, на ослінчику та в дворі зібралась труппа. Це все мужчини, бо за женщин звичайно роблять усі діла їхні чоловіки. Мало не всі в труппі попаровані, хто на сезон, а хто вже й довгий час живе „на віру". Взагалі женщини по українських труппах ніякого голосу не мають, хіба вже які «знаменитості». Як має артистка чоловіка, то жалування йде раз-у-раз «на двох» і в антрепреньора так і значиться: „у-двох" беруть стільки-то — в місяць. На всіх зборах, нарадах труппи жінки не бувають, їх голосу не питають, бо, мовляв, „за мене скаже чоловік“. Взагалі становище жінки в труппах українських то становище рабині якоїсь. 
І от зійшлись мужчини „за получкою". Ждуть на дворі годину, другу: хазяїна немає. 
Далі прийшов. Йдуть до хати. Але замісць обіцяної виплати жалування антрепреньор дає по карбованцю, два на семью. Сваряться. Того гонить «хазяйка» з кватирі, бо вже місяць не платить; той демонструє свої драні підошви, той иншу частину туалету – і виторговують — хто більше, хто менше. Сцени й смішні й сумні. До сердитих „хазяйок" йде сам антрепреньор умовляти їх і т. д. І це так діялось у труппі больш двох місяців, під час яких авторові цих рядків довелося служити там. За цей час артисти не бачили жалування, а самі тільки полтинники та карбованці. Дрібні актьори та хористи такими полтинниками й вибірали все жалування, бо їм платилось 25–30 карб. Через це ходять обдерті. Через це не платять за кватирю, дурять, бо мусять якось перебиватись. Кажуть, що в таких дрібних труппах бувають і кращі часи. Може... А я бачив тільки зневагу людини, поневіряння її в надії на той нещасний полтинник. Візьме його актьор, піде пропьє одразу та й край, бо що-ж, каже, зробиш за полтинник. І тягнуться сірі без сонця дні актьорського поневіряння. А душа? Для душі не робиться нічого. Для артизму ще менше. Голодний думає тільки про хліб.

