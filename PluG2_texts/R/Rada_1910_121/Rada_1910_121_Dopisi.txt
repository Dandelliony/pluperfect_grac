
ДОПИСИ.
(Од власн. кореспондентів).
С. ЛЕБЕДИН, чигиринського повіту (на Київщині) Добра людина. Оце недавно в нашім селі умер помішник директора лебединського сахарного заводу Владислав Вільчинський. Вільчинський був ще молодим, мав тільки 31 рік і був надзвичайно здоровий. 
Смерть Вільчинського дуже вразила не тілько завідських робітників, а навіть хліборобів, бо він був добрий для всіх. Ні один начальник в нашім заводі не мав до себе такої пошани і любови, яку мав Вільчинський. 
Умер він од тифу, котрий вже другий рік у нас не виводиться. Вільчинський був поляк, з університецькою освітою. Служив в заводі годів чотирі. Тіло небіжчика одвезли в Гуляйполе на польське кладовище. Проважаючи його аж до с. Межирічки, верстов за 10 од Лебедина, всі плакали, як по рідному. 
С. ПОТІК, канівського повіту (на Київщині). На буряках. Сього року всі наші посесорі — коло Потоку їх сім — насіяли чимало буряків. Недавно оце настала була пора проривати їх. Робочих рук для цього на всі посесії не вистарчило і посесорі повинні були конкурувати між собою. І от вранці на майдані, куди звичайно виходять поденшиці, жінки й дівчата, які бажають стати на роботу, можна було бачити таке: 
Серед жіночого натовпу, душ 400–500, а то і більше, верхи на конях гарцюють посесорські прикажчики; кожен хоче привабить усіх робітниць до себе за для цього вони роблять усякі хитрощі один, крім грошей, обіцяє ще оселедця, другий пару сережок, третій музики. 
– Тридцять п’ять копійок ще й оселедця! Ану баби, сюди! 
Вся юрба йде, озираючись, за цим. Другий бачить — непереливки, напружується й кричить: 
– Сор-рок копійок і два оселедці! Вертайтесь, баби! А-ну, баби, до мене! 
Баби, що розігнались були за «тридцять пять ще й оселедець», потроху зупиняються і всею лавою сунуть за «двома оселедцями». 
– Сорок пять і музики на ввесь час! Ось сюди, дівки, баби! Го-го!.. Ось сюди! 
І справді з'являються музики і грають «козачка». Баби, а надто всі дівчата, мало не бігом сунуть до музик і оточують їх, поки хтось з прикащиків не вигукне ще вищої ціни. І от така «конкуренція» тягнеться від схід сонця і годин до 8 аж поки хтось з них, об'явивши найвищу плату, не побьє своїх конкурентів. 
Таким чином днів зо три робили по «50 коп. і оселедець» і днів зо два по 65 коп., два оселедці, ще й з музиками. Коли ж гарячий час минув, то і ціна впала до 30–35 коп. За таку ціну роблять і зараз на буряках. 
С. ОЗЕРЯНЕ, лохвицького повіту (на Полтавщині). Напад. В ніч з 9 на 10 мая у нас на селі був напад невідомого злочинця на семейство місцевого єврея, дідуся років 65, Шльоми Брусиловського, в його власній хаті. Злочинець, годин у 2 ночі, виколупавши з-надвору вікно, пробрався до спальні старого Брусиловського, що вже спав, але, почувши якесь шамотіння по хаті, прокинувся і, ніби то впізнавши злочинця, обізвався до його; тоді злочинець, нічого не відповідаючи, ударив його сокирою по голові, опісля чого старий Брусиловський, заюшений кровію, зовсім непритомний звалився на підлогу. В другій світлиці тої ночі спали дві його дочки: одна вже заміжня — Есфірь Рабінова, що приїхала до батька гостювать; друга ще дівчина років 16 і племінниця – теж дівчина. Сина, що завше живе при йому, тоді саме не було дома. Почувши хрипіння старого, Есфірь прокинулась та подумала, що старий хрипить сонний, а злочинець тимчасом повернув до їх в кімнату. Есфірь злякалась і присіла, а він її теж ударив сокирою. Влучив тільки у бока, легко поранивши. Потім тою сокирою злочинець ударив і останніх двох дівчат вже легко і пішов собі з хати вже не вікном, а дверима, не зачепивши ніде нічого, не лишивши по собі ніякого сліду. Старого Брусиловського поранено дуже тяжко, дочок легко. Зараз же про це було повідомлено лохвицьку поліцію і о-півдні прибув справник, судовий слідчий, лікарь і поліцейська варта. Зробили перев'язки і привели старого Брусиловського до пам'яти. Він назвав злочинцем свого недалекого сусіда, селянина-дуку Борду, запевняючи, ніби він його добре впізнав. Після цеї заяви Борду негайно заарештували і зробили пильний трус у його, але нічого такого не найшли і він уперто не признається. Борду одправили в лохвицьку тюрму, де й сидить він зараз. 
С. ВЕСЕЛІ-ТЕРНИ, верхнєдніпровського повіту (на Катеринославщині), Нещастя. 20-го мая на паровому млині „Прейсъ и Фрезенъ" трапилося нещастя. 19-літній хлопець Микола Леміш, що служив там за кочогара, загледівши, що в одному місці спав з шестерні пас, і почав був закручуваться, захотів, не припиняючи роботи, надіть його, та попав правою рукою під пас, котрим його обкрутило і потягло до шестерні. Хлопець несамовито закричав. Машину спинили. Хлопця витягли дуже покаліченого: з поламаними руками і ногами, ледве живого. Негайної запомоги нещасному на місці не можна було дать, бо в селі нема лікарні. Повезли хлопця до рудницької лікарні С. Колачевського, за 3 верстви. По дорозі Леміш кончився. Батько та мати за хлопцем дуже побиваються, бо це в їх була остання надія.

