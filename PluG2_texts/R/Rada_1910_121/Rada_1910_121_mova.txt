Мова.
За лаштунками і всюди між собою артисти балакають російською мовою. Українською говорять тільки слова своїх ролів. І що то за мова? Калічена, понівечена. Свідомости української тут вдень з свічкою не знайдеш. Коли й знають, приміром, що є на світі „малороссійская" газета, то через те тільки, що в ній пишуть, де і яка труппа грає. Артисти знають, що до цеї газети можна вдатися, коли не знаєш, де Сабінін, Суходольський то що. З тих, що хотять балакати рідною мовою, труппа звичайно глузує. Довелось чути про одного з працьовників української сцени таку характеристику з уст його товаришів: „онъ и ничьго себь чьловькъ, но только помьшался на своей Украинь". „Украинофилъ" — це звичайне назвисько в устах артиста «малоросійського» всім робітникам національної ниви. І ці «українофіли» — вороги артиста українського (на його думку), бо вони не хотять ходити на затоптані кроводрами, не хотять тішитись гопаком, вимагають нового, світового репертуару.

Адміністратор.
Не було „любовника". Послали в великий город за артистом труппи, що як раз там грала. Адміністраторові труппи антрепреньор дав рублів 50 на аванс любовникові. Той їде, зриває актьора (з жінкою, дітьми, нянькою) з служби, а грошей йому не дав, забірає собі і вертається до хазяїна без „любовника". „Де любовник? — „Збірається, приїде. Гроші взяв". Минає день, два, три, тиждень — „любовника" нема. Труппа лає його, зве безневинного актьора мошенником, а він сидить без служби, жде обіцяного авансу, голодує. Приходить телеграма: „Сижу без хліба. Ради Бога аванс". Ще більше обурення в труппі. Кінець-кінцем «любовник» приїздить сам без семьї. Позичив десь грошей і приїхав. Одбувається гидка сцена. „Любовник" гнівається на антрепреньора, той кличе адмінісртатора — і все виявляється. Привселюдно при всій труппі «любовник», мало не в істериці, озлоблений, голодний, бьє по лиці адміністратора, зве його злодієм. Той собі в істерику, бо, мовляв, „слаба жінка, а жалування не платять". Згодом усе забувається.
