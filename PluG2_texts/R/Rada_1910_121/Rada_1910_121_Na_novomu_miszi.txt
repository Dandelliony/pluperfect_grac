На новому місці.
Приїхали в великий город. Почали „Безталанною". Антрепреньор усе говорив, що тут вже „треба попрацювати" і поставити діло добре, бо є газети, рецензенти, багато свідомих українців. Але „благі заміри" скінчились тим, що „Безталанна" з новими артистами, які тільки сюди приїхали, йшла без репетіції, бо ніколи було антрепреньорові. Перед самим спектаклем пробігли дві-три яви нашвидку та й по всьому. В результаті — грали: „хто в ліс, хто по дрова". Після першого великого збору другий спектакль дав тільки 40 карб. Тоді кинулись до сенсацій. Оповістили в анонсах „Ревизора" в українському перекладі, але „за недосужностю" і „клопотами" п. антрепреньора двічі прорепетіровали першу дію й покинули. Скілька разів міняли „мізансцен": то „як в художественному", то знов по старому. Помарили про те, що хоч на „Ревизорі “ одпочине – змучений „Нещасними коханнями“ та „Хмарами" актьор український — і далі не пішли. Не було часу: позичати гроші, давати артистам до скілька гривенників на обід, заставляти ще не заставлене і видумувати, які є „щасливі пьеси" — на це все справді треба покласти не мало часу. Зберуться до театру в одинадцять ранку. Ждуть, ждуть: нема антрепреньора. А там, не швидко прибіжить заклопотаний, перебіжать пьесу швиденько, тут же й ролі розділять детально, а ввечері грають. 
– Ет, як-небудь пройде! — каже заклопотаний антрепреньор. 
І „як-небудь" йдуть цілою низкою безталанні, нікому не потрібні спектаклі, не зогріті огнем актьора, бо він голодний, бо він сумний. „Хмара", „Жид. Вихрестка" і всі „щасливі пьеси" зборів не дають. В театрі порожньо.

