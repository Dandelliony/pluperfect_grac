Діліжанс.
Проїхали дві станції. Далі дев'яносто верст діліжансом. Діліжанс на 25 душ, а в труппі душ 35 та багажу сила. „Треба, щоб улізли", мовить антрепреньор — і „влазять". Сідають по рангах. „1-й клас" — саме „панство" труппи, „2-й" — дрібніші, а хористи й танцори — на козлах та на горі, поверх багажу. Сваряться за місце. Кожному призначає, де сісти, сам антрепреньор: так уже заведено. Ковчег рушає, навантажений талантами, їхніми дітьми й собаками, яких по труппах раз-у-раз сила. Як тільки під гору, усі встають і йдуть пішки, їде ковчег, як молоко везе. Од собак та од тісноти в середині — дихати нічим. Посеред дороги, вночі актьор-любовник, п'яний, хоч викрути, разом з коміком вимагає кращого місця. Діліжанс стоїть. Актьор, раз-у-раз такий смирний, тепер кричить на антрепреньора: 
– Ви експлоататор! Ви мучите людей! Як собак возите! Чого той в І класі, а я на козлах?
– Комік в одній літній сорочці задубів, сидючи „на горіщі“. Пальта і навіть піджака немає в його. 
– Дайте мені місце в середині. 
Антрепреньор сперечається. Сварка росте й росте.
– Мерзавець! – хрестить антрепреньора смирний актьор. Він навмисне напився, щоб вилити все, що нагнітилося в його на серці проти антрепреньора. 
Антрепреньор, людина хвора нервова, не сподівався такого. Він б'ється головою об стінку діліжанса, істерично плаче в вигукує: 
– От виводь їх в люде! Роби з їх актьорів! Я ж з болота вас витяг! Поганяйте далі! Хай зостаються отут, коли не хотять сідати! 
Фурман не сміє рушати. 
Комік вичитує: 
– Так, так, людей серед ночі покинути на дорозі, як собак! Так, так...
– Ех, ви! — рве душу антрепреньор, — Шарманщиком ви були, шарманщиком і зостанетесь! Поганяй! 
Комік, хлопчак, що справді, кажуть, недавно ходив по дворах з шарманкою, й „смирний" зостались серед поля, Діліжанс рушив. Товариші гукають, благають „протестантів" сісти, але нічого не помагає. 
А через днів п'ять комік прийшов пішки (верст 75) і знов упросився в труппу. Це вже він разів п'ять зробив. А той другий „блудний син“ не вернувся, сором було.

