Американський добробут.
У нас там, на Україні, коли згадаєш кому слово „Америка", то наші люде зараз уявляють собі країну, де гроші просто лопатою загрібають та в міхи пакують ті, кому пощастило туди дістатись. Так думають селяне, та їм ще й не диво, але й ті, що вважають себе за освічених, теж частонічого певного не можуть сказати про Америку, хіба те тільки, що вичитали „від щирого серця" з книжок Майн-Ріда. 
Кожний хоч трохи письменний може з певністю сказати, що Америка то „країна чудесного" також і контрастів– докладу я. Знаю по собі, як мені Америка здавалась оддалеки. 
Так, скажу я, країна багата і чудесна. Ви не знайдете ні одного закутка в Сполучених Державах Північної Америки, куда б не ходила залізниця. Ви не знайдете ні одного найменшого тауна (села), де б не було телеграфу, телефону і де б не світили електрикою та газом. Поїдьте далеко, далеко в степи (фарми), де тільки зрідка попадаються поодинокі фармерські хати з иншими господарськими будинками – всюди побачите дроти електричні і скрізь ви будете їхати чудесними дорогами, широкими й рівними, гладенько вбитими. Де тільки єстьvillage (село) з яких 10–15 родин, там і школа та вчитель єсть, і лікарь конче мусить бути. Поїдьте ви залізницею і проїдьте яких 4 години експресовим поїздом – ви забачите великі дива – тунелі, які прориті крізь гори. Найскорший поїзд мусить їхати через них 5–10 минут, а через де які і по 20 або й 30 минут. Варто подивитись і на мости, перекинуті через широкі та глибокі ріки, або через провалля. Як що річка така, що по ній параходи ходять, то велитень–міст піднімається в призначений час, щоб пропускати пароходи. Коли на все те подивишся, то не хочеться вірити, що б усе те наробив чоловік, те безпомічне сотворіння, що гине нарівні з мухою. Один той міст, що перекинутий з Нью-Іорку до Бруклина, по якому щоденно переїздить і переходить сотні тисяч людей, завдає кожному завдачу подумати над тим, який то той чоловік нікчемний, але заразом і великий. 
Або оті «мишачі нори» що звуться „собвеями", котрі „проточені* попід землею, під городом, і снують у всі боки на десятки верстов, так само як трамвай на поверху. Або воздушна залізниця, що зветься «Еловейтер» і возить електричними вагонами людей по залізній будові над вулицями місцями на високости третього або й четвертого поверху будинків. Зпершу боїшься й їхати, здається, що те все перекинеться і вб'єшься. 
Коли зайдеш до великого міста, як Нью-Іорк та забачиш будинка, як Зінгера або Метрополітан, страхової компанії чи инші, які своїми верхами здається аж у саме небо позалазили та шкребуть там хмари – то не знаєш, що й думати про такі дива. Хочеш їхати куди за який десяток верстов – сідай на конку і їдь часами цілу годину і заплатиш всього одних  5центів, так як би у нас 5 коп. По вулицях рано і ввечері бігають бойси (хлопці малі) в куцих до колін штанцях і кричать „пайпер" (газета). Даси йому 1 цента (1 коп.) і він тобі дасть стільки того паперу газети, що розгортаєш-розгортаєш, та й ще є чим шелестіти. Зпершу од непризвичаення думаєш: „от дурні ті американці: за 1 коп. та продають таку величезну газету, що в Росії певно коштує пів карбованця". А вже - sukdaу рарег – недільне видання – як купиш, то й не знаєш, на віщо вони стільки друкують, бо як би чоловік хотів усе прочитати, то треба на те цілий тиждень – іза це всього 5 центів!.. В Boston‘і єсть вечірня газета, що в один вечір, починаючи від першої по-полудні, виходить аж 10-ма виданнями. В Філадельфії єсть газета, що виходить кожну годину. Але з цих газет ви мудрі не будете, бо то все жовта преса. 
Скрізь у місті посажені взірцеві парки з деревами та квітками. По доріжках що ступнеш – стільці поставлені для відпочинку. Або автомобілі. У нас там то вони так як диво – з Петербургу до Москви наввипередки на них заможні людці гуляють. А тут то все буденне. Навіть чорний, бідний нігер сидить на сякім такім пошарпанім автомобілі, та й шипить ним так, що иноді аж сміх розбірає, дивлячись на нього, та ще зо сміху застерігаєш його, що його „машина" може й розскочитись. 
А будинки банків – їх нетреба поминути, цих кублищ американських капиталистів. Це величезні будинки, що займають цілі квартали, з величезними блискучими написами, що це банок такої, чи такої компанії. Скрізь пороскидано залізничі контори, де можна купувати білети хоч і кругом світа. Скрізь телеграфні контори,звідкіля можна слати телеграми по цілому світу. 
А коли б вам, читачу, довелось зайти літом до гульбищ по всяких парках та на берегах моря, які звуться «біч» (bach), та коли б побачили ви, що там роблять „безробітні – оті, що за вечір викидають по скілька тисяч доларів?! – Там море світу, море ріжнобарвної електрики. 
Там сотні людей дмуть у мідні дудки, щоб пищали на потіху „безробітних". Там і наші бідні сестри за шматок хліба „танцюють на огні", та марнують свої дівочі молоді літа. Дарма, то потрібно «безробітним», то їм потіха... 
Але все те, що я описав, доступне – кому? Ну, певно що не простому чоловікові, не робітникові, його діло працювати день-у-день, щоб ще більше збагатити свою – чужу вітчину. Він – робітник мусить бути задоволеним і з того, що його на вуліці автомобіль або конка не роздушила, або машина не одірвала голову, чи руки або ноги, чого ж ще треба „голоті"? Заробив на вчора спечений буханець хліба та на фунт смердячого м'яса яке продає міліоновий „трест", решту грошей заніс до салуну (трактир) на виску, а в неділю до „чойч" (церква), щоб ще щось нам оддати ксьондзові, от тобі більше нічого й не потрібно. 
Тут воля і вільно можеш жити. Коли прийдуть вибори (election) презідента, губернатора, або посла до конгресу – то голос „гражданина" можна продати «босові» (роботодавець) республіканської партії, бо инакше з роботи вижене. 
Дві головні в Штатах політичні партії: республіканська і демократична. Вся країна в руках у республіканців. До цієї партії належать і такі „мішки з грішми", як Ракефелер, Морган, Карнегі й инші. До демократів пристали вже менші „мішки", мовляв, тільки – «торбинки»: коршмарі, лавочники і вся менша братія їхня. Але ці обидві партії одного болота рослини. 
Одна тільки почта щось трохи належить державі, а то все в руках у капитала. Залізниця, банки, горілка, і все, і все – в руках одиниць і цілих корпорацій, які грабують країну без міри. Ніде нема на світі таких банд грабіжницьких, як в Америці, – от хоч би „Тамані Гол." в Нью-Іорку, що вже десятки років грабує город і цілий штат, а народ не може од неї визволитись, бо вона настановляє і суддів, і губернатора, й поліцію. Друга подібна ватага єсть у Чікаго. Менші в великому числі розкидані по всій Америці. 
Хлібороби-фармери до цього часу не брались до політики, але вже й вони заворушились. Так як тепер єсть – далі не може бути. Народ обдертий, без роботи, голодний, холодний. Народ невдоволений з уряду. Республіканцям і їхньому презідентові Тафту де далі, все більше перестають вірити. 
Ряди незадоволених ростуть не днями, а годинами. Демократи себе вже давно і до краю діскредітовали, ще за президента Клівланда, коли по всій країні був голод та безробіття. Про це невдоволення свідчать «страйки»– забастовки, які охопили всі парости індустрії. Робітники виходять на страйк цілими десятками тисяч. Презідент стоїть за «своїми» й посилає військо та поліцію бити страйкерів. 
Американські робітники починають добірати способів для порятунку,– організації робітничі вже й тепер єсть сильні і ще збільшуються та ростуть численно. Одним словом погане діється в американській хаті, коли зайдеш у середину, але зверху „шито-крито та ще й примазано". Побачимо, що то буде ще за якийсь десяток літ. 
Карло В. Бостон, Америка, Май 25, 1910.

