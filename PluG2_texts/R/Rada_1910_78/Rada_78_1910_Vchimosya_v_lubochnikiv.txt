Вчімося в лубочників!
Частенько на сторінках „Ради" трактовано питання про те, як би прокласти стежку на село путящій українській книжці.
Та й не диво: це таке болюче питання, що до нього напевно не раз ще доведеться вертатися.
Радили вже організувати свою артіль книгонош, для чого зробити спілку книгарень, радили притягнути до участи в росповсюджувапні книжок сельські кооперативи, міркували над тим, як-би перемогти лубочників Губанових, Ситіних і К°. Тим часом книгарні в спілку не сходяться, ніхто книгонош, не наймає, сельські кооперативи й не думають книжок продавати, а Ситіни та Губанови тисячами роспускають свої „Сім мішків гречаної вовни", „Торбини реготу", „Розбійників Товбень" і „прочую малороссійскую літературу". Українські-ж ідейні видання лежать на полицях по книгарнях і ждуть поки якийсь „щирий" чи „не щирий" інтелігент українець купить кілька книжечок, про подорож-же до сельської хати, для якої вони власне й видані, і гадки не може бути.
Яким же засобом лубочники ухитряються роспускати тисячі свого сміття і нажити на цьому добрі гроші, а ми — ідейники не то що грошей нажить, а й книжки, доклавши до неї, роспуститя не можемо? Що ж нам діяти? Чи не варт нам повчитися у тих лубочників, як книжку продавати? Писати та видавати вчитись нам не приходиться, а от книжки продати не вміємо.
Чому книгоноші йдуть до Губанова, до Ситіна та инш., а не до наших ідейних книгарень? Не служать же книгоноші у лубочників за постійних наймитів, вони тілько комісіонери, продавці.
Не йдуть книгоноші до ідейних книгарень, бо вони для них дуже панські, для них там книжки дорогі, їх туди не закликають, лубочні-ж книгарні для них „по плечу": там і книжки дешеві і вони (книгоноші) попит знаходять.
Я не знаю, чи бралась яка українська книгарня завести звязки з книгоношами чи ні, а мені здається, що завести їх не так трудно.
Правда, трохи дорогувати книжки наші і істнуючі книгарні українські не можуть дати тих заробітків книгоношам, не понісши втрати, які дають їм лубочники.
Та чому нам—українцям не заснувати видавництва та книгарні на зразок Губановських що до продажу виданнів? Або чому українським популярним письменникам не порозумітись з Губановим чи там Ситіним? Адже ж тому все одно, чи друкувати якусь макулатуру Цимбаленка, Півня, і ин., чи друкувати путящий твір.
Йому аби книжка. Певно, що письменники українські за сором вважають знайомство з лубочниками, але це сором тільки формальний.Коли иншим способом боротися з лубочниками не можна, а це так, бо конкуренцію з ними вести тяжкенько, то варт матеріялом друку витиснути лубок, дати лубочникам кращий матеріял, і тоді сам лубок перетвориться в ідейну книжку.
Для письменника важно, щоб твір його досягнув мети: знайшов читача і зробив на нього той чи инший вплив.
Для українського і письменства, і громадянства важно освітити темний люд, массу.
Чи вибірати ж стежку, кудою нести ту освіту, коли нести її так тяжко? Може лубок прислужитися, варт користуватися й лубком.
Чи варт же кидати, гальмувати справу через формальні етікети? Ні в якім разі ні. У нас е зараз такі гарні й дешеві видавництва як „Час", „Український Учитель", „Добродійне Т-во“, „Лан“ та ин., але у книгонош виданнів їх не найдеш, а колись у Київі був український книгарь, видавець на половину лубочник Гомолинський, видання якого до цього часу продають книгоноші.
Бо то був видавець і книгарь для книгонош, а книжки його по ціні й зверхньому вигляду заміняли лубок.
При теперішніх українських книгарнях можно закласти спеціальні відділи книжок для книгонош, закликати, прихилити їх і справа може розвинутися.
Видавництва дешеві у нас е і постачать книжок, за цим і перше справа не стояла.
Так скиньмо ж панські рукавички, познайомимося з книгоношами і тоді стежка для нашої книжки не заросте до хати селянина! ' Rusticus.