Становище парафіяльних шкіл на Поділлі.
Як було заговорили, що ніби то усі парафіяльні школи земство хоче перевести на свої кошти, а разом з тим установити й свої порядки, то мало не всі батюшки й де-хто з прихильників парафіяльних шкіл, загукали, що цього не треба, бо земська школа не дасть селянам того, що дає парафіяльна, що парафіяльна школа, —це важна річ для селянських дітей, бо в ній вони навчаються, як віри в Бога, так і усього, що близько торкається її. Як придивитися, мовляли, до цих двох шкіл, розглянути те, чого в них навчають, то дуже мала ріжниця, або й немає її, тільки назвиська не однакові. Так то воно —та не так. Але я не буду казати про ріжницю, що істнує поміж цими двома школами, а поведу розмову про становище парафіяльних шкіл та про те, як пеклується об ній начальство. Коли хотять, щоб парафіяльні школи істнували, ще й до того процвітали, то повинні й пеклуватись об них. Повинні обставити їх як з внутрішнього боку, так і з окола так, щоб ,вони відповідали своєму назначінню. А то набудували будинків, що тільки називаються школами, а насправжки багато е таких, що з окола вони гірші ніж давні коршми. Вона і холодна і вохка, а то ще і покрівля на ній обдерта, так, що як під дощ, то бідолашному учителеві приходиться хоч в сусіди проситись до якого небудь селянина. Така була в мене школа в Деревянах, ушицького повіту. Як піде бувало дощ, то вода став і на столі, і на постелі, і на долівці, так, що мало не жаби в хаті квакають. Так буває не тільки в одній школі, а в багатьох. В самій шкільній кімнаті шибки в вікнах повибивані і підлоги з дірами, що можна ноги повикручувати. Дірами ж гонить мороз, так що зімою діти стукають чобіт об чобіт, щоб зогріти ноги. Таке становище школи тяжко відзивається як на учителях, так і на учнях. Багато дітей хворіють, не ходять до школи. Через те відстають від инших, лишаються в групі на другий рік, а селяне й начальство винують учителя, що мало навчає дітей. А чим же винен той учитель, коли він сам від вітру хилиться? Його треба не обвинувачувати, а виказати йому спочуття, бо він сам, часто, одержуючи яких 10 або 12 карбованців на місяць, не має за що купити куска хліба, не має в що зодягнутися під час лютого морозу. Попрацювавши кілька років у такій школі, де до всього того, немає й кватирки, щоб освіжити повітря, учитель занепадає звичайно на груди, дістає сухоти і в страшенному убожестві, у великих муках, відходить в царство дідів та прадідів. Не краще стоїть справа по церковних школах і що до внутрішнього ладу. Звичайна річ, коли в школах немає книжок, по яких треба вчити дітей, нема дошок для писання, в багатьох школах не вистачає ослонів, дітям ні на чому сидіти; а як школа мала й тісня, то приходиться багато дітей відправляти з школи. В таких випадках батьки дітей лаються, що вони гроші дають на школу, а дітей їх не приймають; а самі діти з плачем вертаються додому. Звичайно, також і те, що біля нема ні сарая на дрова, ні огорожі круг школи. Про всі отакі нестерпимі річі учителі що року пишуть і до повітового шкільного відділу, і до епархіяльної ради, і до земської управи, але ті всі писання їх зостаються „гласом вопіющого в пустині". Яка, спитаю, я вас, може бути наука по таких школах? І чого та наука варта. 
Сельський учитель.