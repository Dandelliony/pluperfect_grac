За кордоном. Наслідки смерти Люегера.
Не встиг ще, як то кажуть, захолонути труп бувшого Віденського бургомістра Карла Люегера, як у партії австрійських христіянських соціалістів стали виникати сварки й суперечки.
Насамперед, сварка виникла з того, кому бути у Відні головою на місці Люегера.
Тимчасово вибрано віце-бургомістра Неймаєра, також христіянського соціаліста.
Але цими днями мають бути повні вибори—кого ж вибрати? Як відомо, Люегер у своїм заповіті написав, щоб головою на його місці був Вейскірхнер, вихованець і великий приятель Люегера.
Але Вейскірхнер тепер має пост міністра торгу й йому не хочеться міняти міністерський портфель на бургомістерське крісло.
Партія дуже обурена цим егоїзмом Вейскірхнера, й є чутка, що перед Вейскірхнером буде поставлено альтернатіву: або згодитись бути бургомістром у Відні —або вийти з партії.
Опріч цеї неприємности, христіянськосоціалістичну партію цими днями спіткало ще одне горе.
Зараз після смерти Люегера один з членів віденської городської управи, Граба, виступив з промовою в однім з віденських антисемітських ферейнів, де доводив, що багато членів христіянсько-соціалістичної партії навмисне служить у віденськім муніціпалітеті, щоб чим-небудь поживитись для своєї користи.
Коли від нього почали вимагати, щоб він назвав імена—тоді Граба назвав двох дуже відомих і видатних діячів антисемітської партії —Білоглавека й Аксмана.
Грабу виключено з партії, й його позивають за наклеп. Віденське громадянство з великим зацікавленням чекає дальшого розвитку цього інціденту й сподіваються, що на суді виявиться багато неприємного для теперішніх керманичів муніціпальної справи у Відні.
Поголоска вже давно йшла, що відколи Люегер почав слабувати —а цьому вже кілька років —і не міг уже так пильно доглядати за всіма подробицями муніціпального господарства — відтоді до громадського добра простяглеся багато рук, які зуміли використувати панування христіянських соціалістів у своїх інтересах.
Сам Люегер, одначе, був з цього боку цілком чистий і його приватне життя не може викликати ніяких підозрінь.