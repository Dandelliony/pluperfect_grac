Рішучий момент.
На увагу Шевченківському Комитетові.

На 26 апріля призначено зібрання Шевченківського комитету. Останнє зібрання відбулося ще в-осени і з того часу комитет не збірався, хоча настигає чимало серйозних справ що-до постановки пам'ятника. Отже призначене зібрання відбудеться дуже до речі і, треба думати, порішить, або хоч зазначить ті завдання, що лежать на комитетові в найближчім часі. Насамперед справа з конкурсом. Як відомо, в маї кінчається термин конкурсу; були звістки, що приходять вже й проекти пам'ятника. Безперечно, що в останніх днях перед кінцем конкурсу цих проектів приходитиме більше. Отже найперше завдання комитету в справі конкурсу —це визначити, яким саме способом одбудеться розгляд проектів, присланих до конкурсу, вияснити склад жюрі і т. и. Друга важна справа —це подбати про те, щоб побільшити збірання жертв на пам'ятник. Загальна сума всіх жертв, скільки можна гадати з опублікованих відомостей, доходить тепер до 60.000 карбованців. Це вже досить поважна цифра, яку маючи в руках, можна вже зовсім реально говорити про пам'ятник. Але з другого боку для пам'ятника, достойного Шевченка, сума ця безперечно мала і, певна річ, вона ще збільшиться не на один десяток тисяч карбованців. Збільшення ж найдужче залежить од доброї организації справи, од широких заходів, щоб росповсюдити скрізь, де тільки можна, відомості про пам'ятник і не упустити ні одного шага, який
би пішов на його. Де-що для цього комитет вже й зробив, —так, напр., обернувся до всіх офиціяльних інституцій з закликом збірати жертви, росповсюдив чимало біографій Шевченка і т. и. Але, певна річ, не всіх засобів спробував ще комитет, і от про один такий засіб ми й хочемо тут нагадати. Менш, як через рік, 26-го лютого 1911 року, мине 50 літ од дня смерти нашого Кобзаря. Безперечно, що цей ювилей одбудеться більш урочисто, більш святочно, ніж звичайні що-річні роковини. Можна сподіватись нової хвилі інтересу до Шевченка, яка підійметься од нових виданнів його творів, статій про його і т. и. Оцю хвилю комитетові конче треба використати і для цього єсть дуже гарна причина. На нашу думку треба неодмінно призначити на 50-ті роковини смерти Шевченка і закладини йому пам'ятника в Київі. Перешкод для цього не може бути великих: місце визначено, проект пам'ятника певне буде ухвалений на майському конкурсі, а 60 тисяч карбованців готових грошей дають вже добру матеріяльну підвалину пам'ятникові. А тим часом закладини пам'ятника як-раз в день 50-х роковин, опріч великої моральної ваги, як виразу пошани до Шевченка, мали б безперечно й матеріяльні наслідки. Відомо, що приплив усяких жертв на громадські справи найбільш інтенсивний буває в останні хвилини, коли вже починається дійсна робота, коли справа вийшла вже з стадії попередніх заходів. З цього погляду можна напевне сказати, що закладини показали б громадянству, що справа вийшла вже з тієї стадії, і доходить до краю, і таким чином нагадали б, що саме тепер надходить остання пора найінтенсивніших заходів про збірання жертв. Багато з тих людей, що з тих чи инших причин одкладали свої жертви, побачать тоді, що одкладати більш не годиться; инші ж, що сами піклуються збіранням жертв, прикладуть більш енергії, коли побачуть, що зближається рішучий момент. Все це разом сотворить атмосферу дуже добру для побільшення фондів комитету. Отже нам здається, що комитет не повинен проминути такої гарної оказії, а навпаки, усіх засобів ужити і всіх сил докласти, щоб вона вийшла на користь справі. Як організувати самі закладини це звичайно вже діло комитета. Ми подаємо тільки думку, а форми можуть буть дуже ріжноманітні. Можна, напр., заснувати при комитеті спеціяльну комисію й доручити їй цілу справу з закладинами. До комисії напевне не одмовляться увійти заступники всяких українських товариств і взагалі українського громадянства і своєю працею допоможуть зробити справу, як слід. Може ще які форми можна вигадати. Б усякому разі одно безперечно; час не стоїть і вже пора од слів та попередніх заходів перейти до діла. А кращий момент за 50-літні роковини смерти Шевченка для такого переходу ледві чи можна знайти й упустити цей момент було б непрощенним гріхом перед пам'ятю великого письменника.