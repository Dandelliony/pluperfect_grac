Рада
Номер: №212
Дата: 19.09.1910
Сторінок: 4
До п'ядитесятилітніх роковин смерти Т. Шевченка.


   В февралі 1911 року мине 50 років з дня смерти Т. Шевченка. Всього п'ять місяців 
одділяють нас од цього великого дня, час зовсім короткий і це треба памятати нашому 
громадянству, щоб зустріло воно його й ознаменувало достойно, так як того вимагає 
велике ім'я генія України. 
   Народности державні, шануючи память кращих своїх людей, користуються допомогою не
тільки найширших верств свого громадянства, а й самого уряду, і через те поминки ті 
відбуваються в них в широкому масштабі, часто з великою помпою.
 Ми ж, українці, можемо покладатися лиш на свої власні сили. П'ятидесятилітню річницю
 смерти нашого найбільшого поета повинні ми справити не так шаблоново, як це робиться
 у нас що-року: вечірками лиш та концертами. Нехай майбутні роковини покажуть, що за
 50 років, які одділяють нас од земного життя великого небіжчика, ми навчилися розуміти
 й шанувати його великі заслуги перед рідним краєм, прекрасні поетичні образи його 
творів, його високі думки почуття. Українське громадянство мусить в ці дні показати, чим
 для нього е тепер Т. Шевченко, ім'я якого стало сінонімом відродження нашого народу.
   Обовязком нашої інтелігенції є подбати й про те, щоб підчас цих роковин як найширше
 спопуляризувати ім'я Шевченка серед нашого темного простого люду, а також серед
инших народностів. 
   Змаганнями цими повинні однаково перейнятися земляки наші усіх країн нового й 
старого світу. В російській Україні в святкуванню Шевченкових роковин годилося б взятии 
участь не тільки всім українським інституціям, а й земствам та міським 
самоуправлінням по всій українській території. Перед же в цьому ділі повинна б вести
 Київщина, де народився й жив поет, де його поховано і де йому тепер ставлять памятник.
 Найвидатнішу роль під час майбутніх Шевченкових днів міг би взяти на себе 
Шевченківський комітет, серед обовязків якого, натурально, лежить і повинність дбати 
про достойне вшанування памяти поета. Щоб досягнути цеї мети, комітетові треба 
частіше збіратися й оживити свою діяльність. 
   Ми не будемо тепер в подробицях розробляти теї програми, по якій могло-б відбутися 
вшанування 50-ліття смерти  Шевченка, а тільки намітимо ті способи, якими, на нашу 
думку, годилося-б одзначити майбутні роковини. Добре було б на 26 лютого 1911 року 
призначити посвячення місця й закладини пам'ятника, випустити ілюстрироване й дешеве 
для народа видання  творів Т. Шевченка, а підчас Шевченкових днів улаштувати виставку
  картин, портретів, бюстів Шевченка, всіх, що збереглися, Шевченкових річей, всіх 
виданнів його творів, музикальних та скульптурних ілюстрацій і малюнків до „Кобзаря”  і 
т. д. 
   Часу до майбутніх роковин лишилося вже небагато, а на те, щоб провести в життя, хоч
де що з того, що ми тут зазначили, треба покласти силу праці й згаяти часу. Тому треба 
братися за роботу пильніще і як найчастіще нагадувати про неї громадянству як в нашій, 
так і російській пресі.
