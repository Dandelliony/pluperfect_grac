СОН.

Снився сон мені пророчий: 
Море... скелі... кручі... 
А над ними — чорні тучі,
В тучах — грім гуркоче. 
  Щось то буде. Жду негоди. 
  Блискавки замають.
  Збудять море, розгойдають, 
  І заграють води. 
Хто їх спинить? Я—не знаю... 
Най собі клекочуть, 
Доки з вітром битись хочуть. 
Та скелі ламають. 
  Он каюк. Сідай, і в море, — 
  З хвилями гуляти... 
  Я б пішов... та батько, мати...
  Не винесуть горя. 
Я б пішов—огню не маю,  
Хисту, волі, віри... 
Краще морю заспіваю,
Гімн під стогін ліри. 
  Буду хвилі розважати
   Співами та грою, — 
  Бо мене не за-для бою 
  Породила мати. 
Б'ються хвилі... Плинуть тучі...
Море буйне грає... 
Я ж один стою на кручі 
І гімни співаю... 

П. Гей
