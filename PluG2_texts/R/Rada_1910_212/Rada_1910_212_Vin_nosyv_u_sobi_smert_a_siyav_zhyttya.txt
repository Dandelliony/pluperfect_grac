„Він носив у собі смерть, а сіяв життя!”.

Коли вмірає дорога, рідна нашому серцю людина, коли перший момент туги і 
горя, який цілком захоплює душі й серця тих, що лишились тут, по цей бік домовини,
 приятелів небіжчика, той момент, коли у тебе паралізується всяка здібність мислити, 
коли одна лиш — єдина розпачлива думка заповнює цілком тебе всього — думка, що вже нема 
того, кого ти любив, хто стояв на високому п'єдесталі твоєї духовної святості,— коли 
сам невільно звертаєшся до долі з докором, чому не тебе самого ховають, а ти мусиш 
пережити цей тяжкий, надзвичайно тяжкий момент, — коли ця перша хвилина розпачу пройде 
і ти вертаєшся до тебе самого — тоді лиш ти починаєш уявляти собі ту велику втрату, 
бачиш, що тобі забрала смерть того, кого ти любив, кого мав за свій ідеал людини й
 громадянина... 
   І тяжкий цей другий момент, ще тяжчий за перший. Бо тоді ти був мов непритомний, 
лихо відібрало тобі всі людські здібности, навіть почуття, ти не здавав собі справи 
в тім, що бачиш, що чуєш, що робиться кругом тебе... Тепер же гола дійсність виступає
 так яскраво, відсутність Його стає так нестерпимою, думка, що Його вже не побачиш 
ніколи, не почуєш його голосу так невимовно боляче б‘е тебе по серцю... 
   В такому стані цей час всі ми - всі, хто знав Доманицького, все українське 
громадянство, вся Україна... 
   І удар за ударом... Один за другим... Нема Кропивницького... Нема Грінченка... 
Нема Доманицького...  
   Лиха доля якась переслідує Україну цього року... Скрізь, куди не кинь... 
   Але - на дорогих нам могилах втрім наші сльози хутчій! Не маємо ми права
 віддаватися нашим жалям. Гарячий час праці, і той час не стоїть! Використаймо 
ці дорогі нам могили і в імени тих, хто в них лежить, станьмо до спільної праці! 
Ми —ті що лишилися ще тут — мусимо замінити —всі гуртом —тих наших велетнів, на
 могилах чиїх стоїмо. Використаймо ж ці могили: вони так високі, що з ник видко 
всю Україну! І найтихший звук з тої височини розійдеться могутньою хвилею по всій 
країні. 
   Сейчас друкується друге видання „Історії” Аркаса. Доманицький нам дає те друге 
видання. Це його лебедина пісня. „Кобзарь” і „Історія” — тут лежить вся любов 
Доманицького до рідного краю —тут він сам—весь, своєю істотою, тут його душа і 
тут його й серце. Най же „Історія” (2-е видання) стане йому памятником довічним. 
   Мислю, що хто небудь з шкільних товаришів і друзів небіжчика, його співробітників
 після школи, згодився б написати коротенький огляд його життя й значіння для нашої 
відродженої країни. Уміщення такого огляду разом з портретом замісць передмови до 
2-го видання „Історії ”—то, на мою думку, був би довічний памятник Доманицькому. 
   „Історія”, вірю, розійдеться по всіх закутках нашої рідної землі — „від Кавказу 
по Сян”—а з собою рознесе і славу того, над ким ми що й но насипали високу могилу. 
   „Він носив у собі смерть, а сіяв життя! ”—най же й та могила з буйним вітром 
рознесе скрізь по Україні разом з „Історією” і те велике гасло, що дав він нам 
всім за свого життя. 
                                                               Мик. Черкаський. 
             Леоден (Бельгія) 
   25 (12) вересня 1910 р.
