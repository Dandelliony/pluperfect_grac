Останнє кільце.

	Після земського законопроекта Державна Дума жене финляндський,- жене так швидко, що не може бути й мови не тільки про те, щоб з увагою, вартою справи, розглянути законопроект, а навіть пристойно обміркувати його. Замовлення на законопроект зроблено, справу наперед порішено не тільки в загальних рисах, а навіть що-до деталів і третя Дума поспішається виконати свою повинність, приклавши печатку до готового паперу. Так старшина по наших волостях, щоб одчепитись швидче од в'юнкого писаря, хухає на свою печатку, прикладає її до "отношенія" чи "предписанія", щоб здихатися діла, яке його ні знобить, ні гріє і яке він по приятельству повинен якось скінчити. Як саме, що вийде з того папірця, на радість, чи на сльози його написано - яке йому до того діло? "Подписано - и съ плечъ долой",- цю споконвічну приказку бюрократії давно вже переняла Дума, і на цій примитивній психології награють тепер керманичі думської політики. І більшість думська, копирсаючи байдужно в зубах, поспішається швидче збути з плечей те, що їй наказано зробити. 
	А тим часом не було ще, певне, в Думі законопроекта, до якого повинна б вона була з більшою увагою, з більшою обережністю поставитись. Финляндський законопроект зачіпає на цілу глибочінь усю суть того ладу, на якому між иншим засновано істновання й самої Думи; до краю ростинає він, з другого боку, і надзвичайно болюче в Росії питання - національне, ростинає так, що звязати його без напруження й болю вже ніколи не можна буде. За-для чого це робиться? Може за-для самовдоволення словами д. Столипіна до депутатів, що їм, а не бюрократії доручено цю справу і "помимо васъ, не пройдетъ ни одинъ, имперскій законъ". Ще можна було б зрозуміти таке самовдоволення, як би справді Дума мала якусь реальну силу, а то ж усі знають, скільки правди в тому, що без Думи ніби не пройде ні один закон. Проходило вже їх безліч, проходило і під фирмою закона, і ще більше під фирмою всяких циркулярів, і хто-хто, а третя Дума повинна б вже добру що-до цього науку мати. І все-таки думська більшість себе не тямить од радощів, що ще раз почула янгольський голосок, не розбіраючи, яка за ним думка таїться... 	
	Вузол усього питання з финляндським законопроектом лежить, як нам здається, в заяві промовця од октябристів, що окраїнна політика "должна отказаться разъ на всегда отъ заискиванія любви окраинцевъ". Це не значить, певна річ, що окраїнна політика в Росії будь коли запобігала тієї любови од прилучених націй. Д. Анрепові не слід було навіть і згадувати про "любов" в політиці. В своїх політичних придбаннях ні одна держава ніколи не кермувалася "любовію", а зовсім иншими, більш реальними інтересами. Так само було і в Росії. З давніх давен, відколи виходить на авансцену історичного процесу збірання "всея Руссіи" про любов не було й мови, або коли й бреніли иноді улесливі речі, то за ними стояли вчинки, що цілком ті речі руйновали. Любови тут не вимагалось ніколи. Новгород, Псков і Вятка... потім Україна... тоді Польща... далі Крим, Грузія і Кавказ... тепер Финляндія... Всі знають, що запобігання тут ніколи не було і раз-у-раз міцно держала в руках центральна вдасть повіддя державної політики. Ми не будемо говорити про наслідки такої політики, - факти сами за себе голосно говорять і навіть патріоти досить часто кричать про "язву до сихъ" поръ сочащуюся кровію" на західній межі. І говорячи так, швиденько роз'ятрюють нову "язву" на півночі Росії... 
	Серед промов з приводу финляндського законопроекту звертає на себе увагу промова поляка Жуковського, - власне те питання, що з неї виникає: "существуетъ ли для инородца въ Россіи возможность сохранять свою національность?" Це питання сміливо вже можемо ставити й ми, бо оце свіжо, не далі, як чотирі місяці тому, й українців прилучено не тільки практично (про це ми завсігди знали дуже добре), але й теоретично до сонму російських інородців. Це питання й нам дошкуляє з давніх давен і останніми часами знов випливає все дужче. Відповідь на його давала вся політика центрального уряду, що провадилась по рецепту д. Анрепа і новітні заходи коло Финляндії тільки ще раз ту відповідь підкреслюють. Финляндськнй законопроект нічого нового для характеристики відносин центра й окраїн не дає. Це тільки останнє кільце в цілому ланцюзі таких самих подій, які відбулися на очах історії і які ведуть до одного - щоб зробити істнування інородців у Росії неможливим. 
	Чи зможуть же вони це зробити - то инше питання... Ланцюг розвернувся на цілу свою довжину, Финляндією він завершився, більш кандидатів на кільця в тому ланцюзі поки-що немає... Всіх інородців порівняла рекомендована в Думі політика. В Росії, де далі, все виразніше виступає два "сорта гражданъ" -"коренные обитатели" та "инородцы". І історія не забариться показати, чи може кому-небудь на руку вийти отаке сортування... 
