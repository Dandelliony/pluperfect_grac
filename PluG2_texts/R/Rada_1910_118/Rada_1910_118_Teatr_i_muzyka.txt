Театр і музика.

	— В. Качалов. Качалов уміє одразу, несподівано вдарить огнем у серце, ударить правдою життя — і тоді холодно стає на душі від думки, що це ж правда, що так воно й є, що Чеховська пьєса — то дні нашого буття. У Качалова „Ивановъ“ витканий з трагедії нездійснених замірів зайвої на світі людини і так лірично витканий, що його і любиш і ненавидиш. Це звичайний Чеховський „лишній чоловік“. Але Качалов цю драму щоденщини піднімає до верхів трагичної дії, увесь жах її показує. Коли „Ивановъ“ у нестямі кричить смертельній жінці, яку сам гонить у домовину, що вона „жидовка“ і скоро вмре, то тут Качалов артист трагедії, тільки без ходулів, без пафосу. І таких моментів у Качалова—Іванова чимало. В тон Качалову вміла грати одна тільки артистка Смірнова. 
	У „Бранді“ було зовсім инше. Тут три дії в артиста не чуть було огню: тільки холодна декламація. Нічого — незвичайного. Так, як у всіх. Досада брала. Але настають картини останніх дій і Бранд — пророком став. Бранд плаче за дитиною, Бранд боїться втеряти жінку, але це тільки момент. Далі небо перемогло землю в його душі і горять святим огнем очі Бранда в сцені перед новою церквою. Бранд веде за собою юрму. Бранд вірить в своє —„все, або, нічого“ і гине самотний титан, побитий камінням на верхогіррі, на дорозі до свого „небесного храму“. Качалов „очоловічує“ свого Бранда, дає йому лірику живого серця, а тоді знов з силою натхнення веде його шляхом пророчим. Це кришталевий артист. Як скло на сонці, грає його талант. Може на мить потухнуть і одразу зайнятися огнем. 
Litera. 
	— „Кривое Зеркало“. Сьогодня в київському театрі „Соловцовъ“ перший спектакль петербурзького „Кривого Зеркала“.
