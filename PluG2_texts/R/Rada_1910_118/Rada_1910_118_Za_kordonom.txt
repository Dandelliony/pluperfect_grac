За кордоном. 
Пруська виборча реформа.

	Як уже відомо з телеграм, проект виборчої реформи в Прусії одкинуто в останнім засіданні пруської палати депутатів величезною більшістю голосів. Ось де-які цікаві подробиці про це історичне засідання. Коли з палати панів надійшов у палату депутатів цей славнозвісний проект, голова палати дуже стурбувався, сподіваючись бурхливого засідання. Особливо боявся він гострої критики соціаль-демократів, так що з найблизчого участку було навіть покликано офіцера з десятком салдатів на той випадок, коли б кого-небудь з депутатів довелось „усувати“ з засідання силою. Але нічого такого не сталося. Вже з початку засідання для всіх стало ясно, шо урядовий законопроект провалиться з треском. Тим то на лавах опозіції панував більше гумористичний, ніж войовничий настрій. Особливо цікаво було бачити ловкі й дотепні маневри депутатів консервативно-клєрикального боку. Ці інтрігани вживали всіх заходів, щоб не дати змоги прийти до якої-небудь рішучої постанови й щоб провалити проект з найбільшою помпою. І проект провалився. З перших промов це стало ясно для всіх; і навіть для міністра-президента. Останній, не бажаючи довше лишатись у тім смішнім становищі, в яке він попався, після перших же промов заявив, що не надає ніякого значіння дальшим дебатам у справі законопроекту. Инакше кажучи, він прилюдно заявив, що уряд бере свій законопроект назад. Тут з лав опозіції залунали вигуки „браво“. Увечері того ж дня в органах опозіції писали: „Поховали по першому розряду!" „Розчищено шлях для справжньої реформи! Проект реакціонерів помер — хай живе проект справжніх друзів народу!“...
