ПО УКРАІНІ. У КИІВІ.

	Подорож на могилу Т. Г. Шевченка. Київський український клуб улаштовує на Воснесення подорож на могилу Т. Г. Шевченка. Параход з Київа одходить 26 мая о 8 годині ввечері, а назад має прибути 27 мая вночі. Подорож улаштовується для дійсних членів і гостей українського клубу. Записуватися треба завчасу в українському клубі. 
	На південно-західній залізниці. Зроблено наказ, щоб всі ті особи, які одержують на залізниці якусь посаду і мусять відбути медичний огляд, конче подавали, вступаючи на службу, свої фотографичні картки. 
	Аероплан кн. А. С. Кудашева. 23 мая на іпподромі біля київської політехники відбулися спроби аероплана кн. А. С. Кудашева, якому пощастило кілька разів знятися трохи над землею (один раз на 1 арш., і другий - на 2 сажні); спроби, врешті, мусіли спинитися через те, що поламалися деякі частини аероплана. Аероплан збудовано в Київі. 
	Київський губернатор 22 мая виїхав з Київа в м. Бужин і 26 мая повернеться назад до Київа. 
	Випадок з архиреєм Інокентієм. Цими днями біля Нікольських воріт вагон № 725 міського трамваю наскочив на карету, в якій їхав архирей Інокентій, і поламав у неї колесо. Архирея не поранено. 
	Сесія губернського земського комітету. 29 мая о 1 годині вдень в помешканні дворянського зібрання починається весняна сесія губернського земського комітету. 
	Арешт священика-перса. З наказу департамента поліції арештовано в Київі священика-перса Полюса Юхана. У його одібрано дві печатки: одна російська з написом "Урійскій патріархъ", а друга з перським написом. 
	Київське губернське в справах міських присутствіє подало до відома д. начальникові краю справоздання київського, бердичівського, сквирського, таращанського, уманського, черкаського, чигиринського і канівського міських голов про те, з якої причини згадані повітові міста на Київщині мають великі борги. 
	Пожежа в лісі. Управління південно-західньої залізниці одержало з ст. Страшево телеграму про те, що на участку Коростень-Сарни 23 мая обхопило вогнем ліс дідича Дерюжинського, а далі пожежа перекинулася і на казенні ліси. Небезпека загрожує і залізниці, туда прислано окремого паровика з протипожарною справою. Через цю пожежу мусіли спинитися 2 товарові поїзди. Усю місцевість навкруги закутало густим димом. Пожежа загрожує залізничим будинкам. 
	Адміністративні кари. Київський губернатор оштрафував 100 чол. власників будинків та помешканнів за те, що в свій час не прописували тих, хто оселявся у них. 
	Тиф в Київі. 24 мая в олександрівській лікарні рахувалося слабих на сипний тиф 64 чол. 
	Смерть на вулиці. Вчора о другій годині вдень помер наглою смертю священик о. Олексій Росинський (65 літ), їдучи на візникові по Софійській вулиці. Покійний до Київа прибув з м. Богуслава 23 мая і зупинився в гостинниці "Римъ". 
	Фон-Шауфус у Київі. Вчора до Київа прибув колишній міністр доріг - ген.-м. фон-Шауфус. 
	М. В. Дамський(+). Вчора в єврейській лікарні підчас оглядання слабих помер ординатор цієї лікарні - д-р М. В. Дамський. В Київі покійний відомий був, як добра та чула людина і досвідчений лікарь.
