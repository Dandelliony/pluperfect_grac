Музика на українській сцені. V.

І от таким чином творилась і по нині твориться українська музика для українського театру!—Діріжор труппи,— який небудь самоучка музикант, або бувший клярнетиста з військового оркестру, або каліка-скрипач, що до того грав в містечковому весільному оркестрові, —і не нюхав теорії композиції, або недовчившийся колишній учень якого небудь „флотського екіпажу" по національности своїй—або єврей, або чех, або москаль—рідко українець; по розвитку загальному своєму—темний й неінтелігентний,— компонував, або мусів компонувати українську театр. музику, не розуміючи ні законів музичних, ні духу та складу української пісні... Чи є де таке ж у другого народу, або нації? Як не хочете, Чита чі мої, а музичне питання на укр. сцені, не є тільки спеціяльне питання, а—громадське, суспільне, національне. 
Культурне українське життя йде вперед; хтось щось в укр. музиці робить. Але діячі укр. сцени не хотять іти рядом з цим життям, вони йдуть своею колією. І пописують собі діріжори укр. трупп українську музику, а опери й оперети М. В. Лисенка полежують собі на лавках музичних магазинів. Бо вони, мовляв, не по силам трупп... 
Але гріх слово лихе мовити. Серед діріжорів укр. трупп попадались і попадаються люде талановиті, у яких велика практика, „личное самоусовершенствованіе" та природній художній смак й чуття доповняли недостачу або відсутність якої небудь сістематичної музичної освіти. Між ділетантами бувають теж таланти. — До таких треба віднести: ветерана-діріжора Дворниченка, Васильєва та Бойченка. 
Перший з них надзвичайно добросовісно, старанно та з великою любовію відносився до свого діла. Бувши українцем, він українську музику, пісню, розумів, умів її художньо виконати й свою любов та розуміння вмів передати другим. Ми були свідком того, як Дворниченко виучував з артистами, хором та оркестром оперету М. Лисенка: "Чорноморці", як він ньюансував музичні №№ і як заставляв він усіх розуміти цю музику, Дворниченко безумовно талановитий діріжор. 
Васильєв, як діріжор, дуже гарний: велика пам'ять, знаття фабр оркестрових, уміння володіти оркестром, розвинене художнє чуття та смак, Васильєв і хормейстер добрий. Перу д. Васильєва належить багато оркестрацій українського репертуару і всі вони яскраво відріжняються від инших гарною фактурою, соковитістю красок та сміливістю оборотів (оркестрація оп. "Галька", наприклад). Кажуть, що д. Васильєв є автор музики до фарсу: „Запорожський клад“, до оперет: "Вія", Сорочииського ярмарку" та ин. Але про це нам „офіціально" невідомо і на афішних оголошеннях його призвіща, рядом з авторами цих оперет Ванченка та Кропивницького, ми не бачили. 
Бойченко Петро—чоловік ще молодий і має де-яку музичну освіту. Оркестр знає добре. Пісню укр. розуміє. Його музичні праці та оркестрації свідчать про музичність і добрий естетичний смак. 
До цієї категорії слід приєднати ще діріжора д. Косака. Maestro цей, хоч не здобув освіти музичної в консерваторії, але дірігує досить гарно, оркестр веде дуже талановито; ньюансірує розумно й артистично. Під його дірігуванням в Галичині йдуть такі речі, що не кожний би з наших дірігентів й справився б з ними: опери: „Різдвяна ніч", „Утоплена", „Жидовка", „Фауст", „Продана нареченна" і т. п. 
Далі йде друга категорія діріжорів українських трупо, які, не вносючи нічого особистого в музику, відносяться до свого діла старанно, педантично, але мало коли талановито. — На першому місті серед них треба поставити д. Густава Елінека. Цей побратим-славянин був би нічого собі діріжором, як би більше був знайомий з духом укр. пісні, з її непідлягаючою німецьким рамкам рітмікою, і як би менш був він представником того темпераменту людського, який зовуть—флегматичним... 
Діріжор д. Малина—хороший скрипач, оркестром дірігуе гарненько, хормейстер—слабенький. Українська пісня чужа для його душі, через це він її не знає й не розуміє. Ньюансірує укр. пісні иноді курйозно, — напр.: „коза" — пауза фермата —„ченьку куди йдеш"? 
Д. Олексіенко—діріжор—прекрасний хормейстер, але що до оркестру, то тут далеко не поїдеш. Як і всякий дірігент укр, труппи, Олексієнко має власні оркестрації, але вони під час бувають зовсім абсурдні. Видно, що чоловік не тільки з генерал-басом та контрапунктом не знайомий, а і гармонії добре не розуміє. Учився в оркестрі 1-го флотського екіпажу, але науки до кінця не довів. Олексіенко—чоловік ще молодий; искорка таланту є у нього. Віримо, що згодом він вирівняється і наб'є руку. Українську пісню любить і розуміє її.
Третя категорія діріжорів—це ті, імя яким —лігіон і які до українського театру приссались не через те, що вони там потрібні, а через всесильні закони „трансформації", по силі котрих за діріжорський пульт сідав не той, хто вмів дірігувати, а той, хто мав ноти. Це д.д.: Леванковський, Німковський, Гавриленко, Калина, Соколов, Лерман, Березовський, Свердлов, Шмилович-Харьківський, Фрейчко, Золотий, Вомштейн, Левіс, Пастухов, Райченко і наші др .—Леванковський —це тромбониста, який крім свого струменту мало що знає. Але й пише „українську" музику на... позичені [мелодії. Ділетант — безнадійний Крюковський — кларнетиста. Укр. музики зовсім не розуміє. Оркестратор—нікчемний. Служить тільки, де платять і де є збори.—Німковський діріжор, що рука його не веде оркестр, а навпаки. Такти на 3/4 дає погано, а на 6/8 — збива себе й оркестр. Глузування з нього актьорів та оркестрантів не допікають його: аби сидіти за пультом та друкуватись на афиші. — Гавриленко —діріжор з хористів. Нот не знає. Що чув та зна на пам'ять, те одмахає рукою. Виучити що небудь нове, поправити помилку чи в оркестрі чи в хорі не здолає. В трупні д. Сагатовського в Житомірі оркестранти висадили цього землячка з діріжорського місця і заявили д. Сагатовському, що через неумілість діріжора їм стидно грати, 
І так далі... 
Та буде вже, мабуть, і цих ілюстрацій. 
До цього треба ще додати й те, ще всі оті діріжори вважають кожний себе найкращими діріжорами, по меншій мірі Направніком, або Суком. І коли спитаєте у них: „а де-ж ви вчились?", то відповідь маєш таку, що всі вони скінчили або Празьку, або Бердянську, або Віденську, або Московську консерваторію. Неуків нема. А як ви не будете таким ймовірним та попросите їх показати діплом цих консерваторій, то—або загубився, або лежить заставлений в якому небудь місті з багажем, або дома на батьківщині, або—щось таке подібне. 
Під впливом спектаклів укр. труппи д. Колесниченка в літній сезон 1909 р у Київі на сторінках „Ради" ми колись писали ось що: 
„Що дала нам українська сцена?.. Танці тільки, співи та горілка"... каже укр. „патріот" Шеляг з „Панни Штукарки". Танці... Але ж які там танці показують? Хіба несамовите гасання й валяння дурня по сцені д.д. танцюристів, хіба підскакування під стелю, сідання на землю зо всього розмаху, якісь клоунські фокуси з шапкою, — хіба де все можна назвати українськими танцями! Хіба ці всі рухи без плястичности, без якої небудь художньої норми й краси достойні української штуки, сцени? — Співи... Про співи уже багато писалось, але, не дивлячись на це, поліпшення в них ми не помічаємо. Таж убогість музичних №№ ів, та ж примітивність техніки виконання. Тепер, як і раніш, д-ка А—а верещить в хорі на всю пельку і впину їй нема, ніби так і треба, ніби за пультом й нема діріжора, який мусить бути „оком і ухом" всякої музичної вистави і повинен дбати про артизм, гармонійність та красу музичного виконання. І тепер, як і раніш, в дівертисментах співають яку згодно, тільки не українську музику (по духу й по формі) і такі „малоросійські" пісеньки, як; „Дівка в сінях", „Чоботи", „У сусіда хата біла", „Хома пьяний у млині" і т. и. Слухаючи оцю „музику", часом гадаєш собі, чи не в Азії жили й працювали провідці музичних справ в українських труппах, що виявляють вони таку одірванність від культурного життя, таку несвідомість в сучасній укр. музиці, яка ж, слава Богу, дала нам більше, ніж архаїчну; „Дівка в сінях стояла"—І це до того всього в Київі! І це в 1909 р., після святкування 25-літнього ювилею укр. театру!— Сором вам, панове!"—Це писалось про діріжора д. Васильєва, того самого, що є одним з найкращих діріжорів в укр. труппах. — Щож тоді робиться там, де заправляють д.д. Крюковські, Фрейчки та Гавриленки? — Та й справді товкти те саме попурі з „малоросійських" пісень, що склалось спочатку 80 р.р. і яке тоді тільки уявляло з себе яку небудь цікавість та новину, товкти його по двічі—тричі на тиждень, це значить регресувати... Мовляв, що було у нотах, переписаних колись у старих діріжорів, те й співаємо... Робити так, то значить робити „яко наємнік і раб", то значить не розуміти завдання театральної музики, не розуміти того морального значіння й впливу, які повинна мати музика на слухача, — Колись сцена українська була кафедрою, з якої учили громадянство пісень українських, розвивали його смак та почуття естетичне художнім виконанням. Був час, коли пісню, що почуєш в театрі, що зачарує тебе своєю красою та артистичним виконанням, несеш її як перлину до додому, до товаришів, всім її співаєш, всі її вчаться і чаруються нею, нашою рідною вкраїнською піснею. Був час, коли досить відома пісня: „Ой, щож бо то за ворон", дякуючи незвичайно артистичному, артистичному до сліз, до радости, виконанню її славнозвісним О. К. Саксаганським (в „Суєті"), була у всіх на устах; пісню цю, перетворену й осяяну великим талантом Саксаганського, всякий співав .. Пісні, взагалі, з театру розносились й вкорінялись в громадянство і робились піснями громадянськими, народніми. Прикладів цьому не мало. Велика місія театра в цій справі, в справі музичного розвитку мас. І чи-ж розуміють це ті, кому це належить знати? 
К. Стеценко.

