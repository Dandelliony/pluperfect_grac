Помогли.

На Київщині за останні роки стало дуже багато пожеж. На це звернуло увагу начальство й розпорядилось, щоб, крім поліції, по всіх пожарах робив слідство і судовий слідчий. 
14 декабря 1910 року в с. Гудимовці, київського повіту, згоріла у селянина І. Лозового клуня. 
Хтось підпалив. Хоч пожежа счинилася вночі, але збіглись люде і почали гасити. Клуню, повну з сіном, не погасили, та зате оборонили хату й хлів, що дуже близько стояли. 
Після пожежи слідчий покликав тих, що були на пожежі, за 15 верстов в свою камеру, в містечко Трипілля. Погорілец—чоловік бідний. Завезти всіх свідків не міг. Прийшлося йти пішком. В той день, коли треба було йти, на лихо, був мороз і велика завірюха. 
Хто підпалив, слідством не виявлено, але свідкам прийшлось в два кінці, в страшенну завірюху, пройти ЗО верстов. Всі помучились, насилу дійшли. Тепер лають погорільця і по всьому селі кажуть, що як счиниться пожежа, то, щоб не тягали по слідствах та судах—ніхто не піде гасити. Довести селянам, що гасити пожежі таки треба, бо може вигоріть ціле село, ніяк не можна. 
Юрій Говорун.