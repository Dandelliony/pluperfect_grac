

На початку року.

Минуло всього два тижні, відколи почався новий рік, а українство вже знов зазнало багато лиха. 
Тяжко й сумно згадувати про всякі репресії, що з великою силою глушать парости й галузі українського дерева. Та не в цих „провіденціальних" репресіях лежить центр ваги. Далеко важчими і дошкульнішими треба вважати ті репресії, які падають на українство не стільки з причин загальних і об'єктивних, скільки через „недомисліе" й надмірну ретельність всяких українофобських особ і корпорацій. 
Взяти для прикладу заборону по де-яких шкільних округах Київщини читати й співати по-українському на шкільних ялинках. В одному окрузі було заборонено співати навіть таких колядок, як „Видить Бог" і „Дивне народження", колядок, надрукованих у багатьох дозволених цензурою пісенниках. Кому, питаємо, шкодило, що на шкільних ялинках, хоч раз на рік, наші селянські діти могли промовити до своїх товаришів і односельців рідним словом з шкільної естради? Кому шкодило, що по селах у дні „ялинок" не було піяцтва, не чути було пьяних співів і сороміцьких лайок? І яка рація була в тім, щоб одбивати у селян охоту ходити на шкільні вистави? На ці запитання ледве чи змогли-б виразно відповісти ті, що видали цю славнозвісну заборону. А проте селян позбавлено тої єдиної утіхи, яку вони мали протягом цілого року. 
Друга „аматорська" заборона, не викликана ніякою необхідністю, вийшла з нетрів повітових одділів шкільно-парафіяльних рад. Лубенський шкільний одділ заборонив селянам села Тимків виставити в церковній школі „Пекельне діло" й „Москаля-чарівника", а новомосковський одділ заборонив аматорам с. Чаплів виставити у церковній школі пьєсу „Батраки". Перша вистава все-таки відбулась, бо в селі є земська школа, але в Чаплях вистава так і не відбулась, бо иншого помешкання не знайшлося. 
У шановних панотців очевидно, права рука не знає того, що робить ліва. З одного боку духовенство гірко скаржиться на те, що селяне починають усе з більшою неприхильністю ставитись до церковних шкіл і при першій нагоді забірають звідти своїх дітей і віддають їх у школи земські та міністерські. А з другого боку саме духовенство своїми нерозважними наказами відтручає людність од своїх шкіл, бо не може бути сумніву, що такий, напр., наказ, як зазначений вище, прихильности до церковних шкіл у селян не додасть. 
Оці репресії, не викликані ніякою політичною необхідністю, шкодливі навіть для тих, хто їх вигадує—найбіль-ше дошкуляють. Яскравий приклад того, як ці заборони впливають на селянську масу, наводить кореспондент з с. Чаплів. „Як були вистави,— каже він,— парубки спокійнісінько сиділи в школі й з великим захопленням стежили за тим, що діється на сцені, а потім, по скінченню вистав, сами на вулиці співали гарних укр. пісень, які чули на виставі". А тепер, коли вистава через заборону шкільної ради не відбулася, парубки святками „блукали по селу п'яні й вигукували сороміцькі лайки".


