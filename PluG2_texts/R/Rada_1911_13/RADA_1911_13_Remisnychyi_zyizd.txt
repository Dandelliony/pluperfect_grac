Ремісничий з'їзд.

15 января відкрився ремісничий з'їзд. Прибуло душ 500 делегатів. Помітна велика перевага хазяїв. Організованих робочих 40 душ. Багато поліції. Робочі тримаються окремо. Одкрив з'їзд міністр Тімашов. В промові він сказав, що уряд спочуває самодіяльности ремісників, ремісничий статут старий, міністерство виробляє новий. Праці з'їзду повинні мати на увазі не тільки хазяїв, але і підмайстрів та учнів. Робочий Гвоздев од імени робочих вітав з'їзд, як прояв самодіяльности громадської. Робочі прийшли на з'їзд, бо за сучасних умов неможна улаштовувати робочі з'їзди і об'єднуватися для боротьби за визволення робочих од найманої праці. Ми постараємося тут розвіяти ілюзії про спільність інтересів хазяїв і робочих: протиставим свої вимоги. Ремество перетворюється в дрібну промисловість. „Ученичество" виродилося в небувалу експлуатацію дітей. В реместві панує виганяння поту з робочих. Відокремлення цехів реакційне і шкодливе для робочих. Так само шкодливе утворення окремого ремісничого законодавства, яке роз'єднує робочих в визвольній боротьбі. Гвоздев стоїть за одно законодавство про охорону праці і за єдину інспекцію. Гвоздєва зупиняє голова. Але чути крики: „просимо", і він знов говорить. Він висловлює надію, що голос робочих найде відгук серед ремісничих робочих, наших депутатів і пройде в Думу. Закриття професійних товариств помішало явитися в великому числі. Робочі йдуть до відкритої організації і це буде здійснено. Ріжниця національна не розділяє і не заважає робочим. Ми висловлюємося,— кінчає промовець, —за скасування обмежень, за визнання права на національне самоозначення і тому прояв войовничого націоналізму на з'їзді викличе з нашого боку відповідну одсіч. Перед вечірнім засіданням відслужено молебна і проспівано гімн. Лоромський і инші говорять про потребу ремісничого держ. банка. 
Робочий Черемізов проти допомоги держави ремісникам. Він зазначає, що шукають допомоги великі ремісники, а дрібним нікому допомагати і вони повинні надіятись на себе. 16-го января в питанні про кредіт прийнято резолюцію про бажання допомоги од держ. банка кредітові ремісників, ремісничим товариствам і рем. кооперативам і видання закону, що дозволяв би союзам таких т-в кредитові операції. Питання про спеціальний рем. банк оддано в комісію. Представники робочих проти повищення мита на закордонні товари, бо це вдорожить життя і тяжко відібьється на підмайстрах. 
Підчас промови у робочого требують показати уповноваження. Він показує його од Лодзі. Приймають резолюцію проти побільшення мита на закордонні товари і про зменшення на зразки. 
Визнали необхідність кооперативних складів, видання закона, що забезпечує відкриття кооперативів явочним порядком, казенну допомогу складам, уряд, інструкторів і організацію вистав. 
Робоча група голосує проти урядової допомоги. З'їзд протестує проти поділу на групи. Заявляють, що „всі ми — робочі". 
Питання про допомогу земств виставкам оддано в комісію.