Законопроект про початкову освіту прийшов, нарешті, до останньої стадії думського обміркування. Після тої кастрації, яку над ним зробила комісія, трудно було сподіватись, щоб він знов набрав свого попереднього вигляду. Але виявилось, що не вся Дума засліплена туманом войовничого націонализму, й найцікавіший для нас розділ законопроекту тепер знов укладено в напрямі більш або менш відповіднім до потреб життя.

Аж тепер вияснилось, що саме змінила комісія в розділі про навчання м сцевими мовами. Вона виключила додаток 2-й до статті 16, де говорилось, що в місцевостях з не-руською людністю навчання в початкових школах може вестись виключно рідною мовою. Комісія вважала, що для недержавних національностей буде цілком досить двох років навчання рідною мовою, як сказано в самій статті 16, давати ж їм якісь особливі права вона вважала зайвим. Дума, одначе, не згодилась з поглядом комісії й більшістю 190 голосів проти 150 постановила не виключати 2-го додатку до статті 16. Таким чином, де-які недержавні національності залишили за собою право на повне навчання в початковій школі рідною мовою. Це, безумовно, перемога справедливости. Навіть октябрист фон Аиреп заявив од імени фракції та меншости комісії, що „справедливість і державна необхідність" вимагають, щоб Дума не брала назад того, що недержавним національностям пощастило здобути під час обох перших обміркувань законопроекту. Українську національність, розуміється, знову зоставлено „за флагом". Очевидно, справедливість третьої Думи у національнім питанні дальше певних меж не йде, й, як навмисне, українська національність стоїть як-раз по за тими межами. Більше того, після третього читання становище української людности у шкільній справі стало ще гіршим, бо ухвалено додаток націоналистів, щоб українців Білоруси й Холмщини навчали в початкових школах закону Божого великоросійською мовою. Опріч тої безпосередної шкоди, яку принесе ця новина українській справі, з неї ще виникає небезпечний прецедент: українська людність офіціально прирівнюється до великоросійської, й це прирівнення в будучности ще може накоїти багато лиха.