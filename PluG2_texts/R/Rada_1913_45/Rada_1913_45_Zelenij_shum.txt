Зелений шум.
(З приводу літературно-музичної вечірки Українського Гуртка Московського Комерційного Інституту).
 В житті природи і в житті людини є чарівна доба. 
Та доба, коли на холодні, сніжні долини суворого життя падають червоні зорі молодого сміху; коли очі сяють так ясно, що од блиску їх тануть криги навіть на старечих душах, і „коли в грудях так співу багато, що хочеться сліз“ (В. Винниченко). 
Це буває на світанні життя, весною, коли гуде стіхійний зелений шум...
 Це було і 17-го февраля оце у Москві, в залі „Кобзаря", де український студентський гурток московського комерційного інституту улаштував прилюдну літературно-музичну вечірку. 
Хор, співці, кобзарі, декламатори проходили перед глядачами, як камінчики в калейдоскопі, виявляючи то одну, то другу картину далекої, сумно-хорошої України. Тут були трохи не всі славнозвісні аттрібути нашої національної поезії: і козак, що йде на лицарську боротьбу, покидаючи невтішну коханку; і дівчина, сумно-за мріяна в тінях зоряної ночі; і лукаві горлиці-молодиці та необачні горобці-пройдисвіти; і степи безкраї, і славний Морозенко. Речі все відомі, старі, але в цей вечір такі рідні, милі, обвіяні сумним подувом безповоротнього. А на зустріч минулому летіли захватні вигуки, бучні оплески, гудів молодий, зелений шум, сплітала вінки надій будучність. 
І не було краю вдячности д. Б. В. Підгорецькому, під проводом котрого відбулася вечірка, і шановним артистам та кобзарям, що ласкаво прийняли участь  в цій вечірці, —д ям: С. М. Мартосу, В. П. Овчиннікову, В. В. Толоконнікову, В. К.  Шевченкові та ин. Особливо бучно вітали та довго викликали кобзаря Шевченка, який чудово виконав сам і з оркестром кобзарів, своїх учнів, народні думи, пісні та жарти. 
Після концерту були танці, потім співи і знов танці, і так до пізньої ночі... 
Веселий, молодий вечір... 
Будемо сподіватись, що українське громадянство, не тільки в Москві, а і всюди, буде завжди підтримувати морально і матеріяльно свій авангард, українську студентську молодь, буде завжди розуміти і щиро відгукуватись до людей, котрі переживають ту чарівну добу, коли гуде бадьорий, зелений шум.
                        Я. М. – ов.
Незабаром український гурток московського комерційного інституту має впорядкувати традіційні збори, присвячені памьяті Т. Шевченка. Готуються також доклади й инші матеріяли по питанням сучасної літератури та громадського життя України. Як видко, життя гуртка почало пульсувати жваво, і можно сподіватись, що це добре вплине і на инші студентські громади Москви. Я. М.
