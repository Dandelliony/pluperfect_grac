Воєнні законопроекти у Франції.
Кабінет Бріана енергійно намагається провести в життя нові воєнні законопроекти, що є відповіддю на збільшення війська в Германії. 
Законопроект про асігновку 500 милійонів франків на потреби національної оборони вже внесений до палати. 
В законопроектові говориться, що, по підрахунках уряду, на організацію оборони треба 635 мил. франків. Щоб перевести законопроект в життя звичайним шляхом, треба буде скілько років, а цього допустити в цей мент не можна. Країна не повинна жахатись видатків, бо вони не будуть новим тягарем. Ці видатки так чи инакше необхідно було зробити, і тут питання тільки про те, що вони будуть зроблені раніше, ніж гадалось. 
Можна сподіватись, що цими днями законопроект пройде в палаті. 
Незабаром буде внесено до палати і другий законопроект про трьохлітній строк воєнної служби. Воєнний міністр Стьєн переконав своїх колег в необхідности цього засобу і кабінет, коли того будуть вимагать обставини, підійме питання про довірря. Трьохлітній строк служби буде обовьязковим для всіх, без всяких винятків. Президент воєнної комісії, Монтебело, в розмові з співробітником, «Темпс» так пояснив значіння нового законопроекту: „Закон 1905 р., — говорив він, —що встановив строк служби в два роки, мав під собою серйозний грунт. Але всякі причини, одні — внутрішнього, а другі — зовнішнього характеру примушують знову переглянути його. Що торкається внутрішніх, то ми покладали надії, перше, на добровольців і друге, на те, що багацько знайдеться охочих на повторний строк служби. Але наші сподіванки не справдились. Крім цього були причини і зовнішнього характеру. Ми мали надію, що новий законопроект, який дбав перше всього про мир, відповідно цьому і буде оцінений за кордоном. 
Але 21 марта він був вотірований, а 31 марта імператор Вільгельм був в Танжирі. З того часу ми бачили германські воєнні закони 1911 р., 1912 року, бачим, нарешті, і законопроект 1913 року. Коротко кажучи, на нашу політику заспокоєння Германія відповідала політикою все більшого озброєння.
 Наслідком цього і має бути новий законопроект про трьохлітній строк служби*. 
Інтересно тут зауважить, що в той час, коли законопроект про финансові видатки можна рахувати за вирішений, питання про трьохлітній строк воєнної служби жваво обмірковується в французькій пресі і викликає чимало суперечок. 
Соціалисти гаряче протестують проти нового законопроекту. «В громадському відношенні, — пише Жорес в „Humanite’’, — трьохлітня служба буде тяжким податком на труд, вона буде надалі одсовувать початок родинного життя і цим ще дужче зменшить приріст населення. В воєнному відношенні третій рік служби не буде мати жадного виховуючого значіння: він викличе тільки ледарство та знеохочення до служби». 
Члени де яких парламентських фракцій радять, коли не пройде законопроект, роспустить парламент і скликать новий, що буде зібраний під прапором: «трьохлітня служба» і виявить відношення населення до нового законопроекту.

