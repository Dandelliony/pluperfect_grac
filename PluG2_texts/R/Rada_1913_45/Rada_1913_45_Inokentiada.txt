Инокентіада.
(Лист з Олоніі). На здогін Инокентія, що свавільно помандрував з муромського манастиря поїхав віце-губернатор Шидловський. Коли Инокентій з усею своєю «братією» підійшов до Каргополя, його арештовано, бо ієромонах Инокентій, покинув покуту свавільно.
 Діло було так.
 За останній час до муромського манастиря дуже багато наїхало прочан із Бесарабії. 
Манастирських келій на всих не вистачало і їм доводилось дуже скрутно: не було майже жодного дня, щоб не вмер хто небудь.
 А тут ще з чийогось наказу, зовсім було зачинено манастирську гостиницю й сотні людей опинились на дворі без всякого притулку. Це, як каже сам Инокентій, і примусило його „вивести свій народ з манастиря". Але до цього він збірався було полетіти на небо, та юрба вже сяк так ублагала його щоб не зрікавсь її, щоб „вів свій народ до кінця". Нарешті для них, прихильників та учнів Инокентія, й „кінець" не за горами, бо ж у біжучому році сподіваються вони страшного суду. 
І от инокентієвці перші - схаменулись та прислухалися до голосу божого, котрий кличе до себе людей. Инокентій— це щось святе, найближче до Бога.
 Молдувани так і зовуть його святим, яскраво про це свідчить тисячна юрба, що йшла по Олонії за Инокентієм. Та й сам він, пробуваючи в муромському манастирі, в прилюдних молитвах згадував „Святих и праведних... преподобних Лазара та Афанасія (святі, що заснували муром. ман.) і... Инокентія!!! Але це річ другорядна.
 Цікавіш те, що віра засліплених людей знаходить собі багату поживу у всяких випадках по дорозі, які ніби то свідчать про «знамення боже». 
Верстов за сімнадцять перед м. Пудожем випадково зустрівся з Инокентіем етап. Инокентій не звернув з дороги. Тоді один з конвоїрів й виконав правила, що до особ, які не звертають етапу з дороги. Але тут саме й трапилось чудо: винтовка через осічку не вистрілила, а штиком тілько ранено було самого Инокентія. Од медичної допомоги Инокентій одмовився, бо рана життю не загрожувала. На цім і окошилось. Молдувани кажуть: „Стріляли —не застрілили, кололи —не закололи!" Зразу сфабрикувалося аж двоє чуд. 
Досить і таких „чудес" для півбожевільних. Ідуть вони з своїм богом, чи пророком, —не розбереш, — співають псальмів, в руках - хрестики та образки. Все — святе. Здається, що вся юрба божевільна, бо душе виразно кидається в вічі святість кожного, що йде з таким гоноровитим смиренням, наче він найсвятіший між святими. Кажуть же, що в Инокентія є своїх сімнадцять (?) апостолів. Цьому повірити можна. Бо ще раз зазначу, що на мене юрба зробила таке вражіння, наче її вели у дім божевільних. Ні в кого не було здорового вигляду, всі страшенно зморені йшли ледве хитаючись. 
Дивлячись на них (а разом їх йшло пішком *) душ 300—400), страшно робилося за людей. 
Мені ніколи не доводилось одвідувати дім для божевільних, я ніколи не бачив багато хворих душею, але гадаю, що вражіння, котре зісталося в мене після инокентієвців подібне до того, яке можна винести з палат божевільного дому. 
„Сумну" процесію з Инокентієм на чолі мені довелось спостерігати в м. Пудожі, наближаючись до котрого юрба тісним кільцем оточила Инокентія, щоб не дати його поліції. Містом юрба йшла також. Співать поліція забороняла. Дякуючи цьому  « святість» демонстрували тільки хрестами та образками, якими всі були обвішані, та хіба тим, що всі йшли без шапок.
 Привідця всього —Инокентій має на вигляд коло 40 років; тип аскета з півдня, з горючими очима та палкою мовою. Він радо заходив у балачку, коли хто одвідував його під час одпочинку. Про свою подорож він так оповідав показуючи на палицю: 
- Виною всьому оцей посошок. Прийшов до мене „странник нєкій", сивенький дідусь, дав оцю палицю і сказав: „Встань і іди" —і я пішов". 
Іду-казав—на Петербург, щоб достукатись до синоду. 
                                                                                       К. С.
*) Недужі та діти поїхали на підводах вперед.
