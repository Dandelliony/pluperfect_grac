ПО РОСІІ.
- Синод про вихрещування євреїв. "Рѣчь" переказує, що синод розіслав по всіх єпархіях циркуляра і поясняє духовенствові, що тим євреям, які проживають за межою осідлости тимчасово, але з дозволу начальства, не забороняється хреститися. 
- "Вовк попався, а відмедь втік". Так говорять в городі Ризі з приводу віддання під суд непремінного члена по селянських справах присутствія, Марчевського, після ревизії Заіончковського, Марчевського всі знали в Ризі. Часто його можна було бачити в театрі, в губернаторській ложі, поруч з жінкою, а на ній так і сяли діаманти. І от - несподівано його віддають під суд за підлог і рострату 35 тисяч селянських грошей. Підозріння про рострату казенних грошей Марчевським виникло ще підчас закупки зерна в 1902-3 роках. Та тоді якось діло прикрили і воно не вийшло з канцелярії. Найцікавіше те, що за кілька місяців до приїзду Заіончковського, для ревизії селянських інстітуцій ліфляндської губ., де "працював" д. Марчевський,приїздив сюди з Петербургу д. Стефанович і найшов, що все дуже гарно. І от після таких гарних наслідків попередньої ревизії, Марчевського оддали під суд. Для судового слідства приїхав з Петербургу судовий слідчий по важних справах Олександров та товариш прокурора петербурзької судової палати Шульгін. Але вони не застали д. Марчевського в Ризі, він виїхав в Петербург. Судовий слідчий і товариш прокурора виїхали за ним. (Рус. Сл.). 
- Недостача. На Верхне-Ісетському заводі викрито недостачу 45,000 пудів чавуну. Як і хто міг взяти таку силу чавуну, невідомо. Діла заводу нітрохи не поправилися. Доменна піч не робить. (У. Р.). - Страшне сусідство. Віленському губернаторові, як переказує "Рѣчь", подав скаргу почтальон Віленської контори на самовільні вчинки поліцейського надзирателя Филиповича. Діло було таке. Почтальон Козак жив у одному будинкові з поліцейським надзирателем Филиповичем. Діти надзирателя і почтальона, що теж тут жив, завше гралися собі вкупі, але раз посварилися. На крик дітей вийшов надзиратель і почав лаяти дітей почтальона. Цю лайку почув Козак, що був на той час неподалеку, і почав прохать д. Филиповича не лаяти невинних дітей так погано. Тоді д. Филипович потребував, щоб Козак пішов в участок. Козак заявив, що йому треба йти на службу, а не в участок. Филипович покликав городового і приказав одвезти почтальона в 8-й участок. В участок надзиратель і сам прибув і після трусу у почтальона, арештував його, перебалакавши попереду з дежурним надзирателем. Козака продержали під арештом і тільки після погроз, що він буде скаржитися, його випущено. 
- Кумедне непорозуміння. Кумедний випадок був недавно в петербурзькому окружному суді. Мала розбіратися справа по обвинуваченню д. Неміловим своєї власної жінки і штабскапитана в роспусті. Серед свідків була молода черниця, яка ввесь час дуже плакала. Плачучи і кланяючись низько судові, черниця пояснила, що вона в цій справі нічого не знає, а обвинувачених та винуватця бачить вперше. Виявилося, що в свідки викликали дійсно якусь Могуліну, але повістку помилково послали в один з монастирів, а серед черниць була теж Могуліна. Так її ото і викликали як свідка. Коли вияснилось непорозуміння, то справу одклали, а черницю одпустили до дому. (Б. В). 
- Довголіття. "Рус. Сл." переказує, що в селі Становій, катеринбурзького повіту, вмер 104 літній дідусь-старовір Смірних. Смірних до самої смерти був бадьорий і дужий. Будучи гірничим робітником, він відбув на заводі повний умовний строк - 35 літ. Ще три роки тому він працював на рівні з иншими, їздив верхи, орав. - Двічі вмерла. Негарний вчинок трапився недавно в пінській єврейській лікарні. Серед хворих була молода дівчина, що недавно приїхала з Варшави. Якось зайшов в палату, де лежала хвора, служащий при лікарні і йому уявилось, що дівчина вмерла. Не запитавшись нікого, служащий за допомогою сторожів виніс хвору в мертвецьку. Там вона пролежала кілька годин і коли прийшли обмивати її, то помітили, що вона ще дихає. Тіло її було ще тепле. Дівчину зараз же перенесли назад в палату, де лікарь оглянув і визнав, що вона ще жива. Через кілька годин дівчина померла. В місті люде дуже обурені цим випадком. Вони вважають, що дівчина померла од того, що її тяжко хвору продержали в холодній кімнаті. (Б. В.). 
- "Кара Божа". Так зве людність села Ерісної, барнаульського повіту, лісного об'їздчика кабінетських дач Воробйова. Цей об'їздчик залякав усю людність. Нагая його покоштували уже і винні і невинні. Одного разу Воробйов та його товариш Шворяєв, "гуляли" в селі і вийшли з хати "прохолодитися". Ото побачили вони, що селянин Шіроков везе ліс. Не довго думаючи, Воробйов кинувся на Шірокова і почав його бити нагаєм. Той почав кричать, що ліс його власний, але це не помогло. Підійшов племіник Шірокова, дісталося і тому. Так нізащо обох побив Воробйов. Другий раз стріляв з револьвера в вікно хати одного селянина. А раз здибав старого дідуся, 80 років. Той віз сіно. - Нащо, питає він твій син подав на мене скаргу мировому? - А ти нащо його побив. Як ти смієш так грубо розмовляти зо мною! І пустив в діло нагая. Можна б ще багато навести таких вчинків каже "Г. Пр.", та певне і цих досить, щоб з'ясувати становище селян в тому нещасному селі.