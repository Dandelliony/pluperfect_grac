За кордоном. Про чешсько-німецьку згоду.
Не зважаючи на свята, сповіщає „Now.Ref"., наради між німецькими і чешськими делегатами не припиняються. Всі хотять дійти до якоїсь згоди, але все невдало. Чехи за свої уступки вимагають статуту шкіл, а німці не хотять цього. Шостинедільні змагання не дали ніяких наслідків і через це всі тутешні газети дивляться на справу німецько-чешської згоди дуже песімистично. „Nar. Listy" зазначає, що коли, навіть в останні хвилини, не вдасться зробити згоду, становище може бути дуже сумним не тільки в державній раді, але і у всій Чехії, яку жде финансова катастрофа. Клуб радикальних чешських депутатів звернувся тим часом до кн. Лобковича з листом, в якому зазначає, що строк, призначений для чешсько-німецької згоди, давно вже скінчився. На підставі статті статуту і законів конституції чешські радикали — депутати вимагають одкриття дальніших нарад сейму.
Повідь у Франції.
Останні телеграми з Парижу категорично сповіщають, що повідь у Франції почалась, йде вона по тій же дорозі, як і в январі. Побережжя Отейль під водою до самих домів. Вода піднялась в Сені на 5 1/2 метрів вище звичайної. В передмісті Іврі вода піднялась в підвали електричного заводу. Завод залило і трамваї стали; нема світла також в багатьох громадських будинках. В будинкові префектури, а також в підвалах „Palais de justice“ стоїть висока вода. За Парижем вода вийшла вже з берегів Сени і Марни. В багатьох місцях спинився рух поїздів. Не ходять параходи на Сені. Вода все вище і вище підіймається. З передмістів люде тікають і кидають свої доми.
Французи в Центральній Африці.
До Костянтинополю надійшла телеграма з Тріполі, в якій сповіщається, що вадайський султан зібрав в Дарефі тисяч 15 війська, озброєного рушницями Маузера, і несподівано напав з ними на всі французькі застави в Вадаї. З тисячі душ французьких окупаційних військ, 300 душ вбито, решта втекло. Всі французькі блокгаузи і кріпості зруйновано. Призначений французами султан Саліх утік. Вірні до цього часу французам туареги приєднались до переможців. Вадайський султан геть виганяє з країни французьке військо, що втекло з Вадаї, Число прихильників його збільшується з кожним днем.