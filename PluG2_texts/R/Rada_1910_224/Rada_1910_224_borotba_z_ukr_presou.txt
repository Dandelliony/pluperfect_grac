Боротьба з українською пресою в Галичині.
     
     Польські власті в Галичині останніми часами заходилися з особливою енергією гнітити українську пресу. Без всякої законної підстави львівська прокуратура конфіскує одне число „Діла” за другим, не випускаючи їх навіть з друкарні. Було, правда, два випадки конфіскації газети польської „Sɫowo Polskie” та москвофільського „Галичанина”, але конфісковано їх аж на другий день по виході, себ то уже тоді, як все число розійшлося і було перечитане.
     В австрійському парламенті посли українські не раз виступали в обороні своєї преси і характеризували становище її в таких, напр., словах: 
     “Кожного разу, коли галицький намістник хоче здавити якусь українську партію або український національний рух, дає він прокуророві вказівку, щоб конфіскатою залякати й обезоружити органи данної партії чи руху. Прокуророві, на якого в Галичині вишукують все найбільшого польського шовініста між суддями, така вказівка раз-у-раз справляє найбільшу радість. Тоді він конфіскує на сліпо кожне число переслідуваної газети, не дивлячись на зміст конфіскованих статей. Адже до свого розпорядження має він особливого комісара поліції, який обовязаний знайти між параграфами карного кодексу якесь умотивування конфіскати. Коли б переслідувана газета схотіла собі пожартувати і ціле число заповнила якоюсь молитвою, прим. „Отченашем“, то й це їй не помогло б. І молитва мусіла б упасти жертвою конфіскаційної скажености прокурора. Потім ту конфіскату умотивував би прокурор тим, що молитва в політичній газеті є богохульством, отже злочином образи релігії на підставі § 122 австрійського карного кодексу. 
     Найбезглуздіші конфіскати суд усе затвержує. Власне з національно-політичних причин карний сенат краєвого суду у Львові, зложений в часті з польських шовіністів, а в часті з старих, неосудимих людей, які вважають своїм обовязком судити не по закону, а по волі прокурора. 
     Коли наміствик хоче здавити партію, старається орган партії знищити також матеріяльно. Також до того служать часті конфіскати. Коли це є цілью конфіскати, газета буде сконфіскована, хоч би не помістила нічого иншого крім цісарського гімну. Тоді прокурор умотивує конфіскату тим, що цісарський гімн в демократичній газеті є іронією, отже злочином образи величности.
     Щоб при помочі конфіскати знищити газету як найрадикальніше, конфіскується її не зараз після того, як урядник прокуратури прочитав її. Він жде, аж поки через поліційних агентів довідається, що ввесь наклад уже не тільки надрукований, але також експедиція зроблена і газета знаходиться в дорозі на вакзал. Це робить прокурор в тій цілі, щоб знеможливити видання другого накладу газети того самого дня. Тоді неможна купити у Львові того числа газети і русини, хотячи мати найновіші вісти, мусять купувати польські газети. Таким способом, прокурор шкодить українським газетам і їх коштом підпирає польські. Коли прокурор через пізню конфіскату унеможливить виданя другого накладу того самого дня, примушує також передплатників українських газет на провінції купувати польські газети, бо й вони ждуть нетерпеливо на найновіші вісти. Крім цеї страти тратить газета через пізню конфіскату папір, кошти машини, складання, експедиції і хоч з половину накладу на пересилки. 
     Власне тепер, коли політика намісника Бобжинського звертається проти українських партій, всі газети тих партій підпадають масовій конфіскаті. А що тільки намір здавити українські народні партії і знищити їх газети є причиною тих конфіскат, це доказує зміст сконфіскованих статей”. 
     Заявляючи про нечувані в культурному світі утиски української преси, посли українські домагалися в парламенті, щоб ті конфіскати було заборонено, бо „вони не тільки порушують закон, а й шкодять інтересам держави. Часто конфіскованим газетам спричиняється, що правда, матеріяльні шкоди, але за те вони винагорожують собі ті шкоди инакшим способом. З політичного погляду, прокуратура і стоячий за нею намісник не осягнуть нічого. Навпаки, вони тільки пошкодять державі. Коли прокурор змушує українські редакції помагати собі парламентарними протоколами, на місце конфіскованих прийдуть ще гострійші статті, так що аж тоді газета стане особливо цікава. Щоб не змушувати українських послів гострими промовами й інтерпеляціями заступати невинні конфісковані статі своїх партийних органів, треба вгамувати ревність прокурора у Львові. Тако ж членів краєвого карного суду, на яких покликується тих старих радників, що в цивільних справах показали себе непридатними, і які всі конфіскати затвержують, навіть не читаючи конфіскованих статей, треба заступити иншими силами, які знали б закони”.
     Голос українських послів в австрійському парламенті, як бачимо, не тільки не поміг справі, а викликав ще більше завзяття галицької прокуратури.
