     ДОПИСИ.
     (Од власн. кореспондентів).
     
     Г. ЛУБНІ (на Полтавщині) Земські вибори. В Лубнях 2 октября відбулися вибори з поміж гласних лубенського повітового земства, під проводом лубенського повітового маршалка д. Ів. Леонтовича, голови та членів земської управи. За голову вибрали одноголосно попереднього—д. М. Коршуна, за членів: д.д. Я. Астряба (був членом і до сього часу) більшістю 27 голосів проти 4, Кужима (народній учитель, років 50) більшістю 22 проти 9, Левешка (воєнний, поміщик) більшістю 18 проти 13; д-ія Л. Японського (поміщик) та селян Ступку (попередн. чл.), Олійника, Дяченка —забалотіровано; решта гласних відмовились зовсім від балотіровки. Таким чином четвертого члена не вибрали зовсім, залишивши вибори його, з пропозіції д. Леонтовича, до слідуючих надзвичайних земських зборів, коли можна буде знову голосувати забалотірованих тепер, чого зразу робить по закону не можна. Виходить, що лубенське земство тепер буде цілком праве і трохи тілько не „істінно-руське”. На виборах були гласні не всі.
     
     МАЙКОП, на Кубані. Тютюнництво. Цього року в майкопськім одділі засіяно тютюном 4.804½ десятин. Сіяли тютюн рано, літо принесло багато рясних дощів, тим-то урожай тютюну мав бути дуже великий. Але з кінцем іюля і з початком августа нові великі дощі довели до того, що земля зовсім розмякла, й коріння тютюну почало гнити. Так пропало до 20 проц. усеї площі тютюнових плантацій. Тяжке становище збільшується ще від того, що не стає робочих рук. Частина робітників пішла на плантації сояшника, який цього року теж запізнився через великі дощі. Звичайно на плантаціях мав роботу до 30—40 тисяч душ мужчин і женщин. Ціни на робочі руки зросли з 25 карб. у місяць до 45—55 карб. Беручи на увагу, що до ломки тютюну 1 засіяна десятина коштувала 450—500 карб., і що урожай загалом дасть не більше 20 проц. усього засіяного тютюну, бо пас (хвороба на тютюні), що був у цім році, значно зменшує вартість тютюну, — власники плантацій гадають, що вони ледве чи повернуть затрачені гроші.
