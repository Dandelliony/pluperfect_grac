Дайте нам агронома.
У селі Глинниках, Аннопільського району, є десятин п’ятьдесят такої землі, що на ній ніколи озимина не родить. Вже років з десять як на ній сіють тільки ярину. Та й ярина пагано родить, як на якомусь камінні. Буває такий рік, що й гарний паросток хліба зійшов, а там далі псується. А як хто посіє жито и пшеницю, то виростуть колоски на пів верстви один од одного. Тут і гній мало допомогає й глибока оранка. 
Як иноді почнуть дядьки на сході про землевлаштування розмовляти, то й чуєш: „а як попадеться кому та земля на Оліндерні, що той робитиме? Пропаде!" Оліндерні, як вогню бояться. 
Треба, щоб до Глинник приїхав агроном, подивився на цей грунт, виявив, що саме йому потрібно, щоб стати родючим, навчив людей його обробляти. Треба зробити з Оліндерні такий грунт, щоб і озимина й ярина добре родили. Тоді селяни переконаються в агрономічній науці. А коли будуть про землевлаштування розмовляти, то «тої проклятущої Оліндерні» вже не боятимуться.  
Дайте нам агронома! 
Я. 
Агрономові треба підтягнутися. 
Нещодавно був у нашому селі , Кам'яному Броді, Фасівського району, агроном. Він поприскав декілька садків на селі, щоб гусені й иншої погані не було. Селяни з околишніх хуторів стали й до себе агронома закликати. (Треба скаати, що село саме й роз кинулось по хуторах). Але агроном і руками й ногами став відмахуватись.
„Стану, каже,—я по ваших „Столипинських реформах" лазити. Це ж їх за три дні не об'їздиш". А на хуторах багато здорових садків. Шкода дивитися, як поїдає їх гусінь. Допомога агронома врятувала б їх від загибелі. Та агрономові це байдуже. Він не хоче по «Столипинських реформах лазити».
Селяни самі собі раду дають. Оббивають гусінь друками так, що й гіляк на деревах нема. Самі стовбури стоять. 
Агрономові треба підтягнутися, або, краще скажемо, агронома треба... підтягнути. 
Стецюк. 
Боротьба з садовими шкідниками на Шепетівщині. 

Наслідки кампанії по боротьбі зі шкідниками на Шепетівщині за відомостями з Антонінського, Ляховецького і Старокостянтинівського районів такі Праця провадилася в 238 населених пунктах на площі 678,41 дес. Очищено 131.136 дерев. Влаштовано бесід і лекцій райагрономами 2, фаховцями 58, агротехніками 140. 
Найширше боротьбу зі шкідниками переведено було по Красилівському, Аннопільському і Судилківському районах. 
Селянство надзвичайно цікавиться агрономічною боротьбою зі шкідниками й здобуває цінні відомості для боротьби з ними власними силами. 
На лекціях, бесідах керовники їх не можуть поскаржитись на малу кількість слухачів. 
Баторевич.
