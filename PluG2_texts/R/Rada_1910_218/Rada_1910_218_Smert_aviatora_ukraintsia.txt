Смерть авіатора українця.

ПЕТЕРБУРГ. Позавчора участник авіаційного конкурсу капітан Мацієвич, сперечаючись за приз на висоту, піднявся вгору на 450 метрів. Тут публіка помітила, що з апаратом сталось щось недобре. В туж мить авіатор, випавши з аероплана, полетів додолу. Перелякана публіка скрикнула, як один чоловік, і гунула до того місця, де впав Маціевич. Картина була страшна. Руки і ноги авіаторові було поодривано, груди й голова розбиті, все тіло вгрузло в землю. Сажнів за 20 од тіла упав апарат. Підчас нещастя жінка покійного була серед публіки. Вона з несамовитим криком кинулась до тіла свого чоловіка і зомліла. Коли її привели до чуття, бідна женщина стала виявляти ознаки божевілля. Покійний авіатор був свідомим українцем. Він брав діяльну участь в петербурзькій українській громаді.