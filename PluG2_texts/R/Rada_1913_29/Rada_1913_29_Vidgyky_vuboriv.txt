Відгуки виборів.
Вже кілька місяців „працює“ четверта Дума, вже встигла подати запитання про зловживання на виборах, а відгуки виборчого часу ще й досі не затихли. Мало не що дня то звідти, то звідти приходять нові звістки: там вислано поступового виборця, там прогнано з посади за участь у „лівому блоці“, там арештовано, там ведеться якесь таємне слідство... І треба думати, що такі відгуки ще не швидко затихнуть. За звичайних обставин обиватель не подає голосу, не вколупнеш його так, щоб довідатися, який „образъ мыслей" таїть він у глибині свого серця. Це найзручніше зробити під час виборів. Адже хоч на часину почувають себе тоді люде „громадянами“ , хоч раз на пьять років подають ознаки життя – то вибори й зробились у нас способом уловляти грішні душі й тягти їх до відповідальности.
 Це фактична сторона справи, але вона ні трохи не поясняв того, як справді можуть траплятися такі події, як оті, що про них допіру згадано. Адже виборчий закон усіх, хто має право вибірати, кличе до виконання громадської повинності, закон навіть загрожує карами тим, хто б такому виконанню став на заваді. Закон не визначає, на кого мають подавати виборці свої голоси, даючи це на волю та сумління кожного. Закон в решті забезпечує тайну голосування... А практика не звертає жадної уваги на перешкоди на виборах. Практика одганяє „громадян“ од виконання виборчого права. Практика каже: голосуй за того, хто начальству любий. Практика не церемониться з тайною голосування... Одно слово практика висовує тих Хвостових, про вчинки яких під час виборів навіть за наших часів провадиться слідство. Практика доходить уже до помсти за й „образъ мыслей“, так чи инакше виявлений під час голосування на виборах. 
Нема чого казати, що практика ця цілком незаконна, і покривджені мусять доходити свого права. Так само мусять і опозиційні посли в Думі підняти питання про цю політику дрібненької помсти. Инакше бо виконання громадської повинности, що зробилося вже актом надзвичайної сміливости, й зовсім зробиться неможливим для людей, що хоч трохи почувають свою залежність од начальства.

