
Державна Дума.
Засідання 1 февраля
За предсідателя — Родзанко.
 Обмірковують заяву про заснування особливих комісій, які мають обмірковувати питання про участь Думи в святкуванні ювилею Дома Романових і будуть розглядати законопроект міністра фінансів про асігновку 488.999 карб., на видатки по впорядженню цього свята. Пропозіцію про заснування комісій — приймають.
 Далі приймають законопроект із де-якими поправками міністра юстиції про повернення правів. 
По цьому законопроектові службово-громадські права, яких позбавляють неповнолітніх засуджених, можна повертати їм знову через 10 років після одбування кари. Особам, яких присуджено до каторги, заслання, поселення-через 10 років, а присудженим до тюрьми—через 5 років після одбування кари. Ці строки можна скорочувати, коли осуджені будуть гарно поводитися.
 Прийнявши ще де-кілько дрібних законопроектів, Дума переходить до перерваних суперечок з приводу пояснень міністра Кассо про арешти учнів.
 Левашов. Праві визнають, що середня школа потрібує корінної реформи. Реформа повинна бути пильно обміркована. її повинні провести досвідчені спеціялисти, а не діти. Дитячі гуртки, які заводила шкільна організація, без сумніву, мали політичну мету. Революція намагається пропагандувати в школі, користуючись дітьми, як дуже зручним матерьялом. Таким чином революціонери готують погибель державі. Уряд повинен вжити найсерйознішіх заходів, щоб оборонити дітей од революціонерів. Праві будуть голосувати за перехід, який пропонують націоналисти.
 Чхеідзе (с.-д) Більше відповідного своїй посаді чиновника од Кассо на цей час немає в Росії. Сім років перед російським громадянством стоїть питання—чи єсть в Росії конституція, чи немає, чи вже заспокоїлась Росія, чи ні. Кассо ці питання розвьязав: Коковцев казав, що країна заспокоїлась, - Кассо довів, що казати про спокій в Росії в цей час—дурниця. Яка може бути воля в країні, де діти заводять злочинні гуртки і замість слів: „тато“, „мама“ вигукують: „хай живе демократична республіка“. Кассо доводив, що Росії потрібна міцна влада, охранки, виключні становища. Але все це має звязок із самовольством, казнокрадством і иншими проявами офіціяльного російського життя.
 Львов (прогр). Пояснення міністра складалося тільки із загальних фраз та міркувань. Він винуватить усіх, крім себе та шкільного начальства. Міністерство народньої освіти за своє завдання поставило політичний сиск. Треба, щоб міністерство, врешті, повернулось до своїх прямих обовьязків, щоб воно ставилось із більшою увагою до тих, кого взялося виховувати. З приводу тих страхів, яких набралися увільнені із гімназії діти, міністр іронично заявив, що із школи повинні бути увільнені широко розвинуті учні. Таке відношення було б неможливе до учнів привилейних шкіл, бо за них обстоювали б їх впливові родичі. Инша справа з гімназією, що приймає до себе учнів із демократичних шарів, яких колись теж таки міністерство взивало „куховарчиними дітьми“. Із усього того, що відомо про події в гімназії — найжахливіше –це промова міністра, в якій виявилось надзвичайне призирство до російського громадянства. Треба врешті, сказати, що в Росії не можна поводитись так з російськими дітьми, як із нижчою породою людей, як із африканськими дикунами (Оплески лівих). 
Годнев (окт.). Доводить, що Кассо порушив закон, дозволивши арешти й труси в середній школі. „Міністр не знає статута гімназій, бо по тому статутові не можна арештовувати гімназистів; робити слідство про них можна тільки в присутности депутата од шкільного начальства. Цей закон порушено. По статутові уголовного судоводства вихованців середніх шкіл, на випадок арешта, треба держати в приютах для дітей, або в манастирях, але не в участках. Коли Росія керується законами, то чиновники в цьому випадкові порушили закон, і їх треба оддати під суд. Із пояснень міністра виявляється, що Росія керується не певними законами, а самовольними роспорядженнями. Пояснення міністра оратор вважає за незадовольняюче. (Оплески лівих і центра). 
Свящ. Смірнов (окт.) Вважаючи теперішнє становище середньої школи за небезпечне, оратор закликає Думу не закінчувати своїх повномоччів, не реформувавши середньої школи. 
Ковалевський заявляє, що октябристи, вислухавши думки різних гуртків, визнали за потрібне внести де-які поправки в свою формулу переходу: „Дума одзначає з приводу наведеного приватного випадку, формальне й байдужне відношення до учнів, яке панує в середній школі, одірваність педагогичного персоналу од семьї й потребу иншого кращого погляду на молоде покоління“. Коли формулу октябристів і не приймуть, все ж октябристи будуть задовольнені тим, що вони мали нагоду формулувати свою думку по цьому питанню, яку поділяють багато діячів і кращих педагогів. (Оплески в центрі). 
Далі засідання буде в середу.

