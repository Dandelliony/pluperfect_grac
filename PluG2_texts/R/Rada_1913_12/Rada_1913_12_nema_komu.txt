«Нема кому»?..
Надрукований у нас лист українських актерів знов—не знаю, в котрий вже раз—ставить на увагу заінтересованим кругам питання про професійну організацію працьовників української сцени. Але досі всі розмови про це лишались тільки розмовами: єсть ініціятори думки, та нема ініціаторів діла... А тим часом справа организації, важлива вже через те, що вона взагалі дає лад у кожному ділі, ще більше важить там, де того ладу так небагато. Всі тепер говорять про кризис українського театра, про занепад його колишніх традицій, про засмічування репертуару всякими «гопакедіями», про панування в житті «антрепренера-жуліка» та «актера-шантрапи». Хоч-би як ми на ці обвинувачення дивились, а безперечно трохи правди, коли не ціла, в них єсть. А отже по-за обвинувачення, по-за гіркі нарікання або сердиті напучування далі ми не йдемо. Не йдемо через те, що, очевидно, не зрозуміли ще добре, що боротися з тим лихом можна тільки одним способом — ідучи шляхом организації українського актерства на підставі його професійних завданнів та потреб. Доки такої организації не буде, доти даремно тратити й слова на докори та напучування. Пуття з них не буде, коли не буде тієї інстанції, що наглядала-б за актерами, що мала-б на них моральний вплив і вносила-б у їхню діяльність то заохоту до справжньої праці, то хоч «сдерживающее начало». В моральному значінні организації я й бачив би найбільшу за наших обставин вагу професійної спілки актерів. Вже д. Вечерницький, докладно обмірковуючи питання про таку спілку, зазначив цю вагу, але мені здається, що власне з цього й годиться виходити, підкреслюючи потребу єднання між працьовниками української сцени. Правда, не треба заплющувати очей на те, що на моральному принципі найтрудніше може поєднатись.
 І все ж таки не матеріяльний мотив треба класти за підвалину. Цілком справедливо кажуть, що єсть загальні актерські спілки, де й українці можуть собі добувати матерьяльну допомогу на случай потреби. Але загальні спілки не можуть дати найголовнішого, що потрібне українському артистові іменно, як українському. Допомога виявляється не тільки карбованцем; добра порада, гарний приклад, моральна піддержка й заохота часто далеко більше важать, ніж десяток-другий карбованців. І як-раз того що більше важить, і не можуть дати українському артистові загальні организації, що або спеціялізувалися на матеріяльнах справах, або-ж стоять занадто далеко од наших, спеціяльно українських потреб та болячок. Роскажіть звичайному російському актерові про наш клопіт, напр., з тими самими «гопакедіями» — і він просто не зрозуміє того клопоту, або поставить засмічування театра на рахунок низького розвитку українського актерства, та й по всьому. А тим часом українському актерові лекше, ніж кому иншому, пуститись на дно, бо він стоїть осторонь не тільки од ідейних напрямів серед рідного громадянства, а навіть у своїй власній атмосфері не має притулку, куди-б міг обернутись за лихої години, як на серці трудно і треба шукати місця, куди-б піти та розважити себе по-людському. Боротися з такою безпорадністю можуть самі актери, за допомогою звісно й громадянства, створивши таке місце одпочинку й єднання, куди могли-б обертатися за скрутних обставин. 
Та нема кому до такого діла взятись... 
І це не тільки серед наших актерів. Не краще справа стоїть й серед письменників українських. Не тільки в актерському колі знайдуться жертви лихоліття, як той бердичівський бідолаха, – єсть вони й між письменниками. Про одну таку жертву ще недавно, влітку, писали українські газети. А отже коли «Украинская Жизнь» устами д. Саліковського зняла питання про организацію українських письменників, про зьїзд їх, щоб обміркувати і своє становище, і способи кращої роботи, то .. на це майже не було відгомону серед працьовників пера. Про все вони пишуть, а цю свою величезну справу занехаяли. А тим часом і тут найперше стоїть моральний мотив, — заходи про те, щоб зробити нашу літературну продукцію кращою і вплив її на громадянство дужчим. І тут єдиний шлях до того —организація. І тут не можна сподіватись чогось кращого, поки ми сидітимемо по своїх закутках, не підпіраючи один одного. Памьятаю серед київських письменників одного разу виникла була думка збіратися, єднатися на ґрунті літературних інтересів, ділитися поглядами на всякі літературні справи. Кілька разів справді й збірались і обмірковували, але... опрічь ініціяторів та ще кількох чоловіка, справа нікого не зацікавила й померла незабаром. Самий моральний мотив не мав сили притягти людей і задержати їх в одному гурті для ідеї єднання.
В цьому звичайно дошкульна сторона справи: сами моральні мотиви не можуть обьєднати людей. Але все-таки, мені здається, справа не така вже цілком і безнадійна, аби тільки тямущою, досвідченою рукою взятись за организування й не припиняти заходів зараз після перших спроб, з якими може й не зовсім пощастити. І це однаково стосується і до актерів, і до письменників. І там, і тут, а може й спільними заходами та за спільною допомогою, час би вже взятись до организації. І там, і тут ґрунт, певне, єсть, — нема тільки кому почати, винести на своїх плечах усі труднації кожного діла, що нарождається. 
«Нема кому... Чи вже-ж і не буде?» — Запитував колись Шевченків Іван Гус. І тоді знайшлось, кому. Хотілося-б вірити, що і в нашому ділі знайшлося-б, аби тільки бажання щире та охота.. 
Сергій Єфремов.
