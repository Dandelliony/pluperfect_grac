З глибин життя.
(Кобзарь на селі).
ІІ.
Неначе той Дніпро широкий
Слова його лились, текли
І в серце падали глибоко
І ніби там огнем пекли
Холодні душі.
Т. Шевченко.

Ще колись відомий философ Спіноза радив подалі одійти од гори, щоб краще уявить собі її вишину... Вже більше як на півстоліття одійшли ми од Апостола правди — Шевченка і за цей час, з приводу його творів, його думок та впливу їх на наше життя, багато понаписувано наукових критичних, публіцистичних і инших праць усякими мовами, слава про Шевченка, як про великого поета, громадянина, далеко лунає по за межами рідного краю, літературні кола Західної Європи все більше взнають і зацікавлюються нашим національним поетом, щирим борцем за новий лад людського життя. Справді, вже настав той час, коли колективний розум культурного світу остаточно споріднився з фактом, що Шевченко є не тілько український та загальнославянський поет, а також і першорядний світовий геній. Півстоліття пройшло з того часу, як на віки замовк гнівно пророчий голос нашого Кобзаря і все-ж таки не дивлячись на силу праць про нього, ми й досі ще не збагнули всієї ваги і значіння літературної спадщини, а головне—її впливу на наше життя. Ще й досі один бік впливу творів Шевченка пояснюється загальними теоретичними тверженнями, збудованними на головних тенденціях його творчости. Кажу тут про вплив «Кобзаря» на наш простий люд, на селянство, взагалі на того найменшого брата, котрий у світогляді Шевченка займав таке почесне місце. Через всякі причини, про це мало ще у нас писано, мало маєм реальних звісток і праць, а живе життя безупинно подає нам про це красномовні факти... Коли рух нашого відрождення перекинувся з міст в села і до рук селянства хоча тернистими шляхами, а все-ж таки став попадати «Кобзарь», то під його впливом в нідрах життя, в його низинах, почали зьявлятися нові творчі національно-соціальні ферменти, що вказують на життя та на майбутню силу українського руху. пильно спостерігаючи та замислюючись над цим впливом, вагаєшся з певністю вказати хоча на одного світового письменника, твори котрого, в самих низах соціальної піраміди, робили-б таке виховуюче соціально-національне діло. Не торкаючись причин такого впливу, а виходячи з власних спостережень над сучасним селом, скажемо—і це буде цілком справедливо, що в наш час «Кобзарь» для селян «воїстину є гуком воскресної труби архангела», як писав колись Куліш і гук цієї труби вже хвилями котиться по селах, міцнішає і розбуджує наш народ, нагадує про вельми сумну долю України і вогненопалаючим словом кличе всих дітей Великої Чайки до оновлення свого життя. Отже нижче про вплив «Кобзаря» на сучасне селянство, без зайвого українського «патріотизму», намагаємось подати де кілька вісток.
—
...Зелений Яр *)—це звичайне собі степове село на Катеринославщині, ще не засмічене геть «панською» культурою. Зьявляються тут нові люди і несуть з собою щось нове в одноманітне сельське життя. Зьявляються й свідомі українці, кладуть руку на рало, поширюють літературу і т. д. В першу чергу йде «Кобзарь». За короткий час освічені селяне на власні гроші придбали собі щось коло 16 «Кобзарів», читають їх сами, а коло їх ще й инші слухають. Четверо грамотних селян читають і декламують дуже гарно. Це постійні громадські читачі. Один з цих читачів має таку роботу, що переходить з двора в двір, переїздить з хутора на хутір і завше бере з собою «Кобзаря» та читає людям. Питаю: як Сидоре, подобається людям «Кобзарь». Всміхається біляве обличчя і чую відповідь: «Дзвоном гуде по селу про Шевченка та його «Кобзарь» всим подобається, а молодиці плачуть слухаючи Катерину, Причинну, Наймичку» і т. д.» Цей «дзвін» побудив і инших, стали люди добувать собі «Кобзарів». Осінніми та зімніми вечорами збіраються люди по хатах та читають а літом та весною по сельських «клубах»: кузнях, під хатами, де велика призьба та широка од дощу стріха. Треба побувати по цих «клубах», щоб почути розмови з приводу читання Цікаві розмови, коштовні спостереження!
Мені траплялось спостерігати скрізь те, наприклад, що селянам найбільше подобаються самі гострі вірші з «Кобзаря». Уривки цих віршів прямо списують та вчать на памьять. На цих-же читаннях завше можна бачити жвавого дідка, людину степу, зовсім темну. Як почує цей дідок про те, «як тирса шуміла», як «чабан вранці з сопілкою сяде на могилі», слухає, старий, слізми плаче та просе: «синашу! прочитай ще! як же гарно все в книзі списано; я ж памьятаю, як і в нас ще тирса шуміла, а тепер?.. Ох, горечко!» Цей дідок зробився самим палким прихильником «Кобзаря». Був тут один столяр, мав українські книжки, але якось таївся з ними і тому його вважали недуже великим прихильником рідної справи. Трапилось мені з ним не раз розмовляти і я дивувався тому запалові, з яким він росказував про те, що вичитав з «Кобзаря». Уривки віршів так сипались, як у сектанта тексти св. письма. Вже якось по розмові цей Никодим сказав: Тарас життя людське списав, як на долоні, велика правда написана в «Кобзареві» та жаль, що мало його допускають до «рук селян». Ця-ж людина знає багато українських віршів на памьять і деклямує скрізь по сельських бесідах. Коли ж захоплення «Кобзарем» та чутки про Шевченка дуже поширились на селі, то «дуки-срібляники», що годуються «Троицкими листками», почали де слід шептати, що з цього буде якась небезпечна секта. Нарешті з читачів «Кобзаря» виник гурток свідомих селян, про котрий инші селяне не инакше кажуть, як «Шевченківський гурток». Так, головним побитом, «Кобзарь» спричинився у цьому селі до розбудження національної свідомости, що виявилась тут так, як і взагалі вона виявляється... 
—
До половини 1908 р. в селі Червона Балка поміж селянством зовсім нечутно було про український рух. Потім зьявились наші книжки, газети, вивішений був у волости плакат з закликом жертвувати на памьятник Шевченкові. Пішли про це чутки на селі. Потім одного базарного дня росклав рашовець на продаж багатенько українських книжок. Було декілька примірників «Кобзаря». Почали люди купувать. Між иншими книжками. «Кобзарь» зробився улюбленою книжкою освічених селян. Один релігійний селянин, добре грамотний, що раніш був зняв тут цілу подорож молоді до Єрусалиму, зацікавився «Кобзарем», виписав його собі і став читать людям та росказувать про Шевченка. «Золота книжка, та жаль, що ми раніш тільки чули про неї, а читать не траплялось», бувало каже він. Йшов час, ширились чутки про «Кобзаря», стали ще виписувать собі люди його з самого Київа. Селяне, що добре вже знали–хто є Шевченко, купили собі примірників з двадцять його портретів, зашклили і повісили по своїх хатах на самому видному місці. Отже й тут дякуючи «Кобзареві», засіялись перші зерна національної свідомости «Мов полуда з очей спала і наче розвиднілось мені після того, як здибався я з «Кобзарем», казав тутешній уже літній, селянин.
—
Не забуду ще одного власного і, як на мій погляд дуже цікавого спостереження. Років зо два трапилось мені жити в селі Великі Штундаки. Запримітив я, що в одній хаті над річкою вечорами часто й довгенько горить світло. Зацікавило це мене. Здибався з тутешнім селянином, котрий «все чисто» знає що діється в селі. Питаю; що там робиться у тій хаті?—«Та там завше зборище старих, молодих парубків, дівчат. Панас вечорами читає, а люди слухають». Знайшов я й Панаса. Багато цікавого росказав Панас, цей зовсім свідомий селянин, про ту хату та зборища. Виявилось, що багато вже книжок прочитано у тій хаті і самого Панаса найбільше вразило те, що коли читали біографію Шевченка (Доманицького), то зрозуміли й жінки й дівчата, в сльози плакали над Тарасовою долею. З усіх читаних книжок «Кобзарь» все ж таки лишився найкращою книгою, що промовляє до самої глибини серця і коли 26 лютого журно загудів дзвін у сельській церкві, то багато селян, йдучи на панахиду по Тарасові, добре знали, за душу якої великої людини будуть сьогодня молитись... 
Оце ми й переказали частину власних спостережень впливу «Кобзаря» на сучасне селянство. Багато вони викликають думок та одна думка лишається непохитною, що «Кобзарь» на селі засіває перші зерна національної свідомости, має безперечно великий вплив на наш народ. Коли О. Герцен, кажучи про всю попередню російську літературу, що виросла «въ молчаніи», що боялась дуже світити, не світила вгору, «а жгла внутри и подъ рабскою маской каждый ея намекъ, каждое прорвавшееся слово становилось пламенной силой», то яким же впливом володіє «Кобзарь», написаний кровію серця і соком нервів».. Ціж спостереження викликають і другу непохитну думку, що живий наш рух, має свою будучність, що багато в народі роспорошеної національної енергії, та сили і віруючи у геній народа, разом з поетом можна сміливо сказати, що —
Світові новий псалом
Скоро він винести зможе
З ясним чолом... 
Ол-др Т—кий.
