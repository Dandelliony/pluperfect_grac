Афонська республіка.
Як відомо з телеграм, посли великих держав оповістили Афон самостійною духовною республікою. Додаємо такі подробиці. Головою нової «республіки» буде вселенський патріарх, представником якого на Афоні буде легат. На поміч урядові нової республіки засновано буде адміністративну раду, обрану з двадцяти афонських манастирів, в яких єсть до 8.000 ченців (з них 5.000 росіян). Крім ченців на полуострові майже більше ніхто не живе. Буде також організовано військо, і Афон буде під протекторатом всіх православних держав. 
Можливо, що в цім колективнім протектораті візьме також участь й Австрія, як славянська держава. 
Таким чином, відроджується значіння вселенського патріарха, що грав в 1453 році в Турції надзвичайно важну ролю. Після заснування національних церквів — руминської і сербської, а ще більше — після визволення Греції та болгарського росколу його політичний релігійний вплив значно ослаб. Тепер патріарх знов виступає на перший план діяльности. Між иншим, вже ходять чутки про переговори з болгарським екзархом, щоб погодити між собою церкви.

