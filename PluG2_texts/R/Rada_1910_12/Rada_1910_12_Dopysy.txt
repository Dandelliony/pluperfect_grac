ДОПИСИ.
(Од власних кореспондентів). С. МОСКАЛЕНКИ, канівського повіту (на Київщині). Перед святами у нашому селі трапилося кілько нещасливих пригод. Ковзаючись по льоду на р. Росі, провалилось три хлопці школярі, і витягнуто їх вже неживих. Селянин Яків Хижняк у неділю перед різдвом пішов у церкву і почав галасувать на всю церкву, що у деяких селян єсть револьвери і що вони хотять постріляти людей у церкві. Люде побачили, що він збожеволів, і вивели його з церкви. На другий день після цього він одкусив носа одній жінці і ковтнув його. На третій день свят його було одвезено у Київ у Кирилівську лікарню, аж диво... Там признали його “вполнѣ нормальнымъ" і завернули додому, а тепер у селі й ходити небезпешно, бо ще може трапиться те, що з бідною жінкою. Вона тепер лежить у Стебльові в лікарні.
М. БАРИШПОЛЬ, переяславського повіту (на Полтавщині), Наше містечко, маючи з 15 тисяч жителів, не має ніякої розваги. Оце було недавно учителі і вчительки місцевих шкіл, чиновники з почти і ще де-які добродії хотіли зробить виставу на користь учнів городської школи. Для вистави взяли „Мартина Борулю”. Раділи баришпільці, що матимуть хоч яку-нобудь маленьку розвагу святками, бо виставу було призначено на третій день Різдвяних свят. Уже й квитки забрали на виставу та раділи даремно, бо інспектор нашої городської школи, що раніш дав дозвіл на помешкання для вистави, несподівано за два дні до вистави, забрав той дозвіл назад. Впорядчики послали телеграму попечителеві шкільної округи, але й попечитель дозволу не дав. Єсть у нас сільсько-господарське товариство, що істнує років з 4 на папері, а на ділі його не помітно. За браком інтелігенції, воно ніяк не може розвинутися. Предсідатель, товариш його і члени ради, окрім маленької торговлі городнім насінням, нічого не могли кращого видумать. Як хто з членів нагадував, що треба завести зразкове поле, купити завідчиків — каракульських овець, жеребця іт. ин., то предсідатвль одмовився, що цього не треба та в нас і недостача коштів. Оце мали читатися доклади про те, що треба зробити зразкове поле, розширить торговлю насінням, купить комбініровану сіялку, зробить свято древонасаждення і впорядити читання по сільському господарству. Завідуючий с.-г. школою д. Свідерський мав прочитать доклад про американський пар, та п. справник не звелів обговарювать питання про американський пар, празник древонасаждення, читання по с.-г., і потребував пояснення до цих докладів. Не дивлячись на те, що пояснення йому послали ще 27 дек., він ще й до цього часу нічого не одповів.
ПОЛТАВА. Нова газета. Майн-Рід винуватий. Більш 2½ років минуло з того часу, як у Полтаві почала виходить газетка „Полтавскій Голосъ” під редагуванням відомого своєю чорносотенною працею у 1905 та 1906 роках М. Іваненка. Після того, скільки осіб не вдавалося до губернатора за дозволом видавати газету — всім було одмовлено. Нарешті пощастило співробітникові поступових газет Ю. І. Яновському: губернатор дозволив видавати йому що-денну газету „Полтавская Заря“, що почне виходити не пізніше 1 февраля. В новій газеті, безумовно поступового напрямку, братимуть участь видатніші літературні сили як місцеві, так і столичні. Заяву д. Яновський подав ще 4 декабря минулого року, а дозвіл видавати газету одержав аж 8 января біжучого року, то б то на 19 день пізніше встановленого законом строку. Не одержуючи довго дозволу, Яновський звернувся до старшого совітника губернського правління Ахшарумова (він же і редактор „Губернскихъ Вѣдомостей") за поясненням. Ахшарумов висловив ту гадку, що четверта газета у Полтаві зовсім не потрібна, а вдруге, що для такої серйозної справи, як питання про і дозвіл на нову газету, законних двох тижнів мало. Почувши таку відповідь і не чекаючи від д. Ахшарумова нічого гарного, д. Яновський безпосередно вдався до віце-губернатора Бібікова, дякуючи котрому справу й було розглянуто 8 января. Нещодавно у с. Диканьці невідомо куди зник учень старшого класу міністерської школи Варвянський. З тиждень шукали його, але все даремно. Нарешті помітили, що де-кільки учнів все відокремляються та про щось поміж собою таємниче розмовляють. Почали за ними стежити. Виявилось, що цей гурток учнів має зносини з втікачем Варвянським. Почали допит. Довго впірались учні, але нарешті сказали, що Варвянський утік і живе в Кочубеївському лісі, як герой з Майн-Ріда та Жюля-Верна. По вказівкам учнів пішли в ліс і справді знайшли там Варвянського; він оселився собі в печері, куди товариші носили йому їжу, а як не було їжі, то Варвянський збірав мох і їв його. Втікача забрано знову до школи. Починаючи з 9 января в Полтаві без перестану йде дощ. Санна дорога зовсім попсована, їздять на колесах. Купці скаржаться, що через непогоду у них зовсім немає торгу.
С. ЮНАКІВКА, сумського повіту (Харьківщина). Як селяне газету читають. Через те, що газета „Рада“ по ціні дорогувата трохи для наших селян, от раз (років з два назад) зібралось нас письменних душ вісім і надумались ми в складку газету виписати. Склались копійок по скілько і виписали одну на гурт. Сперше ми її читали так: зберемось куди небудь у хату увечері та й читаємо усю ніч, але ж таке гуртове читання не довго тягнулося, — дуже воно для нашого брата мужика невигодне: просидиш цілу ніч над газетою, а потік як виїдеш у поле орати, не спавши, та й падаєш за плугом. А потім ще й тим не добре гуртове читання: як напреться повна хата слухачів чоловік із сорок, та як закурять кожний,—-той люльку, а той цигарку та ще хоч би махорку, а то тютюн найбільше доморослий та з усякими приправами, той листу з хріну підмішає, той дубового, той вишневого, а той просто капустяного, а все знаєте, щоб тютюн кріпший був та дух гарний, так бувало накадять, що й світло погасне, а ще ж двері й вікна розчиниті. За ніч стеля як вугіль чорна зробиться од куріння. Про долівку в хаті я ще й не кажу. Вона од плювання сорока душ куріїв такою мокрою зробиться, мов на неї цебер помиїв вилили. Так, що не більш, як місяць продовжили ми таке гуртове читання, а потім почали робить ось як: спершу бере один газету і вона в його буває цілісінький день, а потім увечері оддає другому, а той третьому та так і переходить газета з рук на руки поки не обійде усіх вісім душ. Таке читання добре, та тілько не для всіх. Перший, хто починає читать газету, в того вона бува чиста й свіжа, але послідньому достається вже такою, що гидко й у руки взять. А ну лишень попробуй перебувати у восьми руках, та ще в яких руках! в того руки в дьогті, в того в смолі, в того в гнояці, в грязюці, а той читав газету в снідання та в обід і добре обльопав борщем та кулішем. Одно слово послідньому така газета достається, що й слів не розбереш.