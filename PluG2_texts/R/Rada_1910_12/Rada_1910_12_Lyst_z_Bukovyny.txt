Лист з Буковини.
(Од власного кореспондента)
Недавні Загальні збори „Рускої Бесіди“ в Чернівцях та по всіх українських повітових городах Буковини дали дуже сумний образ розвою сільських читалень та заінтересованого народу до „Рускої Бесіди“. „Р. Б.“, що вже істнує більше 40 літ і має ті самі задачі й цілі, що й львівська „Просвіта“, довго не розвивала своєї діяльности. В ній велася довгі роки боротьба між „русскими“ та „українцями". По побіді над „русскими" в „Р. Б.“ почався живійший рух. Видавано книжечки та календарі. Аж року 1909 зачала „Р. Б.“, на зразок львівської „Просвіти“, видавати щомісячно книжки, котрі висилає своїм членам безплатно. Число членів зросло з яких 100 на 500. Коли ж зважити, що на Буковині живе 300,000 українського народуі самих народніх учителів є до 800, то це число буде дуже мале. Звідомлення на загальних зборах подає нам дуже сумні числа. М. Чернівці, де живе 15,000 українців, де багато всяких укр. товариств, де в самім виділі сих товариств засідає більше 60 душ, — дало тов. „Р. Бес.“ всього на всього 35 членів. Не ліпше розвиваються читальні, котрі вже є трохи не в кожному селі—а всього поверх 140. З них розвиваються гарно яких 40, а решта істнують на папері. Ще сумніше стане, коли снизважимо, що українському народові на Буковині не кладуть таких перешкод в його розвоєві, як прим, в Галичині, в Україні й в Угорщині. А якраз тепер зачинають буковинські румини руминізувати наш народ, особливо в мішаних селах та сусідніх з руминськими. Головний виділ „Русскої Бесіди“, побачив до чого веде така праця, і взявся енергичніше до праці. З сього приводу треба сподіватись, що народня освіта на Буковині піднесеться—бо „пора де великая єсть“.
  Не багато краще стоїть січова справа на Буковині. Недавно відбувся курс пожарництва для „Січей“ в Чернівцях. В ньому з 98 „січей", а взяло участь всього 33, котрі вислали 47 делєгатів. Із звідомлення, поданого на послідніх загальних зборах тов. „Союз січей“ на Буков., бачимо, що на 98 „Січей" розвиваються всього 50 гарно, решта ж животіють або істнують на папері. Новий виділ, на чолі котрого стоїть адвокат др. Т. Галін, обіцявся, що візьметься до праці, щоб оживити „Січи“. Першим ділом буде засновання повітових 15 окружних союзів „Січей". Дальше зачне виходити січова газета, будуть відбуватися контролі і люстрації „Січей“ і т. и. Треба отже сподіватись, що просвітний рух на Буковині попливе живішим темпом, як досі. 
  Пізнавши, що окрім піднесення просвіти народу важне також піднесення його матеріяльного становища, взялись проводарі буковинських українців до праці на економичнім полі. Дальшим кроком в цім напрямі було заснування тов. „Буков. торговля“. Щоб з’організувати в ній всіх укр. крамарів та занятись заснуванням нових крамниць, розіслано до 170 укр. громад відповідну відозву. На жаль поспіла лиш 91 відповідь з 91 громад. З них бачимо, що в цих 91 громадах є всього 818 жидівських крамниць, 453 жидівських корчем (де продають горілку і инші спиртні напитки), 239 жидівських крамниць, де продають тютюн, і 14 инших чужих крамниць. Зате укр. крамниць є всього 124, з них лиш 20 зарегістрованих. Отже відповіді дуже сумні. Відраднішим в цьому хіба те, що в 54 громадах хочуть заснувати крамниці.
  29 минулого місяця нов. ст. зібрався на послідні—перед слідуючими виборами—наради буков. сейм. Головним предметом нарад будуть краєві справи, а перед усім справа поладнання невідрадних краєвих фінансів. 
  Дуже неприємне вражіння зробило в краю те, що наш посол-румин д-р А. Ончул ставив нагле внесення, щоб з буков. православного релігійного фонду користувались селяне, а не лиш жиди, та це внесення підперли тільки 6 українських послів. Решта ж руминських і инших послів були проти цього внесення, так що внескодавець забрав його назад. Поки що ведуться наради дальше. 
Кость Кракалія.