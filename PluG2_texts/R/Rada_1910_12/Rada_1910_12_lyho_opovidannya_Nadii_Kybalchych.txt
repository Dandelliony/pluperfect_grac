Лихо. Оповідання Надії Кибальчич
Кінець *).
Галя думала цілий день, що треба робити, і їй стало здаватися, що вона повинна зараз їхати у Париж. Можливо було, що Маня схаменеться, або Крамаренко її покине, тоді вона зостанеться у тому чужому місті зовсім сама. Адреси, правда, не було, але можна сподіватись якої випадкової зустрічі. Надвечір Галя вже порішила їхати і пішла до Миколи Захаровича сказати, щоб він чи пошукав собі иншої кватирі, чи умовився з господарями, бо вона сьогодні ж їде. Він злякався мов мала дитина, котру хочуть покинути саму серед великого ярмарку. Страшно стало йому і думати, що треба іти між люде, покинути свій куток, не марити довгий час, щоб шукати помешкання і харчування. На це б може пішло чимало часу... І потім він чогось не злюбив само місто, всіх тутешніх людей, всі улиці, всі рослини, море, мов би все те заважало йому бачити рідний край, захиляло його. Тут ще подумав, що до Парижу довго їхати і що дорогою можна ні навіщо не звертати уваги та віддаватися своїм примарам. Правда, далі знов будуть турботи, але ж вони не сьогодні, не зараз, а колись, і те колись здавалось йому надзвичайно далеким. За час подорожі він міг пережити в думках все своє життя з найменшими дрібницями рік за роком, день за днем. До Парижу було багато часу — ціле життя людини, котрій минала перша половина п'ятого десятка. У вечері Микола Захарович і Галя були у вагоні. Поїзд біг над самим морем. Ніч була тиха, а воно бентежно хвилювало і билося об берег. Десь далеко на широкому морі видно грала буря. Без краю тягся рівний водяний простір з темносивими важкими, мов кованими з заліза, хвилями. Микола Захарович дивився у вікно і почував себе так чудно, наче б він не гаразд все розумів. Окрім того він стратив силу виразно марити, всі спогади одійшли так далеко, що їх не можна було розглядіти. Нова обстанова одібрала у їх реальність. Гуркотів поїзд, ворушилось зловісне темне море, мов якесь невідоме вороже життя. Не можна було, дивлючись на його, слухаючи монотонний гуркіт поїзду та хвиль, уявити сонце, рух, голоси. Почулось свистіння, і поїзд з розгону зупинився біля якоїсь маленької станції. Вагон, де сиділи Микола Захарович та Галя, спинився по другий бік станції, 3 одного боку, як і раніше, слалося море, по другий були будинки старого містечка. Там видно було якесь свято, певне храм, що так люблять пишно справляти в Італії. Всі балкони і вікна були винизані ріжнобарвними лихтариками, а через улицю переложені арки з таких самих блискучих огників. По улиці ворушилась юрба, було чути музику і гомін. Ця картина вразила Миколу Захаровича, Йому здалося дивним це безтурботне, веселе людське життя, біля самого грізно-безнадійного моря, що викликало думки лиш про таємність і смерть. Життя те було незрозумілим і загадковим, навіть страшним мов жвавий танок над самою безоднею. З дивуванням півсвідомої людини, яка не розуміє гаразд що бачить, Микола Захарович дивився на те і його стали бавити ті безлічні ріжнобарвні огники, рух, гомін на улиці та запальні мотиви музики, що долітала уривками тоді, як брали forte. Бавило як дитину і лице приймало вираз не то дитячої цікавости та втіхи не то божевільства. Схотілося піти туди, дивитися, слухати і самому ворушитися з юрбою. Нічого не думаючи, лиш виповняючи єдине бажання, що почував, він одчинив двері, вискочив з вагону і пішов вздовш поїзду, аж поки не потрапив на вихід на улицю. Зараз же опинився в натовпі і рушив з ним. Незабаром пройшли коротеньким тунелем і опинились на морському березі. Там стояли і сиділи люде і грала музика. Музики стояли біля пюпітрів, на яких горіли свічки і повітря було таке тихе, що полумья горіло не тремтючи, а море все-ж билось мов шалене. Музика хотіла подолати той шум і близько біля неї справді було весело і гарно, але трохи далі її влада зникала. Там запальні згуки здавались голосом істоти, що опинилась сама у безмежному мовчазному просторі і подаз голос, щоб почути який небудь згук, аби як небудь зворушити самотність, аби не було так страшно, так моторошно. Миколу Захаровича потягло до самої музики і він став близенько, мов у захисті. Здавалось його там щось захищало від чогось страшного і там йому нічого було боятись. З скелі, що виступала у море, почали одна за другою зриватися ракети і золотими гадюками гнати по небі та розсипатись над юрбою наметом золотих, червоних, синіх і зелених зірок. Цілі жмути искр падали у море, на хвилинку запалювали на йому ріжнобарвні відблиски, мережили піну прибережних хвиль і гасли. Микола Захарович з захопленням дивився на те все, забувши про поїзд, про все на світі. Став наче дитина, чи тварина, що реагірує тільки на те, що зараз бачить і дочуває. Розум чи спочивав, чи перестав функціонірувати. По звичаю італьянських поїздів і цей стояв довше ніж треба. Нарешті таки свиснув і поволі рушив прискорюючи рух. На насипу над берегом показалася важка чорна маса, що вела перед собою низько два великих жовтих огні і важко сунула гуркочучи і трусючи землею. Це вернуло до дійсності Миколу Захаровича і він безпомічно кинувся сюди і туди, шукаючи де б можна піднятися на носки. Через хвилину був вже біля рельсів з думкою ускочити на ходу у вагон. В ту мить музики заграли новий вальс і над берегом поплила граціозна повільна мелодія надзвичайно хороша, надзвичайно смутна... Микола Захарович затрусився і зкаменів. То була зовсім українська мелодія... Неймовірно швидко і виразно пройшли перед ним безліч картин минулого… Потім уявилось теперішнє життя, і те, що мало бути.,. довічне блукання... Він почув непереможний огид до всього того, що мав бачити, що мав переживати, огид, якого не можна було подолать та й не було для чого... Поїзд зовсім наблизився, Микола Захарович поспішаючнсь ліг на рельси і той з гуркотом важко перейшов через його...