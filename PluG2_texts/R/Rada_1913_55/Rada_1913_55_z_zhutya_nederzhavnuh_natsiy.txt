У латишів. Недавно курляндський губернатор в адміністративному порядку арештував на один місяць латиша Упенека, члена бауськаго добродійного товариства, за те, що він під час святкування 25-ліття т-ва заспівав народній гімн „Deeus swehti  Baltiju" (Благослови Боже, балтійський край). На такий вчинок курляндського губернатора член Державної Думи Гольдман пожалувався директорові поліції, котрий запитався в цій справі губернатора і Упенека негайно було випущено з тюрми. Член Державної Думи Гольдман, одначе, не задовольнився цим і звернувся до адміністрації з запитанням, маючи на думці остаточно вияснити, як повинна ставитися адміністрація до співання народнього латишського гімна, щоб запобігти тій сваволі, яку досі раз-у-раз чинила адміністрація при співанні народнього латишського гімна.
У Грузинів. Грузинське драматичне товариство в Тифлисі ухвалило послати до Москви своїх театральних діячів, щоб вони ознайомилися там з постановкою театральної справи. 
Цими днями виїде до Москви режисер грузинського театру д. Валеріян Шалішашвілі, артисти: І. Зардалішвилі та Н. Джавахішвілі. Вони спеціально буватимуть на виставах художнього театру та на всяких відчитах, лекціях-рефератах, присвячених театральній справі.
 У Відні з великим успіхом виступив грузинський композітор Іраклій Джабадорі, що вже скільки літ студіює музику за кордоном. Творчість Джабадорі перейнята яскравим національним характером.
У киргизів. Киргизів виселяють з тої смуги землі, що прилягає до Каспійського моря. Земля ця колись належала киргизам, а тепер призначено її для потреб рибалок. Брак кормів для скотини примусив киргизів перекочувати на приморську смугу, хоч проти цього й обурюються рибалки. 
За останній час в степах страшенно поширилося конокрадство. Журнал „Ай-Кай“, що виходить киргизькою мовою в м. Троїцькому, закликає аули боротися з цим лихом. Журнал радить киргизам прохати допомоги в начальників областей, або звертатися до членів Державної Думи і Ради з проханням виробити відповідний законопроект і як найскоріше провести його в життя.
