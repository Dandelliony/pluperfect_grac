Бюджет і національне питання.
Дума приступила до обміркування роспису державних прибутків і видатків на 1910 рік. У свій час офіціяльний проект роспису було докладно освітлено на сторінках нашої газети в цілім ряді статей. А що проект думської бюджетної комісії мало чим відріжняеться від проекту міністра фінансів—зменшення суми дефіціту на скілька десятків милійонів серйозного значіння не має, —то ми тут на фактичній стороні бюджету вважаємо непотрібним зупинятися. 
        Зате на особливу увагу нашого громадянства заслуговує одна характерна фраза, сказана депутатом Шингарьовим у справі національно-бюджетних відносин. Шингарьов, перейшовши від детальної критики бюджету до загальної критики цілої урядової політики, прохав припинити цькування недержавних національностей, гадаючи, що тільки спільними силами всіх національностей Росії держава зможе розвинутись у всю ширину й поставити свої фінанси на міцний ґрунт.
        Для нас ця думка далеко не нова. Ще з того моменту, як на території Росії народилась вільна українська преса, письменники вкраїнські при кожній нагоді зазначали, що рівновага російського державного бюджету під тримується ціною фінансового визискування недержавних національностей. Спеціяльно що до України з непохитною певністю встановлено, що Росія бере з неї в формі всяких податків та оплатків удвоє більше того, що з неї повинно брати. И з цього цілком природно випливає висновок: хто бере —той мусить і давати. 
          Тепер що думку висловив і Шингарьов. Правда, висловив він Її у звичайній для кадетів туманній формі, але все таки висловив. Очевидно, докладне знайомство з російською фінансовою сістемою краще всяких абстрактних міркувань переконує в надзвичайній болючости тої кривди, що зазнають у нас недержавні національности. 
    Та, очевидно, голови правих мають таку дивну конструкцію, що й такої ясної думки вони не можуть переварити. Ось послухайте, напр., що сказав граф Бобринський у відповідь на згадану фразу Шингарьова. „Оратор (се б то граф Бобринський) протестує проти причислення українців до инородців, вважаючи їх корінною русскою людністю, що нарівні з великоросами брали участь в утворенні великої Росії"... 
    Це, справді, якась іронія долі! Коли на голови українців повинна впасти якась нова репресія — тоді вони инородці (згадаймо хоча б про останній циркуляр міністра внутрішніх справ). Коли ж українці виступають, як „податкове джерело", коли на них хотять накласти новий податковий тягарь — тоді вони „корінна русска людність". Як же, нарешті розплутати цю плутанину?
      Признати нас раз на завжди инородцями Бобринський і К° не можуть, бо тоді довелося б признатись, що могутність „єдиної й неділимої" Росії підтримується коштами инородців, а це ж нестерпимо для „патріотичного" серця. Признати ж знов, що ми раз на-завжди „корінна русска людність" —теж не можна, бо тоді довелося б сховати в пихву меч репресій, що раз-у-раз падає на голови українців. Так і лишається цей дуалізм у терминології й монізм у політиці. Звуть нас так чи инакше в залежности від того, чи треба в нас щось взяти, чи треба нам щось дати. При такім порядкові „патріоти" завжди виграватимуть, а ми, розуміється, завжди програватимемо.
