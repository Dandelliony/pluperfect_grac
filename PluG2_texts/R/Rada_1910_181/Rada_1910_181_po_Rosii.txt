ПО РОСІЇ.
Вищі жіночі курси в Сібіру. В міністерство народньої освіти надійшли прохання од сібірських попечителів учебних округів про як найскоріщий дозвіл одкрити в Томську вищі жіночі курси, в яких давно вже почувається велика потреба. Міністерство, як каже „У. Р.“, нічого не має проти одкриття в Томську курсів і гадає одкрити їх цього-ж таки року.
Боротьба з ордами. В терській области горець Ахмет Туаров поліз на скелю, щоб там видерти з орлиного гнізда орлят, з великими зусиллями добрався він до гнізда. Але в цей час надлетів орел і з криком почав бити Ахмета крилами та рвати тіло його дзьобом. Ахмет, тримаючись одною рукою за скелю, другою витяг кинжал і почав одбиватися од орла. Але, бачучи, що не справиться з орлом, Ахмет почав спускатися з скелі. Тут надлетів другий орел і теж почав бить Ахмета. Тоді Ахмет почав кликать на поміч. Крик почули його товариші, які були внизу під скелею. Вони вилізли на скелю і почали стрілять орлів. Одного вбили, а другий полетів. Ахмет зліз з скелі. Він був увесь поранений: одного ока зовсім не було, а з шиї повиривано великі шматки мяса.
18.000 „на чай”. В Пскові багато говорять про виявлення, які зробила газета „Пск. Жизнь” про діяльність увільненого недавно в одставку непремінного члена губернського присутствія Баранова. Діло торкається хлібних поставок для псковської губернії. Поставщик Кудров дав Баранову 18.000 хабаря. Компаньйон Кудрова Давидов одмовився взяти на себе частину цього видатка. Почалася справа в комерційному суді. Кореспондент „Р. С.“ каже, ніби адвокат Давидова Кричевський говорив йому що Кудров, беручи підряд, потратив „на чай“ і  „на підмазку” чиновникам 18.000 рублів. Але хто забрав ті гроші, він не знає. Тепер Баранова викликали за свідка в суд, який знає, хто взяв тих 18.000 рублів „на чай”.
„Сховав”. В Носкові, калішської губ. один селянин, бажаючи сховати од жінки 300 руб., заховав їх в сніп соломи. Вернувшись недавно додому, він не найшов снопа: виявилося, що жінка продала той сніп якомусь проїзжому за 30 коп. Нещасний селянин так засумував, що зразу дуже побив жінку, а потім пішов до повітки і повісився.
