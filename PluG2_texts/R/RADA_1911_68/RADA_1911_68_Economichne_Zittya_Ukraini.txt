Економичне життя Украіни. 
Наші сіндікати.
	Недавно ми писали про низку нових сіндікатів, що заснувались на Україні. Тепер цей довгий реєстр доповняється новими сіндікатами. 
	Один з видатних промисловців південної Росії, д. Соколовський, подав у міністерство торгу проект нової великої організації ради з'їздів представників торгу й промисловосте півдня Росії. Задуманий з'їзд охопить 12 губерній і країв, що належать до чорноморсько-азовського басейну, включаючи й Кавказ. Бюджет з'їзду обчислено в 40 тис. карб., і цю суму вже покрили біржеві комітети й місцеві торговельно-промислові організації. Міністр поставився до проекту прихильно й обіцяв незабаром внести його на розгляд ради міністрів. 
	Київські властителі й орендатори цегелень, які за останні два роки мали дуже добрі прибутки, дякуючи оживленню будівництва, думають тепер об'єднатись у сіндікат, щоб "урегулювати" ціни на цегельнянім ринку й спільними силами задовольняти потреби цегельняної промисловости. Перший крок у цім напрямі зробили властителі цегелень біля Деміївки в селах Пирогові, Мишелівці й Корчеватім, які об'єднались для того, щоб провести бруковану дорогу від своїх цегелень до Київа й зібрали для цього поміж собою 7.5 тис. карб. Гроші внесено в губернську земську управу, яка прокладатиме цю дорогу й дасть од себе половину коштів. 
	Об'єднались також у сіндікат властителі вапняних печей, які постачають вапну на київський ринок (у Браїлові, Жмеринці, Сербинівці, Ізраїлівці та инш,). Діяльність сіндіката почалась з того, що ціни на негашену вапну зразу підскочили на 4 коп. на пуд. Тепер умови на приставку весною вапни до Київа робляться по ціні 25—26 коп. за пуд, причім ціни проявляють тенденцію до ще більшого зросту. Властителі вапняних печей, що постачають вапну на одеський ринок, також об'єднались у сіндікат (Рибниця, Кодима та инші). Тепер на одеськім ринку куб вапняного тіста коштує 70 карб., а пуд 25 коп. 
	На минулім контрактовім ярмарку виник і оформився в Київі великий сіндікат дніпрянських лісопромисловців, на чолі якого стали найбільші могілівські й мінські підприємці в лісній торговлі. Під впливом цього сіндікату, продавці лісу за ввесь час контрактів вимагали високих цін і на уступки не йшли. Покупці ж, які перед ярмарком не проявили рішучости й не запаслись лісом, були примушені купувати тепер ліс по збільшеній ціні. Приблизно на останніх контрактах продано лісу на 2.25—2.5 мил. карб., отже можна собі уявити, скільки зайвих грошей довелось переплатити покупцям на користь сіндікату.