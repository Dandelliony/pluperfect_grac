Бібліографія.
В. Синицынъ. Зруйноване гниздо. Драма на 5 дій. Ціна 1 руб. Сімферополь. 
Того-ж автора. Несподіване щастя (Грамарство). Комедія на 4 дії. Ц?на 1 руб. 50 коп. Симферополь. 
	Над нашою драматичною літературою в останні роки тяжить якийсь злий, невблаганий фатум. Поминаючи дві-три пьєси Винниченка та Черкасенка, яким з тяжкою бідою пощастило видертись в лабет цензури, вся инша продукція на полі драматургії виявляв з себе таку убогість творчої думки, такий брак свіжих, цікавих тем і особливо таке бездарне шаблонове трактування їх, що жаль бере за наш сучасний театр і страх за його будучину. Неможна сказати, щоб українська драматична продукція була мала або млява, — навпаки, що-року на книгарський ринок викидається сила всяких драм, комедій, етюдів, водевілів то що, але все це, буквально таки все, — така нікчемна, шевська робота, що з справжньою літературою нічого спільного абсолютно немає. 
	З усіх родів літератури драматургія є чи не найтяжчий, найскладніший рід творчости, бо вимагає широкої освіти, досконалого знання чужих літератур, техніки драми і сцени, —і от чомусь власне цей рід приваблює до себе найбільше ріжних „розбійників пера", самоук і ділетантів. Звичайно, вся творчість їх —це простісіньке малпування инших авторів, часто навіть Колесниченків і Суходольських; коли ж такий „драмороб" починає малпувати і якогось доброго автора, то наслідок його праці буває однаково нікчемний і даремний. 
	Перед нами власне такий автор — якийсь добродій „Синицынъ" з Сімферополя. Він малпує Панаса Мирного, Старицького і инших менш вартих авторів до того, що навіть імена для своїх героїв бере з „ Крути та не перекручуй", —в драмі у нього є Хропко, в комедії Передерій. Переказувати зміст, вдаватись в ширшу оцінку цих „творів" я, звичайно, не стану, шкода й часу й паперу. Скажу тільки, що малпування не обмежується тут позичанням самих імен, воно йде далі, по всьому фронту —ті ж відносини батька—глитая до своїх освічених дітей, конфлікти на грунті залицяння старого до молодої, тільки вже приперчені драматичними пасажами, і стільки того „хахлацького" духу в стилі Раєвського, що аж нудно стає. Мова в пьєсах якась особливо чудернацька; вирази: „головницство" (то б то „уголовщина"), діла „сімянисті" (сімейні) і подібні до них прямо ріжуть очі і уха на кожній сторінці. Стиль і правопис такі: „Як стоїть свитъ, ось яки люды е: нашъ братъ хохлыкъ, православни значыться, жиди, нимци й до іхъ трохы пидмишано кацяпивъ“. Уваги до драматичної акції: Уляна товче кулаком у черево, Передерій бьє себе руками по ребрах. А проте ціну собі автор складає не малу — одна книжка коштує 1 карб., друг —1 карб. 50 коп.! Сумніваюсь, щоб на такий „цінний" крам автор знайшов багато покупців. М. Вороний. 
Григорій Цеглинський. Кара совісти. Народня драма в V діях. Друге видання. Львів , 1911. Ціна 60 сот . 
	Коли писання книжок для народу (простого люду) має велике культурне значіння, в легкій приступній формі популярізує й ширить знання, здобуті вищими по культурі, вченими сферами, то популярізування мистецтва не є якимсь винятком й повинно йти поруч наукових популярізацій. Отже, чи значить це, що для народу повинна істнувати осібна література, осібне красне письменство? Взагалі, чи повинно істнувати для народа осібне мистецтво?,. Ні, тричі ні!.. Коли якийсь науковий трактат можна виложити в популярній, зрозумілій і для простого люду формі, то художній творчий замисл завжди сконкретизовується в певних образах, виливається в певні відповідні форми, І бажання ж упростити їх з якоюсь утілітарною метою спричиняється тільки до зменшення вартости твору, до приниження його до того рівня, коли твір перестає бути художнім. Тому найкращий переказ якогось твору завжди буде гіршим од свого первотвору й ні в якім разі не належатиме до мистецтва. Тому ж таки помилковою здається нам думка, що для народу потрібне якесь окреме мистецтво. Ні, то буде не мистецтво, а підробка під нього. Народ так само відчуває красу справжнього художнього твору, як відчувають її й люде інтелігентні; коли ж не відчує, то це значить, що в нім бракує художнього чуття, або свідчить про нерозвиненість його (цим хворіє не сам тільки народ; хіба мало знаємо ми профанів і з інтелігенції); але пробудження й розвиток того чуття досягається не підробками. Не все одно — викохати в собі пробуджений народнім життям замисл, написати п'єсу з народнього життя (напр., „Власть тьмы“, Л. Толстого) і—взяти якусь мораль з бажанням прищепити її народові й скомпонувати народню п'єсу. Драма є драма, а окремої „народньої“ драми нема; є тільки виклад певної життьової моралі в діалогичній формі. Д. Цеглинський взяв мораль пятої заповіді закону Божого й ілюстрував її, як педагог у школі ілюструє прикладом якусь приказку. Правда, п'єсу написано гладенько, літературно, з знанням народньої псіхології, але все те не зогріто огнем натхнення, тому надто сіро, примітивно, і найглибший псіхологичний момент п'єси, іменно —„кара совісти", вийшов занадто зробленим, штучним, позбавленим, художньої правди, а п'єса перевелася на ті оповідання, котрі в наших підручниках до читання заміняють лекції моралі. Що п'єса вийшла другим виданням, то це свідчить хіба тільки про те, що є багато прихильників проведення в народ моралі імено способом ілюстрування моральних істин виставами спеціально скомпонованих для того п'єс. Драма ж д. Цеглинського є дуже гарним зразком для такої моралізаторської літератури. 
С. Черкасенко.
	„Бєларускі пєсєннік з нотамі“ для народних і школьних хороу. Кніжка 1. Злажыу Л. М. Роговскі. Цєна 15 коп. З портретом Ігната Буйніцького, білоруського „артиста-танцора". Книжка написана польською й білоруською мовами. До пісень додано „Колькі слоу аб нотных знаках і увагі для регента" — елементарні відомости, що мусить знати кожний регент і хорист. Пісень всіх — вісім; 1) „Малітва“ слова К. Каганця, муз. Л. Роговського, 2) „Чаму ж мнє ня пець“, 3) „Ах ти дуй“, 4) „Горэк, горэк палын", 5) „Прышцелі гусі“, 6) „За гарамі за лесамі“—народні пісні, гармонізовані Л. М. Роговським, 7) „Ой пайду я лугам, лугам" нар. пісня, гармонізована Ст. Щімкусом, 8) „Ой, доля, то нядоля„ —нар. пісня, гармонізована Л. Роговським. Всі пісні розложені на чотирі голоси, при чім гармонізатор писав очевидно для хора більш менш досвідченого, а не звичайного селянського. Мелодії гарні. Гармонізація влучна. Текст деяких пісень дуже близький до українського (№№ 5,7, 8). Взагалі видання для аматорів народньої пісні цікаве. П. М—ченко.