Урожай і боротьба за нього.Очевидячки, почалася низка сприятливих для врожаю років.
Можна мати надію, що такі важкі роки, як посушливі 21 і 24, вже в нашому Союзі не повторяться.
Проте, по окремих невеликих районах, де селяни ще не досить організовані і не обробляють як слід свою землю, повторення посух можливе.
Отже, Наркомземові слід узяти на увагу ці нездорові райони й пильно за ними стежити.
Переділ землі між селянами здебільшого вже закінчено і тепер переважна частина селян угноюватимуть свої наділи й краще їх оброблятимуть.
Поки відбувався поділ, селянин не мав певности,--- буде залишено наділ за ним, --- буде передано иншому.
Через те, як селянин неуважно ставився до своєї землі й погано обробляв її, земля поростала бур'янами, на ній заводилися шкідники.
Тому то й відбилися так тяжко 21 і 24 роки на нашому сільському господарстві.
Ні в одній іншій країні цього вже не буває. Так було в нас доки, поки земля переходила з рук до рук.
Все це тепер позаду і повинне послужити нам уроком. Треба вчитися навіть стихійні лиха примушувати служити селянству, а не шкодити йому.  Добре збудована хата, суха й міцна, краще зберігає людське здоров'я, а-ніж хата погана, де від голоду та дощів заводиться вохкість і від того людина хворіє.
Так само й з господарством, особливо сільським, що найбільше залежить від природніх явищ.  Всі селяни мабуть пам'ятають, що говорив селянин Литвинів на 9-му Всеукраїнському З'їзді Рад про те, як він провадив своє господарство, за що й одержав від Президії ВУЦВК'у нагороду — орден трудового прапору.
Литвинів казав: „я від лану не відходив і слухав агронома, доглядав поле, підпушував, прополював, винищував бур'яни". Отже, коли є велике бажання, то селянин, навіть, не маючи великих засобів, може сам себе врятувати від недородів.
Треба гуртом, громадою, братися за оздоровлення селянських полів, бо кожен селянин знає, що занехаяне поле сусіда може заразити шкідниками та бур'янами і його чисте поле.
Врожай цього року, загальний, землеустрій, що вже почався,— повинні зміцнити наше сільське господарство.
Коли селяни, з розмов або нарад із агрономами, зрозуміють усі хиби минулого і, де поодинці, а де потрібно і гуртом, вживатимуть заходів, щоб очистити свої поля, садки та городи, — тоді поля наші будуть чисті й родючі.
Подібно до того, як через чистоту та охайність ми позбавилися від холерної та чумної пошесті, так само позбавимося пошестей саранчової, мишачої, то-що. А коли селяни крім того ще в свій час і старанно оброблятимуть поля, то наше сільське господарство дуже розвинеться.
Гасло —100 пудів хліба з десятини —ми вже майже здійснили. Так само й гасло—ні одного шкідника на селянських ланах, ні одного шматка землі з бур'янами, — треба, щоб виконало все селянство.
Г. Петровський.	