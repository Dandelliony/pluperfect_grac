Костомаровські свята.
28 марта у Вороніжі, в тім же помешканні, де й виставка М. І. Костомарова, увечері відбувся етнографичний концерт. Перед концертом д. Пареного, по постанові архивної комісії, сказав вступну промову про народню пісню, про значіння її в історії і культурі народів. Зазначивши, що Україна багатша змістом і красою пісень од инших країв держави, д. Переного прочитав характеристику пісні самого М. І. Костомарова, де говориться про народження і розвиток народньої пісні. 
Перший відділ концерту складався з руських билин та духовних віршів, проспіваних М. Пятницьким та В. Шевченком в супроводі ліри. 
Другий відділ складався з руських народніх пісень, записаних по вороніжській губернії, виконаних М. Пятніцьким та П. Меньшіковим під акомпанімент рояля. Публіка нетерпляче ждала третього відділу, який складався виключно з українських дум і пісень. 
В третім відділі виступив В. Шевченко з лірою і проспівав думу „Про трьох братів Азовських" та думу „Морозенко", записану М. І. Костомаровим у волинській губернії. Далі, граючи на бандурі, В. Шевченко проспівав: „Та летів орел через море", „Пішов би я та на Запоріжжя", „Похід запорожців" і „Явтух". Вороніжська публіка давно ждала нагоди почути лірника та бандуриста, тому В. Шевченко зробив на публіку дуже гарне вражіння. Публіки на цім концерті було багато. 
С. Ч.