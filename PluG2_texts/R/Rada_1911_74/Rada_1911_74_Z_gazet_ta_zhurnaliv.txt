З газет та журналів.
Не дарма хтось колись сказав: „рятуй, Боже, од друзів, а з ворогами ми якось управимося“. Таким „другом“ українства не що давно виявила себе московська газета „Утро Россіи“, що має „собственнаго“ кореспондента між иншим і у Львові. З виглядом дельфійського оракула цей кореспондент віщує, напр., ось що: 

4-го березня (н. с.) року 1911-го австрійський воєнний міністр на засіданні делегацій казав, що аби тільки потрібні на збільшення флоту та зміцнення армії гроші, а то можна спокійно чекати, що далі буде, чекати тих сер’йозних подій , що можуть виникнути. Все українське й польське громадянство, починаючи од н.-демократичної партії й до Р. Р. S. „польської партії соціялистів“, вважає війну поміж Австрією и Росією неминучою. Всі тут балакають, що війна—це тільки „вопросъ времени“. Майже всі радикальні газети констатують факт лаштування Австрії до якоїсь великої війни...

Нам невідомо, з яких українських газет вичитав кореспондент „У. Р.“ про неминучість війни Австрії з Росією, або яка українська сорока принесла йому такі першорядної ваги звістки, тому поймімо допоки йому віри на слово. Та й не можна не повірити, бо той кореспондент докладно росповідає далі й про причини війни, навіть про те, як саме провадитиметься вона, ніби балакав про це з якимсь австрійським Руе.

Безперечно,— пише кореспондент,— коли б український народ Росії й Австрії сподівався демократізації Росії завчасу або хоч негайно після війни, то його можливий рух викликав-би таку пертурбацію в місцевих україно-польсько-німецьких стосунках, що війна могла б скінчитись або „подъ диктовку“ нової Росії, або задлятися, але маючи вже супроти „плотины“ ще справжню національну армію внутрішніх ворогів її—українських сепаратистів. 
Але такої певности немає, та, при наведених нами умовах, і бути не може. Ніхто з українців, хоч як би він не відчував себе за славянина й москалевого брата, не захоче проміняти конституційну Австрію на Росію. Швидче навпаки. І певного, правда, одразу не вельми широкого, руху такого треба сподіватись на російській Україні. Німці допоможуть заколотові на російській Україні в інтересах „торжества“ німеччини над славянством.

Боюсь, що російські націоналисти, прочитавши міркування д. Олександрова з „У. Р.“, помруть з заздрощів „і всі папери свої подеруть“. Це вже щось страшніше од того, що на Шевченківське свято приїдуть галичане й почнуть шматувати Росію. То така безглузда вигадка, що й дурень їй віри не дасть, а це-ж, маєте, вичитано з українських та польських газет, а до того й вичитав кореспондент не з якоїсь там рептілії, а газети поступової. „Українці (галичане),— пише далі „собственный“ кореспондент,— допоможуть заколотові на російській Україні

за-для побільшення своєї території, щоб збільшити одсіч польській політиці, щоб вирятувати ще де-кілька (sic!) милійонів братів од сучасних умовин їхнього істнування в Малоросії.

Як там був!— мусимо тільки сказати. І де такий розумний у Бога взявся. Коли хто може гадатиме, що д. Олександров усю цю нісенітницю пише з тою ж самою метою, що дд. Філевичі, Запорожці та Меншикови, то повинні запевнити, що ані-трішечки. Навпаки, він нарікає на російський уряд за його політику що до поляків і українців, він каже, що

 уникнути цього можна, але не тим шляхом, котрим простує тепер уряд. 

Спасибі,— скажемо нашому несподіваному приятелеві,— кожух ваш теплий, що й казати, та не на нас шитий, а слово ваше... Ну, та нехай міркує читач, що то за слово... Ми ж тільки додамо, що й справді—„не так тії вороги, як добрії люде“. 

„Не треба бути пророком,— каже між иншим д. Олекеандров,—щоб предректи, чим скінчиться „конфлікт“. 

Бо таки й правда. Ми краще, ніж хто инший, на власній шкурі довідалися, чим взагалі кінчаються всі отакі пророкування. Кому-кому, а куцому достанеться.