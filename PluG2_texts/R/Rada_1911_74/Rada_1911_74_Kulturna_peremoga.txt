Культурна перемога.
З великим напруженням значна частина київського поступового громадянства і взагалі прихильники українського театру, що в Київі виявляють з себе досить вже поважну силу, стежили за конкуренційною боротьбою між претендентами на оренду театру Троїцького „Народнього Дому". Переважно боротьба ця велась між М. Садовським і Т. Колесниченком; д. Дуван-Торцов, як менше заінтересований в цій справі, здавався і менш небезпечним конкурентом; з рештою скапіталювати перед ідейним конкурентом не було б великим соромом... 
Хто такий Микола Садовський, відомо кожній людині, що цікавиться театром не тільки в Київі, не тільки на Україні, а й геть по-за-межами її. Хто такий д. Колесниченко, кияне дізнались з його літніх вистав у театрі „Купецького зібрання". Цілком зрозуміло, що всіх цікавило, як поставиться до цієї боротьби, на чиїм боці стане наша Дума. 
Наступив день засідання і думськи хори були вщерть переповнені інтелігентною публікою. Мало було надії на бажане розвязання цієї справи: значної частини опозіційних, поступових гласних і гласних українців не видко було на тім засіданні... Гарячими оборонцями Садовського виступили: д.д. Слюсаревський і особливо Оргіс-Рутенберг, що в своїй промові прямо таки знищив саму можливість антрепрізи Колесниченка; прихильно поставився до Садовського навіть „правий" д. Гусев; д. Іозефі не висловився з певністю ні за того, ні за другого конкурента; Савенко глибокодумно мовчав... але видко було, як підчас перерви він метушився, агітуючи помеж гласними, очевидно, не на користь Садовського. 
Результати голосування і здивували і приємно втішили трівожно настроєну публіку. Дуван дістав 5 голосів, Колесниченко 14 і Садовський 49 проти 15. Перемога блискуча. Вона робить честь нашій Думі і подає надію, що ця Дума і в инших культурних справах Київа не схитнеться в тяжку хвилину і твердо буде стояти в обороні культури і освіти, відкидаючи на бік дрібні меркантільні вигоди. Ця перемога нехай підсилить і д. Садовського в його чесній та користній для рідного народу праці. Ми від души вітаємо сього керманича кращої української труппи і щиро бажаємо успіху постійному (на що є тепер певна надія) українському театрові в Київі. 
Щасхи Боже!
Amicus.