ДОПИСИ
(Од власн. кореспондентів).
М-ко СОРОЧИНЦІ, миргородського повіту (на Полтавщині). Народня бібліотека читальня. Стид і сором сказати, що наша бібліотека не має майже нічого, що повинна мати кожна бібліотека з такою великою людністю, як наше село, але не можна не поділитись своїм горем. 
Істнує бібліотека з 1895 року і заснована заходами д. А. Ф. Козиненка. Становище її в перші часи було дуже гарне: з кожним роком вона багатіла новими книжками, виписувала гарні журнали, газети, навіть українські. Завідуючий з любов'ю відносився до справ бібліотеки і користі людності. Приємно було дивитись, як сірі світки товпились біля бібліотекаря з проханням дати що небудь з творів „наших" Т. Г. Шевченка, Кропивницького і инших, а як що бібліотекарь відповідав, що така книжка вже взята, то прохав оставити для його на другу неділю. На великий жаль, це приходиться тілько згадувати. Рідко тепер промайне сіра свитка та який небудь десяток дітей вибіра собі що небудь з „житія святьгхъ". В останні часи становище бібліотеки дуже тяжке—немає кошту навіть, щоб пооддавати в палітурню книжки, а більша частина старих така подерта, що давати читати зовсім неможливо. Читачів дуже зменшилось,—і це можна пояснити тим, що наша бібліотека не має змоги задовольнити духовних потреб людности, бо нових книжок виписувати—нема кошту. За 1910 рік бібліотека мала прибутку: від сельського „общества" —105 карб., приватних жертв —96 коп., всього —105 карб. 96 коп., з котрих витрачено: бібліотекареві—30 карб., на придбання нових книжок—3 карб. 40 коп., на оправи—37 карб. 70 коп., на газети та журнали—21 карб. 76 к., на всякі видатки—4 карб. 76 коп., Всього—97 карб. 62 коп., решта—8 карб. 34 коп. Виписані на 1911 рік журнали: „Нива", „Природа и Люди" і газета „Полтавскій Голосъ», а „Полтавскій Вѣстникъ» висилається дурно. Треба додати, що на 1911 рік „общество" одмовилось допомагать бібліотеці, бо кажуть—ми все одно не читаєм книжок, а тільки „жиди" і як що не найдеться инших джерел добути допомоги, то бібліотека може буде закрита. 
Із 7000 мужчин і 5800 женщин нашого села завжди брали книжки на протязі всього 1910 року—361 мужч. і 88 женщин. Всього видано було їм книжок: 3377 — мужчинам і 815—женщинам. Всього книжок в бібліотеці 1343. 
Треба зазначити, що українських книжок ніколи в бібліотеці не зостається—завжди читають їх. Є твори Т. Г. Шевченка, М. Кропивницького, В. Винниченка, І. Франка, І. Левицького і инш., та на жаль їх дуже-дуже мало, а попит великий.