Лист до редакціі.
Вельмишановний Пане Редакторе!
Не відмовте через Вашу поважану газету довести до відомости громадянства, авторів і редакцій часописів про намір, який виник серед гуртка українських письменників, що до одного з засобів вшанування пам'яти Т. Шевченка, сполученого з недавніми ювилейними днями. 
Підчас святкування 50-ти річного ювилею з дня смерти великого поета, в пресі майже всіх національностів Російської імперії (не кажемо вже про українську), а також і в пресі закордонній—друкувалися статті, замітки, спогади, в яких так чи инакше освітлювалась особа великого поета, його життя, мотиви поезій, мистецький хист то що. 
В багатьох випадках зазначений матеріял представляє певну вартість і цікавість, але, уміщений в періодичній пресі,—він засуджений на скоре забуття. 
Маючи все сказане на увазі, гурток українських письменників намислився видати на пошану пам'яти Т. Шевченка збірник, в якай би увійшли більш цінні матеріяли, опубліковані підчас ювилейних свят і дохід з продажу якого пішов би на пам'ятник поетові. 
Але щоб гурток міг виконати можливо краще поставлене собі завдання, необхідна допомога як з боку шановних авторів і часописів, що писали і друкували статті в дні ювилею, так і з боку окремих громадян. Отже гурток і звертається цим листом з проханням до всіх, хто спочуває справі видання збірника—стати до такої допомоги як надсиланням №№ газет та журналів з статтями про Шевченка, так і надсиланням перекладів статей, що друкувались в пресі ріжних національностів Росії і в закордонній пресі. 
Гурток ініціаторів прохає не зважати на обсяг матеріялів, а також прохає: на випадок, коли буде бракувати належних №№ газет чи журналі—надсилати хоч вказівки про те, що й де було надруковано (назва часопису, №, дата й місто, де часопис виходить). 
Щоб не затягувати справу видання збірника, гурток ініціаторів мусить визначити останнім термином для надсилання матеріялів день 15 мая ст. ст. 1911 р. 
Надсилати матеріяли прохаємо по адресі: Київ, В. Підвальна, 6, редакція газети „Рада", для збірника. 
З пошаною, від імени гуртка ініціаторів, 
Л Яновська, П. Понятенко. 
Р. S. Прохаємо всі инші українські часописи, а також часописи великоруські, польські й инші передрукувати цього нашого листа.