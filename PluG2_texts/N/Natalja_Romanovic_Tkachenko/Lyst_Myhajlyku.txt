НАТАЛЯ ДАНИЛІВНА РОМАНОВИЧ-ТКАЧЕНКО МИХАЙЛИКУ [ ]
Ф. 121, Спр. 30.
Лист [б. д], (2 арк)
копія мого листа до Михайлика Н. Романович-Ткаченко Квітку звільнено, як казав М. за [... ] , а потім Курило
Товаришу! Дякую Вам за стенограму. Як Вам раптом потрібна буде, зверніться до Хименка, він знає, де я живу.
Є в мене справа до Вас ще одна: вчора не казала про неї, бо думала, що всіх тих, про кого писатиму далі, до вечора вчора звільнять, як казав т. Капустянський академіку Кримському. Позаяк їх не звільнено, дозволяю собі потурбувати Вас - сього вимагає од мене моє сумління, мій обовязок перед творцями в сфері науки та мистецтва, перед людьми, які через несподіваний випадок трапили в біду - прийшли по своїм справам до Наукової Установи, в якій зроблено було засаду очевидно на тій підставі, що особа, яку прийшли заарештовувати і якої не було в той мент дома, живе поруч з помешканням Наукової установи, являється її сусідом.
Мабуть, Ви сю голосну історію знаєте: се трапилось на Трьохсвятительській 23, в канцелярії Наукового Товариства; поруч з канцелярією жив якийсь слюсар чи технік - я не знаю, словом той, на чию адресу звернений був арешт. Його не було дома, кімната замкнена, отже засаду довелося робити під дверима, на площадці, а за площадкою - канцелярія Наукового Т-ва, двері якої відчинено - саме сходилися службовці... Отже з якихсь міркувань засаду перенесено до канцелярії і всіх, хто був там, хто приходив, заарештовано, навіть сторожа, його жінку і двох дітей. (останніх - жінку і дітей - звільнено недавно).
Заарештовано очевидно «до вияснення», але вже три тижні люде сидять, не маючи змоги працювати. для сих людей - се найбільша кара - не працювати в питомій їм сфері науки і мистецтва. Там багато заарештовано і але на жаль, не всіх і не про всіх знаю.
Пишу, отже прізвища тих, що їх сама знаю і добре знаю.
1.	Квітка Климент Вас., член Наукового Товариства, зав. голови його етнографічної секції, етнограф, композитор і записувач пісень та мельодій. Людина у всі часи аполітична. Чоловік померлої Лесі Українки. Лектор вищих шкіл.
2.	Курило Олена Борис., член Наукового Товар., авторка відомої граматики і поезій, член термінольоґ. комісії Академії Наук. Лектор вищих шкіл.
3.	Носов Анатолій, член Наукового Т-ва, Секретар Ради Т-ва, член природничої секції, упорядник музею природничого.
Думаю, що несправедливим було б з мого боку обминути ще двох, хоч і не вчених, не людей творчости, що їх теж знаю і що через фатальний випадок теж до гурту потрапили се
а)	Гресь Михайло Олекс. - сторож і експедитор Наук. Т-ва, що там же й
живе.
б)	Безлюдна Недежда Петровна се власне «безталанна» бабуся, стара селянка, бувша нянька Квітки; приїхала до Київа «поклонитися святим місцям». Здається під час сього «поклоніння» як вів їх Кв. [.] на Трьохсвят. улиці № 23 вона опинилася зайшовши туди не самостійно, не з своєї ініціативи, а вкупі з Квіткою, якому треба було справку якусь в канцелярії Т-ва. [. ].