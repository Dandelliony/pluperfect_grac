НАТАЛЯ РОМАНОВИЧ-ТКАЧЕНКО ДО РЕДАКЦІЇ З ПРОСЬБОЮ НАДРУКУВАТИ ЇЇ ТВОРИ
Ф. 121, Спр. 5.
Лист від 25.07.1922 р., (1 арк.)
Хвальна Редакціє!
Дуже прохаю написати мені адреси видавництв та часописів, де б могла я звернутися в справі видрукування своїх творів. Маю прилаштовані до друку три збірки оповідань (дещо з них читала в Академії Наук) (дві з сучасного життя, одна «Біля родинного огнища» крім малюнків сучасности містить малюнки родинного життя) та спогади й мемуари з часів революції 1917 р., зокрема з часів перебування мого у «німецькій вязниці» у Київі на весні 1918 р. Маю дві п’єси (виставлено їх буде в осени в державному драматич. театрі), могла б і їх дати для друку й вистави. П’єси малюють сучасне життя.
Доводиться пошукувати видавців на свої твори аж так далеко, за морем, поміж американських земляків тому що у нас немає надії на змогу видрукувати в найближчому часі все те, що ми, письменники, за сі роки вигорували. Та й крім того, треба нам все таки й хлібом годуватися, а не лишень самим «словом». Отже і по хліб звертаюсь до Вас: гонорар за твори, як що матиме охоту набути їх яке видавництво, прохаю через American Relief Administration платити, щоб тут мені з ARA виплачували харчами. Та про се очевидно доведеться пізніше ще писати. Поки ж що прохаю подати мені спис видавництв і часописів (із зазначенням напрямку) по адресі: Київ, В. Підвальна 36, 8, Українське Наукове Товариство, Наталії Ткаченко. Досі маю такі друковані твори: «Життя людське» збірка оповідань р. 1918, 255 ст.; «Мандрівниця» повість в 3 част. (друк. Літ. Наук. Вісник рр. 1913, 1914, 1918), «В країні горя та руїни», друк. в Літ. Наук. Віснику 1917р.
Крім того маю велику родину, яку я сама (вдова) утримую: троє дітей і старі батьки.
Отже в такій ситуації чекаю нетерпляче відповіди.
Нат. Романович-Ткаченко