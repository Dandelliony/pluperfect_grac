Доможемось ще більшого розквіту країни
Як тільки стала відомою передана по радіо постанова Ради Міністрів СРСР про випуск Державної Позики відбудови і розвитку народного господарства СРСР, в рудоуправлінні тресту “Укрозокерит” відбувся багатолюдний мітинг.
З палкими промовами виступили на мітингу забійщики, кріпильщики, прибиральними породи та інші робітники. В своєму виступі стахановець-кріпильщик тов. Харченко сказав:
Всі зусилля і прагнення міліонів радянських людей спрямовані зараз на досягнення однієї загальної мети: якомога скоріше залікувати рани, заподіяні країні війною, ще більше зміцнити обороноздатність Батьківщини, досягти ще більшого розвитку народного господарства. Нова позика багато в цьому допоможе. Я з радістю віддам свої заощадження в позику державі на потреби нових будівництв четвертої Сталінської п'ятирічки, на справу дальшого підвищення могутності любимої Вітчизни.
Тов. Алексєєв, звертаючись до своїх товаришів, сказав на мітингу:
Ми всі знаємо, що наші кошти підуть на дальніше укріплення нашої держави, на те, щоб наша рідна Батьківщина стала ще багатшою, ще прекраснішою. Тому ми всі, як один, передплатимо нову позику. 
Після мітингу почалась передплата. Кріпильщик тов. Ковтуненко підписався на 4.000 крб, з них готівкою вніс 500 крб. Тов. Харченко передплатив облігації нової позики на суму 2.000 крб., внісши 500 крб готівкою. Тов. Алексеєв підписався на 2.000 крб., стахановець-забійщик тов. Ровенчин — на 3.000 крб., забійщик тов. Лебедєв — на 3.500, кріпильщик тов. Сідичев — на 3.000. Всі вони також внесли готівкою по 500 крб.
Всього за перші дві години передплати на нову позику підписалося 315 чол. на суму 300.000 крб. Готівкою внесено 30.000 крб. Передплата триває.