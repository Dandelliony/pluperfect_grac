Досвід нафтовиків баку - на промисли Прикарпаття
	Багатонаціональний народ нашої Радянської Батьківщини з небувалим політичним і виробничим піднесенням зустрів Закон про п'ятирічний план відбудови й розвитку народного господарства СРСР на 1946-1950 рр.
	З перших днів опублікування Закону на заводах, фабриках, шахтах і нафтових промислах країни широко розгорнулося соціалістичне змагання робітників і інженерно-технічних працівників за дострокове виконання плану першого року нової сталінської п'ятирічки.
	Ініціатором Всесоюзного соціалістичного змагання в нафтовій промисловості виступили робітники 3-го промислу тресту "Сталіннафта" об'єднання "Азнафта". Їх славний почин знайшов гарячу підтримку серед нафтовиків Південних і Західних областей СРСР. З небувалим виробничим піднесенням колективи заводів, нафтових промислів, контор буріння взялися за здійснення поточних завдань п'ятирічки.
	В соціалістичному змаганні бакінські нафтовики з кожним днем множать свої виробничі успіхи. Вони наполегливо борються за збільшення фонду діючих свердловин, за перевиконання плану буріння, за максимальне використання великих внутрішніх резервів, підвищення продуктивності праці і нафтовидобутку. Зразки роботи показують робітники і інженерно-технічні працівники тресту "Сталіннафта", які в першому півріччі дали країні десятки тисяч тонн нафти понад план.
	Бойовий заклик баківців знайшов гарячий відгук і серед нафтовиків Прикарпаття, які за два роки, що минули з часу визволення, зуміли добитися значних успіхів у відбудові зруйнованих німецькими загарбниками промислів і заводів. В авангарді трудового наступу нафтовиків України йдуть кращі люди стахановці, винахідники і раціоналізатори. Особливо треба відзначити цінні починання, які проявили оператори-багатосвердловинники. Їм по праву належить почесне місце в соціалістичному змаганні нафтовиків Прикарпаття.
	Але нафтова промисловість об'єднання " Укрнафта" ще відстає від нафтової промисловості Баку, особливо в галузі буріння свердловин і механізації видобутку нафти.
	Як відомо, буріння-це завтрашній день нафтових промислів, це нові свердловини, це нові промислові родовища. Між тим, ця важлива ділянка роботи в об'єднанні "Укрнафта" відстає. Хоч загальний план буріння в основному виконано, але план по розвідувальному бурінню недовиконано, а фактичні швидкості проходки нових свердловин різко відстають від планових завдань. Так, по об'єднанню швидкість експлуатаційного буріння складає менше 40 процентів від запланованого, а швидкість розвідувального буріння не більше 50 процентів плану.
