Забуте питання

В системі культурно-масової роботи бібліотечна справа займає видне місце.
Багато робітників і службовців присвячують читанню години дозвілля, підвищуючи свій політичний, технічний, загальноосвітній рівень.
Тому діяльність бібліотек, навчання їх працівників, якість обслуговування читачів повинні постійно бути в центрі уваги партійних, комсомольських та профспілкових організацій.
Та, мабуть, зовсім забули про це керівники партійних і радянських організацій Борислава, які не лише не цікавляться і не допомагають роботі міської бібліотеки, а, гірше того, навіть не знають, де саме вона міститься.
Залишається тільки дивуватися цьому, як і тому, що жоден з керівників міста не є абонентом бібліотеки.
Правда, виняток становить секретар міськкому ЛКСМУ тов. Дмитрук, але який цей виняток можна судити з того, що тов.
Дмитрук востаннє взяв з бібліотеки книгу ще в серпні місяці минулого року та й досі тримає iї у себе.
Нічого сказати, акуратний читач! Про те, в якому стані знаходиться міська бібліотека, можна сказати коротко: в поганому.
Лежать книжки на полицях та й тільки. Ні стільців же, ні столів та інших меблів тут зовсім немає; читальний зал не обладнано.
Книжковий фонд не поповнюється, тому й не дивно, що читачами бібліотека не багата.
Виникає питання, коли ж, нарешті, відділ культурно-освітніх установ при міській Раді займеться питанням налагодження роботи міської бібліотеки? До речі, це питання ні разу ще не стояло на порядку денному засідань міськради.
Будемо сподіватися, що міська Рада депутатів трудящих, зокрема її відділ культурно-освітніх установ (завідуючий тов.
Жашков) дасть на це питання відповідь найближчим же часом. І не словом, а ділом.