Як не треба обслуговувати трудящих

Дуже корисна річ - телефон, це кожному відомо. Але корисний він тоді, коли не псує людині нервів, тобто коли і працівники телефонної станції, і сам апарат працюють бездоганно.
Та якраз цим і не можуть похвалитися працівники Бориславської телефонної станції. I багато таки нервів попсували вони бориславцям своєю нечіткою роботою.
Приміром, треба вам подзвонити в якійсь терміновій справі до міського комунального відділу.
Історія починається з того, що ви півгодини викликаєте станцію. Нарешті телефоністка зглянулася над нами і з'єднує вас з... міськкомом комсомолу (або ж замість лісопильного заводу дасть вам першу-ліпшу газову дільницю - буває й таке!). Обурившись, ви все ж таки починаєте домагатися свого - адже вам терміново потрібен міськкомунгосп, а не міськком комсомолу! I ваше щастя, коли ще через півгодини ви таки одержите можливість впорядкувати свою справу! А трапляється й так, що на ваше обурення і вимоги з телефонної станції дадуть відповідь: "Такого номера немає " (коли ви твердо знаєте, що є), або ще краще - "Не морочте голови". Зате, поки там телефоністка відповість, ви можете розважитись музикою, яку почуєте з телефонної трубки, - все ж таки час не змарнуєте! Отакою лише "чіткістю" i "бездоганністю" в роботі і можуть похвалитися наші зв'язківці.
Цікаво, коли ж, нарешті, начальник відділу зв'язку тов. Уколов, замість обіцянок та заспокоєння трудящих, справді візьметься за налагодження дійсного порядку на міській телефонній станції? Цього з нетерпінням чекають всі трудящі Борислава.