Ще раз про Бориславський готель

В міській газеті вже піднімалося питання про вкрай незадовільне обслуговування трудящих в бориславському готелі.
Проте, як показує дійсність, висновків цього не зробили для себе ні керівники міського відділу комунального господарства, ні працівники готелю (директор т. Васильєва). Через це й до цього часу приїжджі громадяни скаржаться на дуже погані умови життя в готелі.
Перш за все, що неприємно вражає приїжджого в готелі, це бруд. Очевидно, працівники готелю живуть не в злагоді з санітарією і гігієною.
Про це ж свідчить і відсутність умивальників. Вода для вмивання (вона ж і для пиття) зберігається в одному посуді, звідки її набирають всі одним кухлем.
Нічого сказати, дуже "зручний" спосіб вмивання! Але неприємності для приїжджого ще далеко не скінчились. ...Надходить вечір, час уже й спочити, I ось відпочити якраз в нашому готелі люди і не можуть.
Коротко пояснимо причини: Всього ліжок в готелі 19, з них обладнано (тобто мають матрац, подушку, білизну) лише 7. Зрозуміло, що втомленій людині не дуже приємно спати на голому ліжкові або ж на підлозі! Та справжні муки людей починаються вночі... Сяк- так влаштувавшись, поснули всі.
Але не минає й години, як люди схоплюються і ...з нетерпінням, як порятунку, чекають того ранку.
Не спиться ж їм через те, що і ліжка, і матраци, і стіни, та навіть і підлога повнісінькі блощиць.
Де вже тут спати! Отак "обслуговують" приїжджих громадян в готелі. Виникає питання, коли ж, нарешті, комунальний відділ міськради візьметься за виконання свого прямого обов'язку - наведення порядку в міському готелі?