Як і де провести вихідний день
	Таке питання, як це не дивно, розв'язати трудящим нашого міста досить важко. Природньо, що після напруженої роботи протягом тижня кожний бажає свій вихідний день, особливо вечір, провести приємно, відпочити якнайкраще. І якраз цього не можуть зробити трудящі Борислава.
	Є в місті Будинок Культури, де часто влаштовуються танці. А чи так уже приємно провести час в цьому Будинку Культури? На жаль, позитивно відповісти на це питання ніяк не можна: тут завжди тісно, брудно, накурено так, що дихати нічим; хуліганські вчинки окремих громадян "любителів пригод"-тут досить звичайне явище.
	Куди ж піти ввечері? Може, в кінотеатр? Але йти сюди - здебільшого лише нерви псувати:в залі нестерпно душно, особливо під час другого сеансу, тому що зовсім не провітрюється; немає порядку niд час демонстрування фільму - в залі курять, весь час ходять, часто переривається кінолєнта, губиться звук і т. п.
	Не можна відвідати і міський сад, тому що тут чомусь зсипають сміття, а працівникам міськкомунгоспу до цього байдуже.
	Залишається одне: пройтися разів кілька по центральній вулиці міста-Костюшка. Та й така прогулянка не завжди може пройти вдало і щасливо, особливо для молоді:приставання хуліганів, бійки п'яних зустрічаються майже на кожному кроці. А працівники міськміліцї байдуже спостерігають це і не вживають відповідних заходів для наведення порядку.Гірше того,окремих працівників поліції можна бачити випившими, які своєю грубою поведінкою дискредитують органи поліції.
	Є ще в місті чайна, де можна було б посидіти, випити чаю або пива. Та, як правило, чаю майже ніколи немає, а пиво зможете одержати, лише перечекавши довгу чергу, бо на всю чайну є всього два бокали. До того ж завідуючий чайною Мірошніков, завів тут дивний порядок: пиво вам дадуть лише тоді, якщо ви замовите ще й закуску. Цікаво, коли ж Бориславський змішторг наведе тут справжній порядок, який відповідав би правилам радянської торгівлі?
	Давно вже час міській Раді депутатів трудящих як слід поставити справу культурного обслуговування трудящих.
