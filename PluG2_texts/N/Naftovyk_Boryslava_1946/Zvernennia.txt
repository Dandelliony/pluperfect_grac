Звернення до всіх нафтовиків та робітників інших галузей промисловості Дрогобицької області
Про розгортання соціалістичного змагання за гідну зустріч Дня Перемоги
Дорогі товариші!
Наближається день всенародного свята 9 травня — день всесвітньо-історичної Перемоги радянського народу над фашистською Німеччиною.
Першу річницю історичної Перемоги народи нашої Батьківщини зустрічають в умовах великих завдань, поставлених четвертою Сталінською п'ятирічкою післявоєнної відбудови і розвитку народного господарства Радянського Союзу.
Народи Радянського Союзу, освітлені генієм великого Сталіна, приступили до здійснення грандіозної програми народно-господарського будівництва і з честю вийдуть переможцями в боротьбі за виконання величного плану четвертої Сталінської п'ятирічки.
В п'ятирічному плані визначені конкретні завдання для кожної галузі народного господарства, зокрема для нафтової промисловості нашої країни. В 1950 році видобуток нафти по нашій країні повинен складати 35,4 млн. тонн.
В здійснення цього відповідального завдання внесемо частку своєї праці і ми нафтовики Прикарпаття. Вже в 1950 році Україна даватиме 325.000 тонн нафти, а промислові запаси нафти в західних областях зростуть на 325 свердловин. На всю широчинь будуть розгорнуті роботи по технічному переозброєнню нафтопромислів, по запровадженню сучасної техніки нафтовидобутку, нафтопереробки, розвідувального і експлуатаційного буріння.
Глибоко усвідомлюючи свій обов'язок перед Батьківщиною у виконанні п'ятирічного плану, ми, робітники та інженерно-технічні працівники VIII-го нафтопромислу міста Борислава вступили в соціалістичне змагання на честь всенародного свята — Дня Перемоги і взяли на себе такі зобов'язання:
1. Квітневий план видобутку нафти і газу виконати на 102 проц.
2. До 9-го травня 1946 року підвищити продуктивність праці на 10 проц. І знизити собівартість видобутку нафти на 5 проц.
3. Перевести на глибоконасосну експлуатацію 5 свердловин та забезпечити чітку їх роботу.
4. З метою підвищення ефективності експлуатації нафтових родовищ, широко запровадити дослідження свердловин, практикувати торпедування і повторні методи експлуатації.
5. Відбудувати і освоїти нормальну роботу на свердловинах “Банк № 19”, Стателянд № 12.
6. Навчити професіям провідних кваліфікацій без відриву від виробництва 125 молодих робітників.
7. Провести місячник винахідництва і раціоналізації, залучивши до цієї роботи всіх стахановців та інженерно-технічних працівників.
За Виконання зобов'язань ми будемо боротися з більшовицькою настирливістю, невпинно нарощуючи темпи нафтовидобутку, організуючи соціалістичну взаємну допомогу стахановців всім робітникам з тим, щоб домогтися загального піднесення.
Ми викликаємо на соціалістичне змагання колектив нафтовиків IX-го нафтопромислу і закликаємо їх до самовідданої праці.
Дорогі товариші!
Ми звертаємося до Вас з закликом — наслідувати нашому прикладові і розгорнути соціалістичне змагання за гідну зустріч всенародного свята трудящих — Дня Перемоги.
Дамо країні якнайбільше нафти, пального, газу, озокериту, калійних солей, будівельних матеріалів, різних і доброякісних товарів широкого вжитку!
Піднесемо на нову височінь роботу залізничного транспорту, забезпечимо виконання та перевиконання плану вантажного обігу по нашим станціям і залізничним вузлам.
Відзначимо всенародне свято День Перемоги новими трудовими подвигами на фронті виконання планів четвертої Сталінської п'ятирічки на славу нашої любимої радянської Вітчизни.
Будемо працювати так, як учить нас великий Сталін!