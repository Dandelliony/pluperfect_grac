Школи Борислава в новому навчальному році

Більшість шкільних приміщень вже готові прийняти в свої стіни радісну дітвору.Старанно вибілені класні кімнати, блищать свіжопофарбовані парти, дошки, приготовлене потрібне наочне приладдя, - все це справа рук директорів шкіл і підшефних організацій, все це створює нормальні умови для високоякісної навчальної і виховної роботи в наших школах.
Особливих змін в мережі шкіл міста в новому навчальному році не проводиться.
Новим є те, що в районі околиці Водянка, по вул. Щорса, організується середня чоловіча українська школа, а в приміщенні школи №2 створюється початкова школа для педучилища.
Що ж треба знати учням і батькам, щоб краще підготуватися до навчання? Кожна дитина повинна знати, в якій школі вона буде навчатись.
Це особливо важливе для учнів прийомних класів. До 1-го класу приймають учнів всі школи, до 8-го класу - середні.
Діти, які з будьяких причин в минулому році залишили школу або приїхали до Борислава з інших місць, будуть обов'язково прийняті до тієї школи, в районі якої вони живуть.
До школи діти приймаються при таких умовах: до 1-го класу - бажано, щоб батьки привели дитину до директора школи і обов'язково подали заяву про прийом і документ про рік народження дитини; до 8-го класу (при школі №1-жіночій, при школі №4-чоловічій, при школі N3 - для хлопців і дівчат; з російською мовою навчання) приймаються тільки ті учні, які мають свідоцтво про закінчення 7 класу.
Багато треба працювати учням, які мають осінні іспити. Таких учнів в школах міста — понад 250 чол.
Батькам, учителям треба створити всі умови, щоб ці учні підготувались і успішно здали іспити. 3 1-го серпня при кожній школі організовуються консультації для учнів, які здаватимуть іспити з 20 по 26-серпня.
Але багато залежить і від батьків. В цей час треба звільнити дітей від різних господарських робіт, слідкувати за тим, щоб вони готувалися до іспитів.
Всім відомо, яке величезне значення має своєчасне забезпечення учнів підручниками, зошитами, олівцями й іншим приладдям.
Тут учням і батькам треба тримати зв'язок з школою, тому що забезпечення підручниками, буде провадитись виключно через школи. 3 15 серпня вже розпочнеться продаж підручників й учнівського приладдя.
В цьому році школи міста мають всі можливості, щоб своєчасно розпочати навчання в добре підготовлених приміщеннях.