Про ради громадського сприяння театру
Про театр „Березіль“ треба створити літературу. Низка монографій і солідніших теоретичних праць, а не газетні чи журнальні статті, можуть дати 
нам уяву про нього, як про солідне, визначне і виключне явище театральної культури. Говорити зараз, що „Березіль“ найкультурніший і найкваліфікований 
український театр — значить говорити банальності. Це нічого не означуюча фраза, що зайвий раз підтверджує всіма визнаний факт. Говорити й 
писати детально треба про роботу актора й режисера, витворену ним, про цілу березільську науку, про взаємини між театром і глядачем, про 
пролетарського глядача в театрі і сприймання ним „Березіля", про місце „Березіля" в українській театральній культурі, про умови роботи цього 
театру, про взаємини його з иншими українськими театрами, та вплив його на инші театри і по лінії добору репертуару і мистецьких методів роботи 
і художніх прийомів і т. д. Одно слово, створити літературу, що дасть нам повну уяву про театр і його значіння, його роль в радянській культурі.
Взятися за таку відповідальну і разом значну і цінну роботу і говорити переконуючи можуть тільки люди, добре ознайомлені з історією розвитку 
українського театру в часи дореволюційні і, особливо, після революції, а разом знавці світової театральної культури. За таку колосальної 
важности і значіння для нас роботу не можуть братися старі теоретики театру і естети (навіть „професора естетики"), що зараз в нашу цілком 
відмінну революційну епоху, не здатні орієнтуватися і проаналізувати процеси живого життя, його динаміку, соціяльне замовлення нашої епохи. А 
коли так, то їх пора здати до театрального музею, де заховується дбайливим сучасником ескіз костюма чи макет декорацій старомодньої постановки 
давно минулих часів. За це мусять взятися люди передовсім досконало озброєні марксівської наукою, що мистецтво театральне мислять в єдиному 
процесі утворення соціалістичної культури. До цього часу (та й зараз ще) театр провадив роботу в умовах невигідних, мало сприятливих нормальній 
роботі. Це не виняткове, правда, явище у нас, бо в такому стані перебуває низка наших культурних установ, що творять не менш важливе культурне 
діло. Але це значить, що зараз нам треба ставити питання про піддержку цих організацій і „Березіля“ зокрема. „Березіль“ своєю попередньою 
роботою (Київський перехід), що направлена була на звязок його з клубними театральними гуртками (клубні станції) і тою установкою, що він 
намічає в слідуючому сезоні, доводить, що він розуміє розвиток української театральної культури, як єдиний процес від клубних аматорів до 
художньої установи, що творить художні цінності, що оформляє роботу самодіяльних, клубних осередків. Така саме установка не дасть можливости 
одірватися від мас, а навпаки, свою роботу театр буде перевіряти що-разу по цих же масах. Зараз, на нашу думку, „Березіль" являється найбільше 
ідеологічно близьким пролетаріяту театром. Що звичайно не говорить про цілковиту приємлемість його, про категоричне повне прийняття його 
пролетарськими масами. Ясно, що перевірка в робітничих районах дасть корективи і мусить безперечно дати їх. Але театр ніколи і ніде не одмовлявся 
перевіряти своєї роботи саме по такому глядачеві, бо ясно — для успіху наших державних театрів, а „Березіль“ передовсім, що вся їх робота 
будується на обслугованні пролетарських мас в першу чергу, а корисним пролетаріяту може бути театр тільки тоді, коли він для його зрозумілий і 
приступний. Тут треба зазначити, що говорячи про пролетаріят, не можна мислити його, як однородну по політичній і культурній підготовці масу. 
Мати на увазі треба актив пролетарської класи, що ставить перед театром більш складніші вимоги. Саме на актив пролетарський і розрахована 
робота „Березіля“ і саме він мусить бути строгим критиком його мистецької роботи. „Березілю“ необхідно створити громадську піддержку. Перший 
рік роботи його в Харкові не можна вважати за нормальний. Театру приходилося завоювати собі глядача, пристосуватися до нових обставин, 
зацікавити своєю роботою мистецькою комуністичне суспільство. Ми вважаємо, що де в чому він цього досяг. Про це свідчить утворення при „Березілі" 
Ради громадського сприяння театру, що своїм завданням ставить: а) вияснення й уточнення шляхів революційного театру взагалі і „Березіля“ та 
критеріїв театральної культури в епоху соціялістичного будівництва, б) допомога театрові ,Березіль“, що основує свою роботу на положеннях 
культурної політики компартії, не схибити серед мінливих переходових культурно - громадських ситуацій, в) утворення серед робітниче - селянського 
суспільства прихильної й активної атмосфери до театру, г) сприяння утворенню для роботи „Березіля“ необхідних матеріяльних засобів.
Таке завдання ставить собі Рада громадського сприяння театру, що не розходиться з зазначеною вище установкою його. На нашу думку необхідним є 
створити таку громадську сприятливу атмосферу і коло инших наших державних театрів. Їх робота теж само розрахована на обслуговання і виховання 
мас, корективи в їх роботі теж саме потрібні, як потрібна й допомога матеріяльна для збільшення їх продукції, для удосконалення художньої 
роботи їх. Одно слово, театр наш мусить зосередити на собі увагу робітниче - селянського суспільства. Активна допомога його театру піднесе 
театр на відповідну височінь.