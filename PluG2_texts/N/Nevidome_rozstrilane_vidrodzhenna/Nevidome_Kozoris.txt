Михайло Козоріс
Люблю Тебе
Люблю Тебе, мій Народе великий, – великий на біль і доброту, великий на терпіння. Люблю Тебе за Твій гарт душі, з яким переносиш від віків удари недолі і «братів», і за Твоє м’якосердя люблю Тебе.
І за любов до рідної землі, до Твойого минулого, за вибухи Твойого завзяття, за вічну борбу, хоч би пасивну, але тверду, уперту, – люблю Тебе.
І за Твоє сліпе довір’я до Бога і долі, за Твій спів, тихий голосом та могутній чуттям і за любов до рідного слова, котре Ти зберіг в скарбниці Твойого наболілого серця, мов дорогий алмаз.
Люблю Тебе за Твій труд, Твій піт, за Твої мозолі, за Твою журбу, тоску без краю, як Твій степ.
Люблю за Твої блудні стежки і за ті прямі шляхи, политі Твоєю кров’ю.
І за байдужність на власну долю, за Твою дитячу наївність та безпорадність, за Твоє недовір’я до власних дітей – провідників, за тверду руку, котрою бив їх в саме тім’я, за те каміння, що кидав під їх криваві стопи, і за оту муку, яку Ти, мов дитина молодій пташці, завдаєш своїм борцям.
За все і все люблю Тебе.
І тоді днем, коли з камінним обличчям йду шляхом життя без сміху і сліз; і тоді, коли душу пече – пропалює жар тої пекучої грані – сорому, яку щедрою рукою кидаєш в моє лице.
Люблю і тоді, коли близький до божевілля, ловлю дрожачими руками голову, розпалену розпачливими думками, коли грізним богом хочеться кидати громи над Твоєю головою, щоб розбить олов’яну хмару Твоєї байдужости.
Люблю і тоді, коли у пітьмі ночі, непомітно для людей, великі, тихі сльози котяться по мойому обличчю задля Тебе.
Люблю Тебе і об цім лиш молю:
Не будь, мій Народе, тим, що губить перли своєї народньої краси по чужих смітниках, бо душа Твоя стане убога, як без дощу пустиня, від якої тікає життя.
Не будь тим косарем, що байдужою рукою косить найкращі квіти своєї левади.
Не будь тим, з кам’яним серцем, що випалює очи солов’єві, щоб примусити його до співу.
Хай сини Твої не співають Тобі з болю, бо такий спів пекучий і важкий.
Хай вони співають Тобі так, як співає пташка, що чує радісним серцем весну, – бо лиш така пісня чиста і могутня.
