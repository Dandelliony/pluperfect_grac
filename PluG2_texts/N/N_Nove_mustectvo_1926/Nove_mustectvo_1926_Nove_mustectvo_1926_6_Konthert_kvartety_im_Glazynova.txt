 Концерт квартета ім. Глазунова
Квартет ім. Глазунова, що вперше приїхав до Харкова, справді має право носити ім'я великого композитора. Артисти Лукашевич, Могилевський, Печніков і Ривкін, — великі музиканти, що зуміли створити винятковий ансамбль. Немає потреби вдаватися в індивідуальну оцінку кожного виконавця зокрема. Всі вони - один колектив, з однією волею, з одним розумінням. Техніка їх бездоганна, вони досконало володіють ритмом, їх смики слухняні, звук повний, шляхетний, нюансировка тонка. Коли можна взагалі говорити про насолоду звуками, то квартет ім. Глазунова, звичайно, дає її в повній мірі. Виконання «глазуновців» відзначається мужністю, міцним підходом до твору, без найменшого натяку на сентименталізм. Квартет ім. Глазунова винятковий ансамбль і говорити про його хороше можна без жодного натяку на фальш або не щирість.
