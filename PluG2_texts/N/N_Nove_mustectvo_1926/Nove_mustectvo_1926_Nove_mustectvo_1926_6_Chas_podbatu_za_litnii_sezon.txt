 Час подбати за літній сезон

Практика минулого року говорить, що слід нам завчасно подумати й підготовлятися до літнього театрального сезону.
Пригадаймо лишень ту повінь з гастрольорів ріжного гатунку, що заполонила була торік садки й театри столиці України.
Минулого літа Харків не мав жодного справді мистецького видовиська або концерту.
Тим часом літом публіка валом валить в садки й годується там розмаїтою сценічною або музичною макулатурою.
Цього року в Харкові є передумови, що дозволяють до певної міри запобігти засилля набіжних гастрольорів, принаймні з однієї мистецької галузи – з музичної.
Організація Державної опери в столиці України, поставивши музичну справу на міцний грунт і надавши їй певного напрямку, стягла одночасно до Харкова видатні музичні сили, що своїм порядком надали музичній справі ширшого розмаху й поважнішої глибини.
Поруч з оперними постановками вже з кінця жовтня минулого року адміністрація Державного оперного театру здобула спроможність ширше задовольняти музичну справу Харківського організованого глядача. 25 жовтня розпочався цикл симфонічних концертів, що й відбуваються щонеділі до сьогодні.
Ці симфонічні концерти за тринадцять тижнів не тілки познайомили Харківських одвідувачів театру з творами найвидатніших композиторів, а й створили в його певний смак до музики.
Планова подача симфонічних творів одного композитора за одним у майстернім виконанні прекрасного симфонічного оркестру, безперечно музично організували нашого театрального глядача, зацікавили правдивою музикою.
Вже перший симфонічний концерт з творів Римського-Корсакова зібрав повну залу слухачів, наступні ж довели, що цікавість у нашого столичного слухача до симфонічної музики не спадає, а навпаки що-раз дужче росте.
Публіка залюбки одвідує що неділі вранці будинок Державної опери. Ці данні, й наявність міцного та зіграного симфонічного оркестру з дирижером Штейнбергом на чолі, дозволять на прийдешнє літо не пливсти за водою в справі організації музичної частини літнього сезону в Харкові й не здаватися на ласку й волю гастрольорів, а, бодай з музикою, виступити організовано й планово.
Тільки не слід одкладати цієї справи. Треба вже зараз починати підготовчу роботу.
Насамперед забезпечити Харків від такого не досить приємного явища як скажемо виїзд відповідних музичних сил і оркестру де-инде.
Широкі суспільні верстви вже непокояться, що й на це літо не матимуть художньої музики, що знову лишаться з музичною макулатурою та випадковими на швидку складеними концертами поодиноких поважніших гастрольорів.
Нашим державним мистецьким органам треба також занепокоїтись, щоб не переривати початої справи організованого й планового музичного виховання нашого столичного глядача.
Столиця України за прийдешнього літнього театрального сезону мусить мати свій постійний симфонічний оркестр.
