30 років на чаті освіти.
(Велико-Писарівський район, на Харківщині).
Є в Охтирській окрузі село Ямне. Класичне українське село, де навіть ще й до цього часу можна зустріти запаски на бабах і червоні чобітки на дівчатах та молодицях. Глухеньке, далеке, невідоме село... На протязі 30-ти років це село виводив на широку дорогу культурної творчости справжній герой 3-го фронту, учитель М. Е. Рапота. Рідке явище можна було спостерігати в Ямному 17-го січня. Привітливий, ярко освітлений двохповерховий будинок школи... Біля нього — великий натовп селян... Метушаться меткі учні... До школи під’їзжають і підходять з усіх сел В.-Писарівського району вчителі... Це вдячне населення много шанує т. Рапоту за чесну тридцятилітню педагогічну й громадську працю на користь темному, убогому селянству. Розлетілись, розсіялись «добрі й розумні» зерна вчителя на широкій ниві громадської роботи. Але в цей день їх зібрали до купи, пригадали, переглянули й здивувались тому, як багато може зробити одна людина на протязі 30-ти років. «Рапота — це душа Ямного, — каже голова сільради, т. Сіденко. — Погляньте на всі наші громадянські установи: хіба не його вплив вони на собі відбивають? Хіба не з його вихованців складається їхній актив? ». Промовець від учителів, П. І. Строновський, нагадує: — «Через руки Рапоти пройшло понад 3000 учнів! Із них більше 30 самі стали учителями... Так із одної гори біжить багато струмочків, а з тих струмочків там, десь далі, утворюється величезне море. Сама шкільна робота т. Рапоти була не зовсім звичайною для вчителя-масовика. Вже десятки років тому він, ніби передбачаючи сучасну трудову школу, на практиці звязував у себе навчання з «трудовими процесами» й виробничею працею: садівництвом, бджільництвом, шовковинцтвом столярним та слісарним ремеслами, влаштовуючи для них при школі спеціяльні майстерні. Представник комнезаму й інші промовці згадують, що т. Рапота був в нашій окрузі піонером народніх читань; що перший селянський театр був теж у нас заснований його заходами ще 25 р. назад; що через його руки вперше попав у наш повіт чарівний лихтар... — «не дивлячись на своє стомлення, т. Рапота, — каже промовець від Робосу — іде й зараз в перших лавах на фронті культурно-громадської роботи. Він уявляє собою не лише робітника, але й раба-освіти... Того доброго раба, що не закопує свій талант в землю, а широко розгортає його на користь суспільству. Випадково присутній на урочистому зібраній член ВУЦВК, т. Богинський дуже влучно об’єднав в своїй промові питання вчительської праці на селі з сучасними політичними перспективами нашого Союзу і тими практичними завданнями, що стоять зараз на черзі всієї громадської роботи. Це внесло ще більше змісту в наше свято праці . Профспілці Роботу слід подбати й послати т. Рапоту найблизчим літом на відпочинок та лікування кудись на курорт. Треба берегти невичерпаний ще капітал, що й далі обіцяє великі прибутки! 
