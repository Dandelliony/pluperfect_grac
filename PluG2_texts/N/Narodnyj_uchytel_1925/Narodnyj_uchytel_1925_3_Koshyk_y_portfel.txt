Кошик и портфель.
(Легесенька фантазія).
На Кремінчуччині, між річками Пслом та Хоролом, на високому горбу примостилося невеличке село Попівка. З Харкова не тільки його не видно, але ніхто з харківчан і не чув про нього. Ніхто не знає, що там уперто працюють молоді вчителі. Не тільки праця, але і самий відпочинок їх важкий нудний при каганцеві. Мріють вчителі, про щасливе майбутнє, а з ними разом мріють і рогозяні кошики, що їх плетуть вчителі пізнім вечором й ранім ранком, і до і після громадської праці. Не плести — не можна, бо тридцять копійок, що платять за кошик, складають значну надбавку до вчительського утримання. Довго мріяли не домріялись... Спочатку на округову конференцію, а потім і на Всеукраїнський з’їзд учителів поїхав пузатий та пахучий (річкою пахне) рогозяний кошик, набитий сірим, пшеничним хлібом і торішнім жовтим салом, а зверху накритий вишиваним рушником. .У залі ВУЦВК’а, залитому електрикою, соромливо ховався кошик під полою кожуха свого господаря. Отерпла рука вчителя, жбурнув він кошик на вікно поруч з блискучим напиндюченим портфелем. Вдарився кошик об твердий його бік і злякався. Тихенько затріщав по швах, але не розірвався: міцний рогіз росте у Попівці. Образливо зморщився портфель, скоса подивився, але ні слова не вимовив. Освоївся трохи кошик, легенько торкнувся портфелю своєю ручкою й тихенько запитав: «Чи то у вас хліб такий твердий у середині». «Не хліб, а ділові папери та книжки» — відповів портфель. Замислився кошик, і нові мрії опанували ним; книжки й ділові папери, розумні думки... На другий день господарь кошика добре пообідавши за делегатським столом у Церобкопі, розсердився на важкий кошик, хліб оддав горобцям, а сало приховав на дорогу. До дому їхав кошик, блискучий та веселий, вщерть набитий газетами, педагогічною та політичною літературою і, як той міський портфель, ділами. Господарь його соромливо забившись у куточок вагону, чавкотів губами, жуючи торішнє жовте сало.
