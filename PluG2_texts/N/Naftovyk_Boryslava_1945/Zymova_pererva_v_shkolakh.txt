Зимова перерва в школах 
30 грудня розпочинаються зимові канікули. На протязі 2-х тижнів учні наших шкіл організовано і культурно проведуть відпочинок після успішного закінчення 1-го півріччя 1945-46 учбового року. 
Центральним місцем зимової перерви учнів є проведення новорічної ялинки та ранків і вечорів художніх виступів навколо шкільної ялинки.
Свято нового року, новорічна ялинка увійшло в традицію — це одно із самих радісних свят радянської дітвори. Тим більше цього року. Ми проводимо знаменний 1945 рік, який уславив неперевершеними успіхами нашу Батьківщину, і зустрічаємо 1946 рік — рік кипучої відбудови, рік, що починається виборами до Верховної Ради СРСР. 
В кожній школі, дитячому будинку, дитячому садку готуються якнайкраще організувати ялинку. Учні середньої школи № 3 вже багато зібрали і виробили власними силами прикрас на ялинку. Не відстають від них і учні жіночої школи.
Особливо треба відзначити відмінну підготовку новорічної програми учнів 4 класу Східницької школи (керівник тов. Зарицька). Тут підготовлено танок «Сніжиночки», фізкультурні вправи з піснями навколо ялинки, підготовлені декламації.
В час зимової перерви буде проведена олімпіада художної самодіяльності учнів і вихованців дитячих будинків.
Для відзначення кращих виконавців виділено премій на 3000 крб. Крім того буде проведений шашково - шахматний турнір. 
Дуже чуло піклується про дітей обком спілки нафтовиків. На оздоровлення учнів в час зимової перерви виділено 7000 крб. По ініціативі керуючого трестом «Укрозокерит» тов. Сопіна понад 100 пар дитячого взуття відпускається учням шкіл. Робітники кравецького цеху «Індпошив» також відгукнулись і виготовляють прикраси на ялинки. 
Але цього, на жаль, не можна сказати про «Змішторг». Вже більше, як тиждень одержали наряди на новорічні подарунки, а «Змішторг» їх не спромігся привезти зі Львова. 
В останні дні учителям шкіл, вихователям дитбудинків і садків треба ще раз перевірити чи все зроблено, врахувати все так, щоби діти змогли якнайкраще зустріти новий рік, розумно і весело провести зимові канікули. 
