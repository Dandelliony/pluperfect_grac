Енергопоїзд пущено в дію
Після довгої, наполегливої роботи, колектив електрокомбінату пустив енергопоїзд. Знову промисловість і населення Борислава, Самбора, Стрия, курорт Трускавець та калійний комбінат в Стебнику забезпечені електроенергією.
Колектив робітників, інженерно-технічних працівників на чолі з директором тов. Лозебним В. И. та головним інженером тов. Татарським І. І., при монтажі та пускові енергопоїзду перебороли величезні труднощі. 
Територія електростанції знаходиться далеко від залізниці. Це примусило встановити енергопоїзд в районі залізничної станції і прокласти спеціальну колію. Це питання було розв’язане успішно.
Головною перешкодою була відсутність гідної до використання технічної документації. Документація, що надійшла разом з енергопоїздом була на англійській мові і крім того мала більш рекламний характер ніж технічний. І колективу треба було дуже багато працювати над монтажем, різними устаткуваннями й удосконаленнями. Невеличкий колектив провів грандіозну конструкторську роботу. 
Також настирливою працею була розрішена проблема устаткування топок на природний газ до паротяжних котлів. Ніякої літератури, ніякого зразку не мали інженери,а котли, дуже складні, вони повинні поглинути кожний до 25 кубічних метрів газу на хвилину. Проект топок зроблений у Львові не задоволив наших інженерів, бо він не зміг би забезпечити нормального режиму котла та його довгорічної роботи. Був розроблений власний проект топок, який і був затверджений на технічній нараді у Львові за участю доктора технічних наук проф. Охимдушко. 
Для пуску енергопоїзду необхідно було побудувати високовольтову лінію протягом 5,5 клм. (поставити понад 100 стовпів), перемонтувати трансформатор, переключити все електричне устаткування поїзду на іншу напругу, придатку для Борислава. Змонтовано водяні, парові та маслові комунікації. Проведено газ на віддалі 800 метрів, воду на протязі 6 клм. Закладено біля 25.000 штук цегли. Виникали ще й додаткові труднощі, перешкоди в зв’язку з тим, що при інспекційному контролі котли потекли. 
Але всі труднощі, перешкоди, вся величезна робота залишилась позаду, колектив вийшов переможцем - енергопоїзд пущено в дію. 
Добре, самовіддано працювали не рахуючись з силами і часом т. т. Мигерській, Рахвал, Вайнер, Башак, Гонсьор, Максанті та інші. 
Успішно завершивши самостійно - монтаж і пуск енергопоїзда, колектив з новим ентузіазмом і енергією буде доглядати свого вихованця, щоб давати безперебійно енергію нашій промисловості - головне нафтовій.  
