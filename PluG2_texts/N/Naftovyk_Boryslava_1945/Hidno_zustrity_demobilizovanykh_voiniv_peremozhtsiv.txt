Гідно зустріти демобілізованих воїнів - переможців
Нечувана в історії війна радянського народу проти фашистської Німеччини завершилась перемогою нашого правого діла. У сяйві великої слави прийшла героічна Червона Армія до своєї Перемоги, благословенна в віках всіма народами, як захисник честі, свободи і незалежності своєї Вітчизни, як рятівниця цивілізації Європи.
Воїни - герої доблесної Червоної Армії у Вітчизняній війні 1941 - 1945 років вписали в літопись історії ще одну золоту, найвеличнішу сторінку - про нечувану любов народів Радянського Союзу до своєї Батьківщини, про непоборну силу і могутність соціалістичної держави, про неперевершеність радянської зброї, про геніальне керівництво країною, партію Леніна - Сталіна.
Воїни - переможці Сталінської Армії по праву заслужили тріумфальної зустрічі, любові і батьківського піклування за ними. 
Ось чому, скрізь і повсюди, на кожній залізничній станції, куди прибувають ешелони з демобілізованими, миттю збираються тисячі радянських людей і зустріч населення з чудо - богатирями перетворюється в невиразне торжество. 
Радянська Батьківщина гідно зустрічає своїх вірних синів захисників Вітчизни. Ухвалений XII сесією Верховної Ради СРСР закон про демобілізацію - яскраве свідчення сталінського піклування про людину, про воїнів країни Рад. «Цим законом Верховна Рада СРСР виявила безмежну любов, подяку і піклування вдячної соціалістичної Батьківщини про своїх синів - воїнів». (М. І. Калінін).
Майже на всіх підприємствах великого Радянського Союзу, заводах, фабриках, рудниках, колгоспах і радгоспах кипить підготовча робота до гідної зустрічі демобілізованих. Для прикладу можна звернутись до передових промислових центрів нашої країни, як Ленінград, Баку, Київ, Харків і інших міст, - де особливо енергійно готуються до зустрічі і в повній готовності зустрічають воїнів - переможців. 
Так депутати міських Рад, робітники профспілкових організацій обслідують положення сімей військовослужбовців. Там, де треба провести ремонт квартир, активно включаються господарники, утворюється фонд відремонтованих і благоустроєних квартир для демобілізованих. Також утворюється фонд путьовок на курорти і будинки відпочинку, на промтовари, грошові фонди для надання одноразової допомоги. 
Партійні, комсомольські і профспілкові організації, Ради депутатів трудящих проявляють гарну ініціативу, щоб якнайкраще підготуватись до зустрічі і допомогти демобілізованим. 
Далеко не так обстоїть справа у нас з підготовкою до гідної зустрічі з демобілізованими. Міськкомунгосп (зав. тов. Горєлов), комунальний відділ об’єднання «Укрнафта» (нач. тов. Гусєв) до цього часу палець об палець не ударили, щоб приготувати необхідні житло приміщення для демобілізованих, інвалідів Вітчизняної війни. Більше того, начальник комунального відділу об’єднання «Укрнафта» т. Гусєв бездушно ставиться до демобілізованих, інвалідів Вітчизняної війни.
Наприклад, робітник об’єднання «Укрнафта» тов. Трахманов, демобілізований по інвалідності з армії, вже другий місяць немає квартири. А тов. Гусєв спокійно посилає тов. Трахманова подивитись квартиру на вулиці Лукасевича №16 і 22. Довго шукав їх тов. Трахманов. Та даремно. Німецькі загарбники в 1942 р. дощенту зруйнували ці будинки. А тов. Гусєв до цього часу не знає своє комунальне господарство. Він і не зупинився після того, коли взнав, що робить дурниці і продовжує посилати тов. Трахманова шукати будинки по різним адресам. Але всі квартири були не придатні до житла. 
Це не одинокий факт. Тов. Гусєв водить понад 2 місяці демобілізованого інваліда Вітчизняної війни тов. Третякова, у якого сім’я складається з 5 душ і він терпляче чекає квартиру. 
Не краща справа з забезпеченням квартирами демобілізованих, інвалідів війни в міськкомунгоспі . Зав. житлоуправлінням тов. Голуб дає квартири непридатні до житла, які потребують капітального ремонту. 
Такому відношенню до забезпечення демобілізованих треба покласти край. Партійним, радянським і профспілковим організаціям, нашим господарникам треба оточити воїнів, що повертаються з армії, любов’ю і піклуванням.
Вернувшись додому, до сім’ї, до мирної праці воїни проявляють в ній таку ж самовідданість і доблесть, що й на фронті, і допоможуть Вітчизні й надалі зміцнювати її воєнно - економічну могутність.
