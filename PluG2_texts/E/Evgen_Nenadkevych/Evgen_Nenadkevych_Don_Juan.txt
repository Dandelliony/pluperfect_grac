Образ дон Жуана належить до тих порівнюючи небагатьох утворень літературних – Прометей, дон Кіхот, Гамлет, Фауст, Бранд, – що внаслідок «боротьби за існування» між літературними образами висунулися на поверхню літератури і набули значення і назви світових.
Коріння сюжету про дон Жуана – в середньовічних переказах про розкішника-лицаря, що необачно, а проте безкарно обернув життя у культ кохання.
Лицарські пісні малюють його буржуазні й селянські пригоди з поетичного боку сатирично. З подібних переказів, збагатившись ще новими мотивами, склалася уперше, напевно в Іспанії, леґенда про дон Жуана. Нових мотивів два:
1) мотив статуї, що оживає, щоб покарати кривдника (мотив ще античного походження);
2) поширений у фольклорі мотив завзятої людини, що запрошує до себе на вечерю мерця і за це розплачується життям.
Сюжетний кістяк леґенди знайшов для себе фабульну плоть і кров у деяких іменах і назвах з історії іспанського феодалізму. Саме ім’я героя – дон Жуан де Теноріо – історичне, як і декого з персонажів (Уллоа). Проте марно було б шукати в історичних джерелах мотивів для леґенди, прив’язаних до цих імен. Джерела мовчать або суперечать, і мотиви, як звичайно, зраджують своє літературне походження.
Нарешті, між 1627 і 1630 роками [Авторитетне свідчення французького дослідника G. Gendarme de Bevotte, автора найкращої в європейській літературі монографії про еволюцію донжуанівського сюжету («La legende de Don Juan». Paris, 1911)] з’явилася перша драма про дон Жуана, – славнозвісний «Burlador de Sevilla» – «Севільський ошуканець» [Повний титул п’єси: «El Burlador de Sevilla у convidado de piedra» – «Севільський ошуканець і камінний гість»], предок наступних дон Жуанів драматичних (переважно) і недраматичних по всіх європейських літературах. Знавці вважають драму, хоча й не без деяких сумнівів і вагань [Див. G. Gendarme de Bevotte. «La legende de Don Juan». I, ст. 35 – 36], за твір ченця-драматурга Ґабріеля Теллеця (Gabriel Tellez), більш відомого під ім’ям Тірсо де Моліна [В католицько-чернецькій Іспанії часів інквізиції чернець-драматург звичайна річ. Ми знаємо, що два славетні драматурги іспанські, Лопе де Веґа і Кальдерон, обидва належали до духівництва].
Твір – колоритно-іспанський, образ дон Жуана – сконденсований національно – традиційний тип розпусника (з п’єс Лопе де Веґи, Кальдерона, Сервантеса): пиха, палка ненаситність почуттів і та сваволя, що виробилася у безупинних війнах за Новий Світ. Притлумлена тортурами і вогнем інквізиції в царині думки, сваволя, з подвійною силою, береться шаленим буянням змислів.
Виключно іспанське в колориті п’єси, в характері героя, в релігійній ідеї і моралі її, – не належить до канонізованих елементів: з переходом героя в інші літератури – єдиний іспанський герой, що його асимілювала ціла Європа, – се іспанське підлягло ґрунтовному перетворенню.
Зате тривку стабілізованість виявляє сама фабула, – у складі тих мотивів і більшості навіть окремих епізодів, що вперше склались у літературну цілість у Тірсо де Моліна.
В XVII-му ж таки сторіччі стався перший вихід д. Жуана поза межі батьківщини – в Італію. Звідси й починається переможний похід д. Жуана по літературах Європи. В італійських переробках п’єси Тірсо фабула дещо спрощуються, забарвлюється комічно-веселим жартом, а головне, еволюціонує герой: стає релігійно-індиферентний і навіть позверхово-атеїстичний; виявляє більшу брутальність в розпусті, бо вміє вже теоретично-філософськи виправдати її з погляду ідей Ренесансу.
В середині XVII ст. з італійських обробок скористався французький театр. Французькі автори особливо підкреслюють атеїстичну зухвалість д. Жуана. Сміливо позшивавши докупи шматки італійських і французьких п’єс, Мольєр створив свого «Камінного гостя» («Testin de Pierre», 1665 р.). То є не тільки найвища французька редакція леґенди, але й зворотний пункт у загальноєвропейській еволюції сюжету. Драма Мольєра, уперше в історії донжуанівського сюжету, має свідому соціальну спрямованість. Тут виразно зіставлені суспільні класи: з одного боку аристократ – «великий пан» (grand seigneur), егоїст, цинічний і свідомий насильник; з другого – довірливий і експлуатований буржуа, селянин, що позбавляється жінки і відшкодовується за це киями.
Крім того, збагачення і психологічне ускладнення самого образу д. Жуана скеровано на те, щоб висвітлити його соціальну природу. Мольєрівський д. Жуан – є конкретно виразний, аж до підозрінь у портретності, французький аристократ середини XVII сторіччя, з усіма своїми побутово-психологічними рисами. Він є представник вільнодумних індивідуалістів, переважно з аристократії, які звалися в тодішній Франції libertins («вільники»), що тут набуває значення «розпусники», бо воля мислі сполучалася в них з волею інстинктів. Французький libertinage – спадщина італійської філософії Ренесансу. Мольєр, сам прихильник вільнодумних традицій Рабле й Монтеня, картає в образі д. Жуана тих libertins-аристократів, що засвоювали інтелектуальну моду, зручну для ідейного прикриття своєї розпусти, а коли доходило до конфлікту з церквою, залюбки вдавалися до лицемірної побожності.
Після Мольєра надовго знижується творча акція в літературах романських, які перші створили донжуанівську леґенду і дали перший розвиток сюжету. Країни англо-германської культури у другій половині XVII ст. лише засвоїли леґенду, але не поглибили її істотно, щоб говорити про новий ступінь в еволюції донжуанівського образу, рівний значністю Мольєровій концепції. Тільки з розкладом старого світосприймання, що породило класичний стиль, – в романтизмі, – безбожний шукач змислової втіхи ґрунтовно перетворюється. Зокрема зупиняючись на кожній країні, бачимо: саме на своїй батьківщині д. Жуан якраз найменше прищепився в літературі. На протязі-бо XVII-XVIII ст. Іспанія дає лише дві мало оригінальних переробки Burlador’a – епігонського типу: огрубіння героя і зниження релігійного пафосу.
Італія за цей період дає більшу продукцію донжуанівських п’єс, – проте інтересного мало, не виключаючи й п’єси Ґольдоні [«Don Giovanni Tenorio oseia il dissoluto». 1736], який мріяв дорівнятися Мольєрові: ще підсилив реалізм, усунувши зовсім буфонаду, і ввів біографічний елемент. Але замість живого образу італійського розпусника XVIII ст. вийшов здрібнілий Burlador (джерело Ґольдоні): низький, полохливий перелесник-комедіант, без розмаху і стихійної жаги іспанського первотвору. Так Італія відмінила поважний релігійний сенс іспанської донжуанівської леґенди спочатку в буфонаді, потім – в здрібнілості героя.
Ґрунтовно одмінитися мусить донжуанівська леґенда в країнах германської раси, де замість палкої крові і пристрасних темпераментів романського півдня панує розумова тверезість і стриманість, де характерні герої – Фауст і Гамлет.
Але це станеться пізніше, коли леґенда органічно прищепиться і вкорениться на новому ґрунті. Лише в добу романтизму Германія перетворить д. Жуана і наблизить його до Фауста. А до кінця XVIII ст. і там д. Жуан, не підносячись над рівень народного і лялькового театру, залишиться такий, яким він перейшов туди з Італії і Франції [Так само зовсім не оригінальне наслідування французьких п'єс дає в XVII – XVIII ст. Голландія].
Не принципове перетворення, лише цікаве поглиблення французького прототипу, згідно з національним темпераментом і культурою, дає Англія. Всі специфічні риси англійського д. Жуана яскраво сконденсовані в характерному творі доби реставрації Стюартів – драмі Т. Шедвелла (Shadvell) «Libertine» (1676). Попри всі фабульні запозичення (з італійських і французьких джерел) він органічно виріс з національного, класово-психологічного і побутового ґрунту; як і Мольєрів герой, відбивав одверту розпусту двору й аристократії, виправдувану філософією сенсуалізму. Холодна воля, в сполученні з шаленим темпераментом, спричинюється до найбруднішої розпусти, найгрубіших орґій, якими англійський д. Джон перевищує попередників. Крім спокуси і насильства над жінками, в нього ще гостріші розваги: крадіжка (обкрадає церкву), вбивство, грабіжництво. Замість веселого дотепу, легкого жарту італійських п’єс, – важкий і масний гумор, замість тонких французьких натяків – безсоромна одвертість порнографії.
Але минула доба Стюартів, і в англійському вищому суспільстві щораз більшу силу забирає славетна «респектабельність». Д. Жуан міняється, ховає свою цинічну нелюдяність під пристойною зовнішньою формою: для XVIII ст. характерна відміна д. Жуана буде Ловлас, герой Річардсонової «Клариси».
Під впливом Річардсона і у французьких письменників XVIII ст. д. Жуан стилізується під Ловласа. Далекий від вульгарної брутальності попередників, новий тип д. Жуана в літературі проте оцінюються як шкідливіший стократ моральною отруйністю поведінки. Такий ловласівський тип характеризує крайній катастрофічний ступінь розкладу, до якого дійшла французька аристократія XVIII ст., як соціальний клас. І з цього боку він є симптом загрозливіший, ніж покажчик розкладу, втілений в образі Мольєрового героя, за сто років перед тим.
Так уявляється, в найхарактерніших своїх моментах, перший класичний період літературного життя д. Жуана. Всі обробки сюжету тут мають одну спільну властивість: трактують героя, як антисоціальний, шкідливий чинник, зображують його поведінку, як морально-неґативну, небезпечну для суспільства. Д. Жуан виявляє себе в брутальній розпусті і в теоретичному виправданні її. На протязі характеризованої доби йде поглиблення, витончення, але разом з тим дегенерація його чуттєвої насолоди. Брутальна, але біологічно виправдана в Burlador’a, вона відривається од здорового інстинкту, стає викручено-зіпсута в донжуанів XVIII ст.
На ґрані між XVIII і XIX ст., в Германії – дальша сторінка літературної історії. Викриштальовується романтичне світосприймання, і в світлі його перецінюється донжуанівська леґенда. Нова доба могла сприйняти лише оновленого д. Жуана, і його дала романтична редакція леґенди. Сласний ошуканець жінок задля чуттєвої втіхи перетворюються на шукача ідеалу краси, що живе в його душі. Кожна зустріч з новою жінкою – надія: в тій саме жінці втілений його ідеал. Потім – розчарування, нові пригоди, і, нарешті, переконання, що ніколи в житті не реалізувати мрії. Фінал – глибокий смуток і пекло розвіяних ілюзій, гірше за вогонь пекельний, куди потягла іспанського героя статуя командора.
Уже з перших етапів нової фази перетвір д. Жуана виливається в наближення його до Фауста. І тепер Донжуанова леґенда або зливаються з Фаустовою, або ці два образи зіставлено, як гідні один одного «брати-антиподи». Відшукується спільне в сюжетах, в характерах, встановлюється спорідненість їх змагань: замість антитези – кревна близькість між романським героєм і його північним товаришем. І дон Жуан, і Фауст – обидва грішники, і тілом в заборонних втіхах, і душею прагнуть збагнути надлюдські таїни і повстають проти Бога. В обох є дух бунту і гордості, змагання переступити закони суспільства й осягнути абсолютного (один у знанні, другий – в насолоді); в обох палка уява, бентежні страсті, гордування з вірувань юрби – вільнодумство.
Поминувши перші, ще в дусі Sturm und Drang’y зроблені, спроби сполучення донжуанівського і фаустівського сюжету, зупиняємося на центральній романтичній концепції д. Жуана, що її створив Е. Т. Гофман в одній із своїх реально-фантастичних новел [Із серії «Музичних новел»: «Дон Жуан. Незвичайна пригода, що трапилася з мандрівним ентузіастом» (1813)]. То не є власне нова обробка сюжету, лише інтерпретація – містично-філософська – Моцартової опери, музичного втілення д. Жуана.
Герой новели, «мандрівний ентузіаст», так глибоко сприймає її, що йому відкривається внутрішній трагічний зміст сентиментально-ясної музики Моцарта і життєрадісного, фривольно-розпусного образу д. Жуана, як змальовано його в лібретто опери (за італійською традицією, автор – абат Да-Понте). Ентузіаст зазнав екстазу містичного єднання душ з артисткою, що реально переживає роль д. Анни (не лише ілюзорно втілює) і вмирає по скінченні спектаклю. Момент її смерті – дві години вночі після спектаклю – збігається з найвищим пунктом того екстазу. Витвір цього екстазу – є нова концепція д. Жуана, в якій ентузіаст бачить основну ідею Моцартового твору. А саме: д. Жуан – трагічний герой. В душі його живе безмежне змагання до надземного ідеалу. Диявол навіяв згубну думку, що ідеал вічно-жіночого можна здійснити в сласному коханні до жінки. Безліч кохань і розчарувань зробили з нього фатальну людину, зневірену в ідеалі, Мефістофельської вдачі.
Навіть небесний образ д. Анни й її любов викликає в д. Жуана звичайну земну жагу. Зустріч з д. Анною, образом Краси й Чистоти – вже запізнилась: зневіреного сласника-Мефістофеля задовольнить тепер лише диявольська втіха погубити д. Анну вкупі з собою. Тому він збудив у ній пекельний вогонь сласного божевілля. Воно заспокоїться аж тоді, як загине винуватець, що запалив його, що убив її батька і поставив перед конечністю шлюбу з нікчемним Октавіо.
Грішній пристрасті д. Жуана протистоїть чистий екстаз любові, що його пережив ентузіаст в час смерті артистки – д. Анни: музика відкрила йому, що найвище кохання пізнається лише в смерті.
Інтерпретація Гофмана, хоча і не дала нового органічного образу д. Жуана, але стала за дороговказ для романтиків, що далі пішли шляхом реабілітації героя, виправдали донжуанівську стихію, як безконечне прагнення до ідеалу і таким чином створили нову концепцію, відмінну од класичної.
Серед усіх д. Жуанів, і старих і нових, окремо стоїть славетний герой Байрона. Власне до еволюції сюжету поема Байрона «Дон Жуан» причетна тільки окремими моментами, від магістралі вона одхиляється. Проте проминути Байрона ми не можемо. Його-бо д. Жуан постав так само з ідеалізації образу, як і ранні романтичні концепції, хоча й зовсім з іншого боку, ніж Гофман, підходять Байрон до традиційного героя.
Байрона не цікавить сюжет леґенди у плані його суб’єктивної творчості. Йому потрібний лише герой, як стрижень для нанизування особистих переживань, життєвих спостережень, політичної і соціальної сатири. «Дон Жуан» для дозрілого поета те саме, що «Чайльд-Гарольд» для молодого: підсумок його досвіду, поетичний щоденник, хоча й задуманий у масштабі універсального твору.
Тому Байрон зруйнував традиційну схему сюжету. Незначні уламки її, здеформовані, дано в перших піснях поеми: морська подорож героя і загибель корабля; епізод з Гайде, дочкою пірата, по врятуванні на морі. Щодо героя, то «од старого переказу заховано ім’я, вельможне походження, чарівну звабливість вдачі, загальне окреслення типу: принципове нехтування загальновизнаного морального закону і нахил до любовних пригод» [Проф. Дашкевич. Вступна стаття до «Дон Жуана» Байрона. Вид. «Брокгауз – Ефрон», т. III, стор. 200]. Героїні його романів не мають спільного ні з Ельвірою, ні з д. Анною.
Дію перенесено у тодішню добу – кінець XVIII ст. і надано цілком реального характеру, надприродне відкинуто. Форма розгортання сюжету – подорож іспанського юнака-аристократа, ускладнена авантурними пригодами. Враження, пригоди, поглиблення життєвого досвіду поступово змінюють вдачу героя. Спочатку палкий, але чистий, вщерть насичений коханням, щирий юнак, дедалі він, пізнавши жорстокість і зіпсуття людей, позбавляється ілюзій, стає егоїстично- обережний і потайний. Але й тоді не втрачає привабливих рис, що тягнуть до нього і жінок і чоловіків.
Належність героя до групи романтичних д. Жуанів – в ідеалізації традиційного образу. Але ж інакше, ніж у Гофмана: не містично-ірраціонально, а реалістично. Байрон сублімує моральний рівень д. Жуанової поведінки. Від класичних попередників залишилася палка пристрасність, непереможний інстинкт кохання, але – ні брутальності, ні брехливого ошуканства, ні пересиченості, ні зіпсутої цікавості. Все неґативне, що є в Burlador’a, Мольєрового героя і всіх інших, зм’якшене й очищене, перетворилося в морально-сприймовні форми. Непостійний через обставини, що відривають його од коханих жінок, д. Жуан бачить в них немов різні втілення єдиної улюбленої, єдиної Жінки. В кожній любить єдиний образ краси: любить всіх, по суті не зраджуючи жадної. Єдина жінка в безлічі втілень, єдине кохання в різних аспектах – то вже характерне романтичне розуміння донжуанства.
Орієнтальний стиль незвичайних пригод і романів героя, лірично-сентиментальний відтінок його вдачі, нарешті, цілком суб’єктивний шлях створення образу, що є найповнішим виявом індивідуальності автора – довершує споріднення цього д. Жуана з наступною сім’єю романтично стилізованих д. Жуанів. Поступ, в порівнянні з попередниками, є і в самому замислі, в широкому плані Байроновому: показати д. Жуана не в національних межах, з вузьким досвідом, як у Мольєра, а збагатити його враженнями цілого світу і в цьому космополітичному масштабі нечувано розсунути рамки його свідомості.
Проте не Байроновим шляхом пішла дальша еволюція романтичного д. Жуана. Її найхарактерніша точка є образ, що зріс на ґрунті Гофманової концепції: герой понурий і песимістичний, повний невизначеного томління і мрійного прагнення до ідеалу – переміг в романтизмі діяльно здорову і гармонійну натуру Байронового героя. До того ж і руйнація традиційної леґенди, переведена від Байрона, була передчасна, і сила донжуанівського сюжету аж ніяк ще не була вичерпана. Ще протягом сторіччя сюжет, що лише поступово розкладався і все ж не до краю звітрівши, а іноді то й знову помолоділий, заховує свою індивідуальність.
З Моцартовою оперою, як з творчим імпульсом, крім Гофманової концепції, зв’язаний і «Каменный гость» Пушкіна, вже не довільний коментарій, а нова оригінальна обробка леґенди. Дозрілою прозорістю і «музичною» внутрішньою гармонією «Каменный Гость» є одно з високомистецьких втілень д. Жуанового образу. Об’єкт нашої уваги в цьому шедеврі Пушкіновому буде досить вузький, - лише визначити відношення Пушкінського д. Жуана до традиції, показати нове в сюжеті й образі, усвідомити місце й питому вагу в еволюційному ланцюзі, що починається з Burlador’a і для нас кінчається «Камінним Господарем».
Відомий факт, що Леся Українка написала свого д. Жуана в м. Хоні на Кавказі, з єдиною Пушкінською драмою в руках, зумовлює ще й спеціальний інтерес до Пушкінського шедевру в короткому начерку загальноєвропейського життя леґенди.
Д. Жуан Пушкінів теж переходовий ступінь, – хоча й зовсім іншим шляхом, ніж у Гофмана, – від несміливої ще Моцартової спроби сублімувати образ, зробити з д. Жуана веселого і фривольно-сентиментального розпусника, до рішучого розгрішення д. Жуана, з ореолом мучеництва і трагічності, яке довершила романтична доба.
І Гофман, і Пушкін обидва класичну традицію порушили в напрямку до реабілітації героя, але тут два розбіжні шляхи: містика і реаліста. Гофман довільним тлумаченням виразно стилізує Моцартового д. Жуана в напрямку понурої містичності. А Пушкін, взявши веселу фривольність за вихідний пункт, ще підсилює живорадісну ясність у свого граціозного «повесы», «гуляки праздного». «Дон Жуан» Пушкінів вкупі з Моцартовим і Байроновим (перших пісень поеми) належить до сім’ї «веселих дон Жуанів». В розвитку сюжету єсть мотиви, що зраджують вплив французької традиції (напр. переодягання д. Жуана ченцем) [Вілью. «Камінний гість» (1659)] – при повному відштовхуванні від французької концепції самого образу.
Від брутальності, жорстокості, злочинної зрадливості класичного д. Жуана герой Пушкінів далекий. Та сама, що і в Моцарта, спокуслива грація, делікатна чутливість, юнацький пал. Крім того, ліричне переживання і щира сила страсті: як справжній артист кохання, ентузіаст краси, він сам захоплюються своїм почуттям, з високо-артистичним епікуреїзмом переживає кожний новий роман; здатний піднестися навіть в екстазі обожнення краси до чистої радості, що межує з моральним проясненням психіки, і таким надпоривом захоплює і жінку.
Новий мотив: д. Анна – не дочка, а вдова Командорова. Нова трактовка традиційного запрошення статуї: не жест невірника, а веселий жарт, під впливом дитячої радості, що д. Анна згодилася на побачення. Новий образ д. Анни: не високоморальна жертва д. Жуана, а легкодуха, не мстива за вбитого (чоловік, а не батько!). Новий образ – куртизанка Лаура, психологічно суголосна товаришка д. Жуана – д. Жуан у спідниці. Усунено мотиви злочинності д. Жуана: не ошуканець, не віроломний і жорстокий, а з темпераментом і чутливістю молодого коханця (зворушливі спогади про Інесу).
Найхарактерніші аспекти романтичного д. Жуана є ступені повільної ідеалізації, виправдання героя. Так Мюссе, у «Східній казці» «Namouna» («Намуна», 1834 р.), ідучи шляхом Гофмана, дає теж мрійника, проте не розпливчасту візію, а реального героя; не понурого і кінець-кінцем озлобленого егоїста і насильника, а щирого артиста, ентузіаста краси. То є глибоко суб’єктивний образ, інтимний вияв душі поета, – молодий юнак, добрий, з ніжним серцем. В душі його живе уявлений образ краси, ідеал. Любить всіх жінок і в кожній шукає реалізації ідеалу. Зраджує, завдає страждання – несвідомо, не злою волею, а через невідповідність ідеалові його реальних втілень.
Дальший ступінь романтичної концепції д. Жуана є не тільки внутрішнє виправдання його гонитви за жінками і дивоглядної зрадливості, але й спасіння д. Жуана через улюблену жінку, яка призводить його до каяття.
Покаянний і спасенний (хоча й не через жінку), д. Жуан виступає в новелі Меріме «Les Ames du Purgatoire» («Душі чистилища», 1830 р.), яка уводить в літературний обіг ще другу іспанську леґенду: про д. Жуана де Маранья. Вона значно відмінна від розроблюваної досі леґенди про д. Жуана де Теноріо. Меріме вдало сполучив елементи обох леґенд: нові мотиви, як вимикання черниці з монастиря і власного похорону, набирають великої актуальності в дальшому житті сюжету [Життєздатність нової версії засвідчена багатьома літературними обробками її – аж до такої ґрунтовної трансформації і модернізації, як Франків «Похорон»].
В новелі Меріме великий грішник д. Жуан де Маранья, заплямивши себе безліччю ґвалтовних пригод, задумав нарешті ошукати Бога і викрасти черницю з монастиря. Але зустрічає власну труну, що несуть покутники – грішники, яких душі визволено з чистилища за молитви його матері. Навернений цим чудом, д. Жуан кається, вступає в монастир, але змушений, захищаючись, вбити брата дівчини, що колись звів. По цьому останньому злочині навернений грішник-чернець подвоює аскетичні подвиги і вмирає уславлений, як святий [Див. G. de Bevolle, op. cit. II, 26].
Про п’єсу А. Дюма (батька) [«Дон Жуан де Маранья, або падіння янгола» (1836)], що ґенетично вийшла з Меріме, лише надавши екстравагантності і більшої фантастики його новим мотивам [Крадіж черниці з монастиря і каяття дон-Жуана під впливом чудесної візії], – ми тільки згадуємо. Бо значення цієї п’єси найбільше в тому, що вона дала матеріал для такого видатного твору XIX ст., як драма іспанського поета Зорільї «Дон Жуан Теноріо» (1844). Основний мотив нової, романтичної концепції сюжету: спасіння д. Жуана силою чистої любові до жінки, – тут психологічно поглиблений і пройнятий палким по-іспанському і католицькому релігійним ліризмом. Брутальний бешкетник, гірший за Burlador’a, палко й ніжно закохуються в чисту Інесу, яку заложився викрасти з монастиря. Кохання – початок морального відродження, що остаточний його ефект гальмуються лихими звичками і фатальними обставинами (змушений, захищаючись, вбити батька Інеси). Любов і молитви Інеси дали початок навернення, довершилося ж воно, – і все ж не раптово, а з хитаннями й сумнівами, – під впливом чудесного: тінь Інеси і, нарешті, візія власного похорону.
Ідея драми Зорільї розробляється в різноманітних напрямках творцями дальших романтичних дон Жуанів.
Виразна спроба сказати про дон Жуана останнє романтичне слово належить Ол. Толстому. Його драматична поема «Дон Жуан» (1860) – не ориґінальна (впливи Зорильї та Гофмана). Проте романтична стилізація д. Жуана тут яскрава й рішуча. Спадкоємець і почасти епігон романтизму, Толстой сміливо поглиблює моральний і філософський зміст образу, довершує ідеалізацію героя, що визначилася у західних його попередників. Він ставить проблему показати в д. Жуані вічний конфлікт духа й тіла. В душі д. Жуана – високий надлюдський ідеал кохання, як джерела щастя, істини, інтелектуального й морального натхнення, вищої гармонії. Безліч спроб знайти ідеальну жінку дає шерег розчарувань, а звідси – озлоблення, зненависть, зневіра й умисний цинізм, при вродженій шляхетності натури. За високий зміст своїх ідеальних прагнень, попри всі падіння і зради, д. Жуан гідний реабілітації, з погляду релігійного й етичного ідеалізму. І поет позитивно розв’язує його драму: ціною самогубства д. Анни, що в ній уперше д. Жуан знаходить запоруку здійснення свого ідеалу, а проте міцно зіпсутий розпустою і сваволею, знечещує і тим губить її; отже ціною самоофіри її за спасіння улюбленого - примиряються д. Жуан з Богом, з людьми і з самим собою, відроджується до нового життя і кінчає на високостях чернечого аскетизму і смиренності.
XVII-XVIII сторіччя – порівнюючи проста лінія розвитку донжуанівського сюжету, внутрішньо єдина в цілому. В XIX ст. (перша половина), поруч з романтичною ідеалізацією д. Жуана (основна лінія), виступає, з нею перехрещуючись і контрастуючи, лінія протесту і реакції. Жага і розчарування д. Жуана, що піднесені романтиками на високий моральний ступінь, викликають зовсім іншу оцінку в низці переважно німецьких обробок легенди. Поведінку героя трактовано, як неморальну й антисоціальну; його розчарування й песимізм вважається за природний наслідок суспільної шкідливості, а не за покажчик високої вдачі.
Поминаємо спроби менш значні, що об’єднуються ідеєю нового розвінчання ідеалізованого героя [Серед них цікава і насичена вщерть гострим філософським песимізмом драма Граббе: «Д. Жуан і Фауст» (1829 р.), де д. Жуан зіставляється з Фаустом], і зупиняймося на одному з верховинних втілень образу в XIX ст., на драматичній поемі Ленау [«Дон Жуан» (1851 р.)], цього «Шопенгауера поезії». Поему характеризують: свіжість неутертої думки, ліризм, оригінальне перетворення ідей Ґете, Шелінга і Бема з одного боку, Байрона й Мюссе – з другого.
Герой Ленау належить до кола свідомих д. Жуанів, свою поведінку він підпирає певною філософією. Перед обмежено-моральним братом Дієґо (новий персонаж поза традицією) викладає profession de foi. Кохання є не тільки натхнення і поезія життя, а справжній потаємний зміст його, підпора Космосу. Свій потужний порив до Вічної Жінки, ненаситність красою, невичерпаність бажань відчуває, як вияв світової всеплодючої сили, якої себе – в акті кохання – почуває часткою.
Тому д. Жуан Ленау є переконаний і витончений сенсуаліст. Вир змислів, поезія статі – щось найвище: «те, що хвилює мені кров, є дух, який зійшов з вищих сфер». Віртуозні, у своїй витонченій сласності, зухвалості, його пригоди.
Наслідок життєвого шляху героя – пересиченість коханням, зневіра в божественній природі жаги. На поєдинку зі сперечником він кидає шпагу: «Мій смертельний ворог у моїх руках, але й це нудно, як нудне ціле життя». Отже – крах, збанкрутування.
Попри відчувану в багатому ліризмі авторову симпатію до героя (навіть його автобіографічність), – невблаганний осуд. Кара героя іманентна: уперше в історії легенди статуя Командора, покликана знічев’я д. Жуаном, не приходить на вечерю. Кара – у внутрішньому збанкрутуванні героя, в розпуці зневіреного шукання. В поемі з талановито-глибокою переконливістю вичерпано весь арсенал філософських доводів за донжуанівський ідеал, і в наслідок поведінка героя сама закликала свій неминучий фатум.
Романтична ідея співвідносності д. Жуана з Фаустом здійснена і в Ленау, тільки не в одному творі виступають обидва герої, а в двох ідейно і психологічно зв’язаних і об’єднаних песимістичним вислідом: інтелектуальні шукання Фауста так само марні, як і змислові його антипода-брата.
До знижувачів високо піднесеного в романтизмі д. Жуана належить і виключна, навіть в плеяді талановитих європейських жінок XIX ст., – Жорж Санд. Вона не створила своєї власної художньої концепції д. Жуана, проте енергійно піднесла голос жінки проти ідеалізації її одвічного кривдника, в лірично-публіцистичному виступі, устами героїні романа «Лелія» (1836). Вона заперечує, як психологічно неправдиву і морально небезпечну, версію легенди про д. Жуана, де героя спасає янгол в образі жінки, що викликає в нього чисту любов. Лелія доводить, що д. Жуан, як визначений в літературі психологічний тип, годен лише спокусити і загубити янгола, а проте вмерти непокаяним.
Так пролунав у літературі перший жіночий голос осуду проти д. Жуана. Проте, ми бачимо, він не піднісся до акту художньої творчості, до створення власного образу, що переконував би мистецьким навіянням. Жорж Санд дала тільки ораторську переконливість, в емоційно-красномовній розправі заперечила можливість будь-якого іншого розуміння д. Жуана, крім традиційно класичного [Жорж Санд не заходилася створити власний образ д. Жуана і з жіночою пасивністю пристала на традиційно-класичний]. Лише Л. Українка довершила цю проблему жіночої оцінки д. Жуана органічними засобами високого мистецтва. Створивши свій оригінальний образ Д. Жуана, вона момент спокійно-критичного ставлення до героя внесла в самий зміст образу і в його сюжетне оформлення.
Один ще період – останній – в літературній історії д. Жуана залишилося розглянути, і наш екскурс через віки, від Burlador’a до версії Лесі Українки, що її життя й творчість припадають на кінець XIX – початок XX ст., – буде скінчений.
Головні лінії доби такі. Продовжується протест проти реабілітації донжуанства. За еґоїстичне цурання суспільних обов’язків і профанацію Любові д. Жуан карається самогубством: натуралізм усуває статую і взагалі надприродні елементи. Натомість – раціоналізує сюжет, вносить сучасно-побутові мотиви, що підготовляють іманентну кару героя: внутрішні муки такої сили, коли самогубство – конечний вихід. Родинні зв’язки і почуття є один з тих нових мотивів, що збагачують психологію д. Жуана і дають нову розв’язку його драми. Так у п’єсі П. Гейзе [«Кінець дон Жуана» (1883 р.)] д. Жуан має за сперечника сина, коханець і батько борються в д. Жуані, нарешті д. Жуан губить сина через егоїстичну старечу пристрасть і сам страчує себе з розпуки.
Поруч з течією різноманітно вмотивованого осуду живе ще й романтична течія; такі автори, картаючи провини героя, знаходять засіб врятувати його від загибелі.
Романтичний мотив спасіння д. Жуана через жінку поглиблено у драмі Кампоамора [Кампоамор. «Дон Жуан» (1887)]: екзальтована іспанка викупає д. Жуана за ціну власного рятунку: доброхіть іде за нього на вічні пекельні муки. Обертаються на порятунок д. Жуанові і батьківську драму [«Останній день Д. Жуана» (1888). П'єса польського письменника Ржевуського]: д. Жуан, діставши ляпаса від сина, смертельно раненого від батька на поєдинку, перемагає свою гордість, прощає синові і вбиває себе, внутрішньо відроджений цею перемогою. Реалістично мотивуються і порятунок д. Жуана в монастирі [Арокур. «Дон-Жуан де Маньяра» (1898)] – не містикою релігійного навернення під впливом самогубства улюбленої, як у Ол. Толстого, а через активне прагнення до морального відродження з відрази до власних злочинів.
І нарешті останній етап, теж в напрямі реабілітації д. Жуана, але вже без романтичної ірраціональності, з конкретним наставленням натуралізму. Головна оригінальність нової течії – в ній єсть елементи соціальних ідей доби. Дон-жуанівська леґенда остаточно модернізуються: в неї входять проблеми індивідуума і колективу, ідеї організації прийдешнього суспільства. Психологія д. Жуана підноситься до рівня свідомості модерної буржуазно-інтелігентної людини: складністю, хибами, суперечностями, але також і – соціальним інстинктом, шуканням шляхів, змаганням вийти поза межі вузького індивідуалізму, не тільки себе, але й суспільство піднести до вищого ідеалу. Традиційна вдача д. Жуана ще раз, – інакше, ніж в романтизмі, – трансформується: багатство натури витрачається не на саме кохання, як самоціль, а – щоб поширити свою індивідуальність, збагатити її коханням, творчо виявити себе у всіх ділянках культури і зробитися активним учасником соціального життя й організатором суспільства. Як і за передніших часів, образ д. Жуана ще раз демонструє свою випробувану гнучкість, набуваючи актуальних рис і стаючи врівень з добою. Тому й не дивно, що остання фаза в довгому ланцюгу його перевтілень – це д. Жуан-надлюдина ніцшівського типу та інших відхильних від нього варіацій.
Окремі літературні втілення д. Жуана останньої доби (кінець XIX – поч. XX вв.) дають немов ступневе наближення до такої остаточної концепції. В одній поемі [Екар. «Дон Жуан 1889 року»] проблема лише встає у всій своїй складності перед свідомістю д. Жуана. Але згірдлива однобічність еґоїстичної поведінки, іронія і скепсис, перевага руйнацького аналізу випатрали прагнення до соціального поступу, обернули їх у «мрії та ілюзії». Тому – порожнеча, презирлива зневіра, злорадна втіха викривати людську підлоту.
Подибуємо й неоромантичні відгомони з Гофмана і Мюссе [Брюні. «Дві ночі д. Жуана», 1907], де д. Жуан стилізується на шукача абсолюту ідеальної Жінки, але не як остаточної мети життя, а як засобу збагатити індивідуальність і розвинути «я». Мотив нагадує про добу Ібсена й Ніцше. Ще два твори, і дійдемо кінцевого ступеня еволюції, де література початку XX ст. сказала своє слово про д. Жуана безпосередньо перед «Камінним Господарем». Два автори: французький Барієр [Барієр. «Новий д. Жуан», 1900] і англійський Бернар Шоу [Бернард Шоу. «Людина і надлюдина» (1901-1908)], виразно зв’язали з елементами донжуанівського образу, остаточно модернізованого сюжетно, ідею надлюдини в поєднанні з соціальною проблемою. Обидва одкинулися зовсім традиційної леґенди і за героїв беруть своїх реальних сучасників, заховуючи лише основну донжуанівську рису і то вельми трансформовану.
Барієр ставить соціальну проблему: як видатну індивідуальність із «раси панів», з інстинктом владаря і завойовника призвести до служіння колективу. Тоді він, очищений від страждань, підноситься над індивідуалізмом і свої здібності віддає на користь суспільству, правда, в дусі буржуазного патріотизму. Стає колоніальним героєм французького імперіалізму в Африці: «творить на чорному континенті нову Францію».
Бернард Шоу, із властивим йому парадоксальним загостренням, дає значно оригінальнішу і радикальнішу трансформацію д. Жуана. Автор композиційно зв’язує свою сучасну концепцію з елементами традиційного сюжету, – через двоплановість дії і подвійний аспект персонажів, що одночасно – в реальному плані – є модерні англійці, а в сновидно-фантастичному – герої леґенди: д. Жуан, д. Анна, Командор, Лепорелло. Проте він остільки оновлює тематику, «догори ногами» ставить традиційні характери й відносини, що твір його буде найбільша за всі до тепер згадувані дистанція від Burlador’a.
Б. Шоу є спадкоємець Ібсена й Ніцше, хоча і йде власною англійською стежкою. Тому в його героя – культура «я», революційно-байронівське повстання проти суспільних пут, фабіанський соціалізм, отже – дух демократизму проти аристократичної ідеї Ніцше й абсолютного індивідуалізму Ібсена. Вістря революційного пафосу загострено проти одного лиха – тих пут, що жінка-мати, не надихачка, а гальмо, через сучасний шлюб, сковує поета – артиста, творця, мислителя, суспільного борця. Ці кайдани найдошкульніші за всі ґатунки ланцюгів, що суспільство ними оплутало творчу індивідуальність. Тому Таннер-д. Жуан втікає від д. Анни, а та полює за ним і женить з собою. Проте д. Жуан-Таннер бореться і живе з ідеї, що «сила життя» веде людину – не вінець всесвіту, а переходовий щабель – до надлюдини. Розвиваючи своє «я» культурою розуму і підносячись на вищий ступінь – культури волі, виборсуючися з лещат поганих законів, звичаїв, що в них суспільство тримає особу, сприяємо силі життя і наближаємо прийдешній день світового життя – день надлюдини.
Так повстає д. Жуан XIX ст. Таннер проти сучасних статевих відношень, збудованих на шлюбові, проти соціальної організації буржуазного суспільства в цілому, проти антропоморфізму у світогляді.
Діалектика розвитку привела до того, що ця найвища фаза д. Жуана стає немов запереченням вихідного пункту. Герой Б. Шоу недосяжно піднісся над егоїстичний гедонізм попередників; замість шукати жінку, він є втікач, щоб стати паном над собою, збільшити міць свого розуму і зробити з нього чинник загального поступу.
Найвища воля індивідуальності, здійснення її ідеалу, як неодмінної умови внутрішньої гармонії й розвитку, править також за вихідний пункт, як ми далі побачимо, і в трактовці сучасного дон Жуана, що її маємо в Лесі Українки.
Перед розглядом драми Лесі Українки можемо зробити деякі висновки, що до них привела нас літературна історія д. Жуана. Ми спостерігали, що кожен значний твір, кожний новий «Дон Жуан» (коли він не епігонський переспів) є дальший ступінь в еволюції сюжету. Він сприймає певні елементи з традиції і трансформує їх на свій кшталт: нова концепція стає разом і соціально новою редакцією сюжету, бо віддає світовідчування нової доби і переломлення донжуанівської стихії в свідомості нової суспільної групи. Інакше кажучи – репрезентує, суголосно зі своєю добою, новий літературний стиль.
Отже напевне можна сказати, що дон Жуан Лесі Українки має бути з родини модерних д. Жуанів. Піднесений високо над свого іспанського предка, якимись засобами радикальної реабілітації очищений і просвітлений, він мусить стояти десь близько до того сполучення елементів Ібсено-Ніцшівського індивідуалізму з соціальною проблемою, що стало за характерну ознаку донжуанів XX ст. Повинен позначитися і вплив натуралізму – якщо не зруйнуванням сюжету з модерною стилізацією образу, то усуненням надприродних елементів із легенди або їх «раціоналізацією».
Аналіз «Камінного господаря» це нам доведе. Перед нами ж не просто один з дон Жуанів, що, стежучи лише за найвидатнішими з них, притерлася і збайдужіла наша увага, а «пречисте верхів’я» Лесі Українки і шедевр української драми, – не кажучи вже про те, що оригінальністю задуму, гармонією і стрункістю оформлення – один із значніших європейських «Дон Жуанів».
Ми побачимо далі, що в Л. Українки своя власна концепція теми й образу, яка не повторює ані еклектично не сполучає попередніх.
Леся Українка усучаснює Д. Жуана і не йде за своїми найближчими попередниками. Вона модернізує, так би мовити, зсередини, вносить риси новітньої ідеології й психології в самий зміст образів, але заховує незруйнований традиційний сюжет й не переносить дії в сучасність (всупереч Барієрові й Бернардові Шоу). Леся Українка, як звичайно, почуває себе вільно в рамках світового сюжету і вміє зробити старих героїв іспанської леґенди – дон Жуана, донну Анну, Командора, повнобарвно змальованих у своєму couleur local, суголосними з її сучасністю – XX століття, символами української дійсності.
Тут, в цій яскравій іспанській барвистості, в захованні з традиційної арени пригод героя лише іспанських міст – Севільї і Мадріда – виявляється відомий з історії творчості Лесі Українки особливий» зв’язок з «Каменным гостем» Пушкіна. Ми знаємо, що тільки пушкінська драма [Надіслана на бажання Лесине в м. Хоні на Кавказі, де вона лікувалася взимку 1911-12 року] із всіх світових «Дон Жуанів» була в руках у Лесі Українки під час праці над «Камінним господарем». Міцна поетична індивідуальність письменниці реагує своєрідно на мистецьке навіяння Пушкіна.
Зовнішньо – тематично Леся Українка скорилася тому навіянню [Так само центром драми є епізод з Д. Анною; починаються знайомство на кладовищі; попередні пригоди д. Жуана дано у експозиції, у спогадах Долорес (Vorgeschichte)], внутрішньо – енерґійно «відштовхнулася»: спільне з пушкінськими героями – тільки імена, в образи вкладено цілком відмінний зміст, чітко викреслена своя «українська версія світової теми». Проте чудовий іспанський колорит «Каменного Гостя» (уславлене «ночь лавром и лимоном пахнет») появив свое глибоке враження: скорив уяву Лесі Українки та воднораз немов викликав її на змагання, поставив перед нею завдання поетичного турніру з великим поетом («до чего дерзость хохлацкая доходит!»).
Зробивши, як Пушкін, місцем дії ту саму Іспанію, Леся Українка деталізувала couleur local. Веселій, співочій і танцюристій, з фанданґом і гостро-стилетними дотепами Севільї – протиставила понурий камінний Мадрід. Вона символічно опрозорила ці образи і тим поглибила перспективу віддалі [Символи: Севілья і Мадрід органічно поєднані з образами героїв в їх сюжетній динаміці. В Севільї – безжурний, ще не ув'язнений «лицар волі» і вільна ще од «нагірної в'язниці» дівчина Анна. Мадрід – поховав у своїм камінні спочатку Аннину волю, а потім і волю дон Жуана]. Образи традиційних героїв, так само як і образи міст, є символи, що проецируються у сучасність XX-го сторіччя. Внутрішня, психологічна їхня модернізація, попри історично-побутову майстерну дотриманість їхню в стилі іспанського запізненого феодально-рицарського середньовіччя, – характерна для них риса.
Почнемо з самого д. Жуана. В мотиви традиційно-класичні – дуель, печера, плавання з піратами, спілкування з пачкарями, екстравагантні вимикання жінок - вкладається поновлений інтелектуалізований сенс, – вони сприймаються в модерному контексті, як вияв анархізму, негативного ставлення цього «лицаря волі» до класового суспільства. Дещо тут є з романтичного байронівського бунту проти суспільства, але врівноваженого скепсисом людини XX ст. Ще риса модернізації в ідеологічному обличчі д. Жуана: далекий від догматичного войовничого атеїзму попередників – він просто скептик-агностик, що вміє бути толерантним до чужих вірувань, цілком щиро, без консервативного лицемірства Ловласівського типу.
В першій редакції драми [чернетка олівцем] традиційні риси зухвалого лицаря – забіяки й авантурника виступають яскравіше: піратство трохи міцніше наголошено [На запитання Анни: «Та де ж є в світі тая воля?» – д. Жуан відповідає: «В морі!»]; більша зухвалість [На зауваження Анни, що він, мов дикий звір, «не сміє вийти з свого логова» – д. Ж. запально перечить: «Як? Я не смію?… Хочете – я можу привезти вам квіток з Ескуріала?»]; самовпевненість [Докори Анні за те, що доправлялася із заздрості обручки Долорес, і взагалі цілий тон розмови д. Жуана з Анною в IV д. (перед поєдинком) зарозуміло-дидактичний]; виразно проступає брутальний герой класичної традиції в нелицарській ультимативній погрозі д. Анні на кладовищі в Мадріді (V д.) [Коли ви не призначите от зараз / мені стрівання в себе – / присягаю, що я сьогодні ж викажу на себе / і завтра знатиме увесь Мадрід. Цею погрозою вмотивовує д. Анна перед гістьми, родичами Мендозів, врядження вечері (VI д.): «він (д. Жуан) мене наглив йому відповідь дати»].
Вражіння не дуже високої лицарської гідності справляє і взаємне картання д. Жуана зі Сґанарелем (І д.), де д. Жуан спускається до трохи вульгарного тону свого слуги (теж в І ред. ще не позбавленого традиційних класичних рис дотепного циніка і хвалька). Завзята репліка д. Жуана Сґанарелеві в сцені запрошення (власне, сповіщення) статуї (V д.) [Д. Жуан зауважує, що напис на сувої в руці статуї Командора («Приходь, я жду») – певне бойова його девіза». Сґанарель відповідає: «Тим гірше, пане!» На це репліка д. Жуана («буйно і весело кивнувши головою»): «Навпаки, – тим краще!»] довершує характеризоване обарвлення героя в 1-ій редакції. Зазначені тут риси в остаточній обробці ретельно усунені, і традиційно-донжуанівське приведено в повну гармонію з рисами модернізованого «лицаря волі».
Стихійної жаги, шалу крові в такого д. Жуана вже нема. Проте виступає в поводженні з жінками представник тої суспільної групи, яку іспанський герой у Лесі Українки прозоро репрезентує, – лицар інтеліґентського типу. Барвисті рядки його «списку»: мориска… циганка… рабинівна… абатиса… свідчать про його непереможну звабливість для жінок, що зраджують задля нього найдорожче у світі, – і вже найменше про примітивну ненаситну палкість ґвалтівника Burlador’a. Дон Жуан Лесі Українки «ніякій дівчині, ніякій жінці не був винен зроду», бо «беручи» жінок, завжди дає
теє все,
що лиш вони могли змістити:
мрію, коротку хвилю щастя і порив.
А іноді і більше, як пробує це зробити для д. Соль: допомогти вирватися з подружніх пут, здійснити свою волю. Найбільш виступає цей модерний, ібсенівський мотив: виховавча місія д. Жуана (так він думає) щодо жінок, місія допомоги «здійснювати себе», знаходити свою індивідуальність – в епізоді з Долорес, де надлюдські муки «нареченої» він виправдує тим, що «гарну вигартував душу». Тут – духовна спорідненість героя з поколінням інтеліґенції початку XX століття, що серед своїх учителів має Ібсена й Ніцше.
Спеціально донжуанівське: для чого шукає жінку і чого шукає в жінці – дано у героя Лесі Українки в аспекті романтичному. «Лицар волі» довго і марно шукав
у кожному жіночому обличчі
хоч відблиска того ясного сяйва,
що променіє в ваших (д. Анни) гордих очах.
У д. Анні він знайшов свій ідеал (як герої Гофмана, О. Толстого). Досі кожна зустріч з жінкою (жінки більше його шукали, ніж він їх) незмінно зраджувала його надію: жодна з жінок, що він їм давав «все, що лиш могли вони змістити», не здатна була розділити з ним самотність його вільного духу. Лише д. Анна вільна, як і він. Єднання з нею було б здійсненням його ідеалу. Проте д. Жуан ладен і дурно виконати свою місію: вирвати д. Анну з кайданів нерадісного шлюбу, –
Хоч би від мене (каже він їй) серце ви замкнули.
Для мене найдорожче – врятувати
ваш гордий, вільний дух (II д.).
Але він сам – не вільний: коли Анна захоплена його поезією анархізму, волі від громадських пут і хоче кинути у Ґвадальківір обручку д. Ґонзаґо, але вкупі з обручкою Долорес, що зв’язала д. Жуана обов’язком честі, – той не дає обручки. Тут ще один штрих романтичної ідеалізації: всі зальотні пригоди д. Жуана не перешкода в його очах і в очах Долорес до того, щоб вважати себе вірними зарученими і шанувати святість обручки й незламність слова. Але відмовивши Анні і підштовхнувши її до «нагірної» в’язниці (подружжя з Ґонзаґо), д. Жуан зазнає внутрішньої розколини. Досі суцільний і гармонійний, він переживав колізію. Не зламав заручин з Долорес, зате допустив поневолення Анни, себто зрадив свою місію – не допоміг жінці знайти себе. І не пересічній жінці, а д. Анні – втіленню його ідеалу, з «ясним сяйвом в очах», що гідна його і його любить.
Д. Жуан розв’язує колізію (III д. – знаменита сцена в печері) ціною подвійної зради: себе, своєї анархічної волі, і – вірності своїй нареченій. Бо приймає жертву Долорес, що своїм тілом купила королівський декрет про повернення йому права ґранда іспанського, а свою праведну душу віддала на вічні муки, щоб визволити нареченого від кар пекельних. Прийнявши моторошну жертву Долорес (з садичним спокоєм ніцшівської «надлюдини»), д. Жуан, по-перше, повертаються до суспільства, якого відкинувся, визнає його лад і привілеї; по-друге, вирішує, скориставшися з амністії, податися в Мадрід і з’єднатися з Анною, і тим ламає заручини з Долорес.
Цікаво зауважити, в якому відношенні стоїть даний мотив до традиції. Спроба Долорес, офірою себе на вічні муки навернути д. Жуана на спасенну путь, в основі своїй має мольєрівський мотив Ельвіри: вона прощає д. Жуанові свою кривду, благає його покаятися; мотив, поглиблений і доведений до завершення в одній пізній ремінісценції, романтичній вже наприкінці XIX ст. (Кампоамор, «Д. Жуан», 1887), де героїня, пристрасна екзальтована іспанка (така її Долорес), ціною добровільного засудження себе на вічні муки, визволяє з пекла душу улюбленого. Маємо тут характерно романтичну концепцію викуплення грішника самоофірою праведної душі – жінки, в конфесійно-релігійному католицькому тлумаченні.
Ми бачимо, як модернізовано й «раціоналізовано» цей ірраціональний мотив, – звичайний в драмі Лесі Українки підхід до ірраціональних моментів леґенди: 1) акт самоофіри Долорес одбуваються не в потойбічному світі, а в реальному, 2) офіра не рятує д. Жуана, не впливає на його поведінку і не змінює його життєвого шляху. Старий романтичний засіб вже «не працює» в неоромантичній течії модернізму, що пройшов через попередній натуралізм і сприйняв у себе його елементи.
Коли д. Жуан убив Ґонзаґо і не визволив Анни з її громадських пут, він сам зазнає найгіршої неволі: закоханий раб неосяжної для нього жінки переживає ганебне пониження і роздратовану безсилість – переступити через стіну, що розділяє його від Анни.
Нарешті він робить поступку, передостанній ступінь до капітуляції: приходить в гостину до «сеньйори де Мендоза» на прилюдну учту і тим декларує свою причетність до вищої аристократії, активним членом-рабом якої хоче зробити його д. Анна, з ним одружившись.
Кінець д. Жуана – загибель лицаря волі, що спокусився на перспективу командорського плаща і влади, перспективу: скріпляти й руйнувати всесвітні трони й навіть – здобувати. І він захтів бути господарем в чужій господі. Але тут з’являються справжній господар дому – «постать Командорова вирізняється із свічада» і кам’янить д. Жуана за замах на узурпацію чужої гідності, чужої влади. Разом з д. Жуаном гине від утиску Командорової камінної лівиці й Анна. В цілому кінцева сцена є символ – дуже прозорий – іманентної кари героя і поразки героїні.
Цікаво відбилася в IV дії (1 полов.) ремінісценція з «Макбета» у деяких характерних ситуаціях і психологічних збігах. Так д. Жуан, прибувши на учту, як всі гості сиділи вже коло столу, сідає на чільне місце покійного Командора, що залишено навмисне порожнім на спогад про господаря, і здригається, побачивши його портрет напроти себе на стіні: так Макбет хоче сісти на крісло, що залишене для Банко, але з жахом бачить там тінь убитого з його наказу Банко, як пізніше забачив д. Жуан у свічаді Камінного Господаря, замість свого відбитку. Так само у цій сцені гості передчасно й раптово покидають учту, як розійшлися гості в «Макбеті», помітивши непритомність господаря – короля.
Анна по відході гостей залишається на самоті з д. Жуаном, як і леді Макбет з чоловіком. 1 так само роль Анни тут (зм’якшено і у зниженому проти мелодрамо-трагічного Шекспірівської трагедії тоні) аналогічна з роллю леді Макбет. Анна пильнує утворити спокійний, врівноважений настрій у д. Жуана, трохи збентеженого ситуацією, як і леді Макбет заспокоює чоловіка. Тільки тут в ролі Анни почуваємо відгук мотивів, які мали місце в попередньому акті «Макбета», – і теж вони зм’якшені. Як леді Макбет «опрацьовувала» чоловіка, щоб схилити його до злочину – вбивства короля Дункана, – і під час вбивства була активною керівницею й інтелектуальним вбивцею, так і Анна тут умовляю д. Жуана використати його минулий злочин, «переступити через труп» і загарбати гідність командорську, до чого приваблює, приміряючи на д. Жуана командорського плаща Ґонзаґо й патерицю. Постать командора із свічада, що зобачив там замість свого відбитку д. Жуан, нагадує появу духа Банко, що зобачив його сидячим на його місці Макбет.
Взагалі, цікава проблема: простежити докладніше вплив «Макбета» в деяких ситуаціях «Камінного Господаря», зокрема відгомони образу леді Макбет в концепції образу д. Анни, з її волею до влади, розумовістю і холодністю темпераменту, яскраво волюнтарним обарвленням психіки, активністю у відношенні до героя. Ідея влади, що є темою «Камінного Господаря», авжеж є і головна пружина Шекспірівської драми і зокрема – пануючий складник в образі леді Макбет.
Розв’язка драми Лесі Українки, традиційна формою і цілком оригінальна внутрішнім змістом, остаточно розкриває нову й ориґінальну тему, що її дає заголовок драми.
Ставленням до героя і розв’язкою «Камінний Господар» належить до тих обробок сюжету, де д. Жуан не врятований, а осуджений і покараний. Але не за те, за що карано його попередників.
Герой Лесі Українки є спроба дуже високої сублімації образу, вищої, ніж в концепціях, де д. Жуан виправданий і врятований. Але Леся Українка поставила до нього і вищі вимоги: «багато дано, багато і стягнеться».
Про примітивне донжуанство і мови немає: герой Лесі Українки не Burlador, ба й навіть не Пушкінський щирий артист «ніжної страсті». Немає тут донжуанства й у глибшому розумінні, як злочину проти самого себе, проти кохання, що йому герой служить, яке пізнає він в його правдивій сутності дуже пізно – коли вже воно неосяжне для нього (в цій неосяжності й полягає його «іманентна кара»).
Провину д. Жуана Лесі Українки («трагічна провина» класичної драми) ми вже знаємо, вона виходить поза межі навіть глибоко збагнутого донжуанства: не ошукання себе, як шукача любощів, а зрада своєї індивідуальності, як «лицаря волі». За те й покарав його камінний господар феодально-класового суспільства (не вартовий при дверях спочивальні щасливих коханців, і не гість на Жуановому бенкеті), що цей анархіст, відмовившись від своєї неґації класового суспільства, почав з компромісового визнання його, а скінчив узурпацією командорової влади в його феодальній господі.
Разом з д. Жуаном показана і його спокусниця-посередниця: вона одвернула д. Жуана від його волі і затягла в пастку феодально-суспільних взаємин – принадою влади – і тому погубила його. Жінка, як знаряддя донжуанової кари, помста жінки – такий фінал донжуанової історії є мотив традиційний.
Л. Українка, внутрішньо поновлюючи старий мотив, переносить помсту із сфери суто жіночої – в сферу ширших людських ідей. Не банальна, а ідейна спокусниця, Анна тріумфує над героем.
Такої якості втручання героїні в життя героя тісно зв’язане з характерним моментом теми – з причетністю її до «жіночої концепції» д. Жуана. Ми знаємо вже, що драма Лесі Українки це творча спроба жінки підійти до донжуанівської проблеми. Коли згадаймо перший жіночий голос про д. Жуана в літературі, публіцистичну діатрибу Ж. Занд в «Лелії», по суті внутрішньо безсилу (бо знає єдину тактику проти одвічного ворога – втікати перед небезпекою), – то «Камінний Господар» здається не просто поступом жіночої свідомості, а справжнім тріумфом жінки над спокусником і ошуканцем. Правда, перемога д. Анни є трагічний тріумф Самсона над філістимлянами (що губить ворогів, але й сам гине під руїнами поваленого ним храму) – проте тріумф, а не втеча.
Жіноче усталення теми висуває в драмі на перший план героїню. Головна, активна роль належить Анні, а не д. Жуанові, вона єсть центр дії. Це легко було б довести, простеживши функцію Анни в динаміці сюжету. Але й в межах нашого плану, характеризуючи лише образ Анни на тлі традиції, видно, що вона належить до типу нової жінки. Не лише тому, що вона активна в коханні, що сама пропонує д. Жуанові втечу (він не наважуються зламати заручини, які вона так одважно відкидає), і, навіть віддаючись, бере чоловіка, що вона бореться за чоловіка зі своєю суперницею Долорес, особисту приязнь офіруючи без вагань потужнішому імпульсові [Ібсенове і Гауптманове освітлення цього мотиву в образах Ґедди Габлер і Анни Мар («Самотні люди») дало в драмі Л. Українки свої виразні рефлекси. В д. Анні, з притаманною вдачею жінки-переможниці, почувається спадкоємиця тих дужих жінок].
Вона навіть, як Ан у Б. Шоу, полює на нього. Бо і в героїні Шоу були попередниці. Цілком модерне у Анни – в добу інтенсивної жіночої емансипації – те, що вона хоче опанувати чоловіка не тільки в сфері емоцій – саме кохання не може сповнити її життя, – а і в царині ідеології: її не задовольнить уже пасивна роль натхненниці творчості талановитого чоловіка як в романтичній поемі О. Толстого. Анна, що промовляє до нас голосами ібсено-гауптманових жінок (Ґедда Габлер, Анна Мар), «українських Нор – героїнь Кобилянської, має свій ідейний світ, «горду мрію», і хоче навернути свого улюбленця у свою віру, примусити, щоб служив її ідеї. Вона пристає на д. Жуанове ідеологічне credo – «волі від громадських пут» – тому тільки, що це єсть і її мрія. Коли ж вона, зазнавши спокуси влади, «переросла» свою дівочу мрію, залишила її позаду, тоді і д. Жуана, що в ній фетишізував свій ідеал ідейного товариша-жінки, – потягла на свою камінну гору. Силою розуму, а не лише жіночих чар, спокійною іронією логічних арґументів вона розбила переможно останній ідейний опір вже напівзрадника своєї ідеї і подолала його плащем і патерицею Командора.
Так, по-новому використавши донжуанівську стихію героя в її романтичному аспекті (шукання ідеалу Жінки), Анна довершила свій «гамсунівський» поєдинок з ворожою статтю (Глан і Едварда в «Пані»): вільна жінка, свідома своїх людських прав, повна пафосу здобути й обороняти їх за всяку ціну. Бачимо, як тут реалізується змагання зміцнити свою владу статеву над чоловіком – може інстинкт жінки-матері (що підкреслює Шоу у своїй Ан) – владою ідейною, полонити чоловіка в його фортеці інтелектуальній, що неприступна була для жінки колишньої. І разом з тим, це безумовна помста, – може підсвідома в героїні і свідома в автора-жінки, – за одвічне пониження її гідності: зробити з чоловіка свійську істоту і навернути до своєї віри.
Такий міцний і повнозмістний образ Анни одразу вилився в процесі роботи над драмою. Варіанти 1-ої редакції дуже мало – і ні в чому по суті – відхиляють перший начерк образу від остаточного завершення у виправленому автором друкованому тексті «Л.-н. вісника».
Творча обробка тут, як і в образі д. Жуана, полягає тільки в обточуванні занадто гострих граней образу, у наданні його елементам гармонійніших пропорцій. В обох редакціях ті самі істотні властивості, і лише в 1-й ред. підкреслено випнуті:
– відвага і рішучість Анни [1) Пропозиція Анни Командорові зняти обручку з її руки, якщо йому не подобаються її поводіння з д. Жуаном і гістьми (И д.); 2) Анна залишає сама чільне місце для д. Жуана на учті (в VI д.) і просто вказує йому: «ось ваше місце», 3) з'ясовує одверто справжній мотив скликання бенкету перед родичами Мендозів (VI д.)];
– ревне суперницьке ставлення до Долорес [Анна злорадо пишається перед Долорес (у випущеній сцені IV дії), що д. Ж. був зрадив її; підкреслює перед нею свій високий стан при дворі, демонструє своє багатство];
– активне «залицяння» до д. Жуана [Анна рішучіше умовляє д. Жуана прийти на маскарад, – сквапно, потай від Ґонзаґо називає свою адресу (І д.); «зачіпає» д. Жуана запитаннями про обручку, про гітару (II д.); прямо висловлює докірливу скаргу за те, що «відступився від принцеси, коли вона стояла на брамі до в'язниці» (IV д.)];
– докладніше й ґрунтовніше вмотивована відмова од втечі з д. Жуаном (IV д.) [То була б примусова втеча від ганьби «осиного гнізда» (вищого суспільства), «не вільний» акт (IV д.); не може вернутися в Севілью до батька, бо королева не пускає, а через те й батько (що запобігає королівської ласки) ледве чи прийме її (V д.)].
Щоб дати в Анні додержаний образ дужої і вільної жінки, втілення жіночої влади над чоловіком, Леся Українка перевела рішучу операцію над традиційним образом д. Анни. В романтичній традиції цей образ сполучає дві теми: найбільшої жертви донжуанового хижацтва і разом – кари кривдника. В «Камінному господарі» образ розподілено: друга тема розвинена в переможній Анні, перша – в її антитезі – сумній «нареченій» д. Жуановій – Долорес.
Вся – страждання і покора, квінтесенція всіх д. Жуанових офір, що все оддала за нього: віру, батьківщину, рід, – така є Долорес. Її традиційний прототип – Мольєрова Ельвіра, тільки психологічно поглиблена і загострена до декадентського мазохізму, який зм’якшують і збагачують обертони із образів ібсенових, гауптманових жінок-офір [В синтетичному образі Долорес лунають ремінісценції Аґнес із «Бранда», Марти із «Затопленого дзвону» і Кете із «Самотніх людей». Але разом – і жертов Фалька із «Homo Sapiens» Пшибишевського].
Тематично-композиційна функція Долорес – цілком своєрідна і в великій мірі зв’язана з «жіночою проблемою», що її поставлено в драмі, як певну філософську антиномію. З цього погляду Долорес втілює моральні зобов’язання, що накладає жінка на чоловіка своїми жертвами і ними так само підкоряє його, як і активна завойовниця – Анна. Докладний аналіз образу Долорес і її ролі в драмі показала б нам ту блискучу майстерність, з якою Леся Українка посплітала тут різнорідні і суперечні мотиви. Не даючи такого аналізу, не розглядаємо також і різниці між першою і остаточною редакцією образу. Зауважимо тільки, що остаточна редакція зазнала більших порівнюючи скорочень для Долорес, ніж для д. Жуана и Анни (викинуто цілу сцену із IV д., – кілька інтересних мотивів, які, правда, не суперечать загальній концепції образу).
Останній з головних персонажів драми – Командор Ґонзаґо, – спочатку наречений, потім чоловік д. Анни (не батько, як у більшості обробок), що його убив на поєдинку д. Жуан. Ми зупиняємось на ньому, оскільки його образ причетний до повного з’ясування теми, її-бо вказівкою фігурує це ім’я в заголовку драми. Найбільша суголосність автора з тим, хто у драмі сам над обома головними героями піднесений – з Ґонзаґом. І психологічно, і композиційно цілком відмінний од ідеального доброчинного батька давнішої традиції, як і від деспота-чоловіка Анни у Пушкіна, Командор Лесі Українки цікавий психологічний образ носія високої влади, що їй він підпорядкував своє життя: втілення повинності, незламної самодисципліни і дисципліни для підвладних, вірності традиції.
Попри стилізацію в дусі феодально-іспанської культури, вбачаємо проте в Ґонзаґо, хоча й трохи кумедно-старосвітському й однобічному, людину шляхетної вдачі, вищого «донкіхотського» лицарського духу: він «лицар обов’язку», вільно покладеного на себе, в протилежність «лицареві волі». Ґонзаґо живе у сфері моральних ідей; семантика його реплік характеризуються словами: «повинність, обов’язок», «чеснота». Сублімоване відштовхування від командора Пушкінового (чоловік-деспот – принциповий «господар» родини), Ґонзаґо Лесі Українки у зародку, схематичному натякові, розвиненому в дії, даний у п’єсі Б. Шоу. Там для Командора теж життя освітлене вищим сенсом і путь життєва у виконанні всіх обов’язків і навіть упереджень і умовностей, з яких складаються мораль суспільства.
Один із головних персонажів в сюжетній композиції драми (замість другорядного, зовнішньо зв’язаного з сюжетом), Ґонзаґо є центральна фігура в тематичному побудуванні її. Бо в цьому, так близькому фабульно до класичної традиції, творі тема насправді не традиційно донжуанівська, а ширша. Нове тематичне наставления підкреслила оновлена редакція традиційного заголовку. Не гість на Жуановому бенкеті, що стає надприродним знаряддям вищої сили, щоб покарати д. Жуана за його розпусту й ошуканство, а господар феодально-класового «камінного» суспільства, що являється як символ іманентної кари анархіста д. Жуана: за те, що вдерся в чужу господу, за узурпацію чужої ідеї і Жуанову зраду власної індивідуальності
[Цікава еволюція заголовку в літературній історії донжуанівської леґенди. В перших творах, де ще надприродне виступає поруч і на рівних правах з реальним, фігурує в назві «Камінний гість». Дедалі – частіше просто «Д. Жуан», в різних комбінаціях, без згадки про статую. Леся Українка уводить знову статую та ідею кари, але поглиблює до символу і до кари підходить по-новому: зовнішня кара є символ іманентної за модерний злочин – зраду власної індивідуальності, – не за традиційні донжуанські гріхи].
Анна тут – спокусниця-посередниця: відвертає д. Жуана від його анархічної волі і тягне в пастку феодально-суспільних взаємин – принадою влади. Характерні риси командорового образу ще докладніше конкретизовані в першій редакції драми. Остаточна обробка може дещо затушкувала великодушну шляхетність д. Ґонзаґо, зате почуття аристократичної гідності і відданість традиціям роду позбавила того відтінку бундючної пихи і зм’якшила значно моменти дріб’язкового регламентування Анниного життя.
[У викинутій сцені II дії Командор затирає історію з присутністю баніта д. Жуана на заручинах: не тільки не піддається на умовлення д. Соль передати д. Жуана альгвазилові, але й умовляє її «не дзвонити» і іншим гостям – не робити галасу, нікому про це не розказувати. Характерна шляхетність звучить у репліці Ґонзаґо про д. Жуана: «якщо він був колись в лицарськім стані, то в сей момент покараний він досить».
Власна гідність, пошана до честі нареченої та її дому і спокійне почуття вищості над банітом – виступають в цілій сцені надто яскраво. Щиросердна готовність допомогти Долорес в її клопотанні перед королем (IV д.), відтінена зарозумілою пихою Анни, – є ще один, усунений в остаточній редакції, штрих характеристики Ґонзаґо.
Зате викинуто з першої редакції і такі мотиви, як звільнення пажа, що не подав на королівській учті хусточки Анні, намір звільнити дуенью за те, що допустила Анну саму прийняти гостя; критика «не досить церемоніального» придворного уклону Анни (IV д.)].
Отже драма Лесі Українки стоїть на рівні найновіших концепцій донжуанства в XX ст.: донжуанівську проблему поставлено в світлі соціальних ідей, соціальних інтересів доби і зв’язано, як ми знаємо із відомого свідчення Л. Старицької-Черняхівської, з дискусією революційно-політичних груп тогочасної української інтелігенції: боротьба між ідеєю оволодіння державним апаратом і анархічним запереченням всякої державності.
В масштабі статті не можемо зупинятися довго на постаті Сґанареля, лише зауважимо, що нова тема, якою зорганізовано у Лесі Українки матеріал донжуанівської легенди, – обидві лінії теми: жіноча і соціально-політична – позначилися глибоко на цьому неодмінному персонажі драми. Він виріс над попередниками – комічними патякалами, блазнюватими або лише полохливо-рабськи осудними до свого пана. В своїх репліках він виступає критиком, суддею над д. Жуаном: закидає д. Жуанові порушення власного принципу і осуджує самий життєвий принцип д. Жуанів.
Еволюція образу Сґанареля яскраво визначилася навіть в процесі роботи Лесі Українки над «Камінним господарем». Цей образ зазнав ґрунтовного перетворення, не так, як головні персонажі драми. В першій редакції він близький ще до традиційного служника – пройди, дотепника-циніка і хвалька. Але його діалоги з паном скрізь рішуче поскорочувані [Напр., наприкінці І-ої дії з великої сцени на 3 стор. залишилася лише третина, кілька реплік. Кінець III-ої і V-ої дії теж дуже ущільнений], всі грайливо-цинічні натяки і традиційно-веселі дотепи усунено, і Сґанарель обернувся в того слугу-резонера, що повчає пана і серйозно його критикує, яким його бачимо тепер в канонічному тексті драми. Таким чином, Л. Українка піднесла традиційно-низьку – комедійну роль до серйозно-драматичної.
Інші епізодичні і службові персонажі: Аннині батьки, д. Соль [Її роль – досить значного епізодичного персонажу в 1-ій ред. драми (II д.), де д. Соль виступає в 4-х окремих сценах (дві з чоловіком, з Д. Жуаном і з Анною і Командором), – скорочена до одної маленької сцени з Д. Жуаном. Самовистачальний персонаж, з розробленою різнобічно характеристикою, перетворився на стисло-службовий, що його вузенькою функцією є наголошення одного мотиву в темі д. Жуана], д. Консепсьйон, гості на заручинах (II д.), гості на учті в останній дії становлять відповідне суспільне тло, яке в різноманітних контрастах і градаціях відтіняє героїв і створює побутово-колоритну атмосферу навколо них. Всі персонажі драми в цілому – від героїв до службових – щільно збиті в один композиційний гурт, в міцну організовану єдність: «людське сусідство» драми в найвищій мірі пов’язано перехресними лініями контрастів різного обсягу, степенування різних відтінків, всілякого їх сполучення і взаємодоповнення. В динаміці сюжету ще складніші комбінації: ритм композиційних повторів у симетричному чергуванні контрасних пар, напр. у І акті: д. Жуан – д. Анна, з лейтмотивом сваволі, і Ґонзаґо – Долорес, з лейтмотивом – обов’язку.
Взагалі струнка будова Лесиної драми напрочуд багата, насичена ритмічною зміною схожих мотивів, ситуацій, сцен з різноманітними паралелізмами. До того ще виразне символічне забарвлення збагачує ритмічний візерунок твору: паралелізм конкретних речей і образів береться зіставленням складніших психологічних комплексів ідей. З рясноти ритмічних композиційних повторів беремо один лише приклад, де маємо виразно-прозоре наставления на символічний зміст. То з тема обручки – емблема вірності д. Жуана Долоріті. Повставши в І акті, далі, з варіаціями, з ґрадаційним натиском, з ускладненням контрастовими ситуаціями, – ритмічно відтворюються вона ще в II, III і VI дії [Ще до ритму тем: кладовище (І і V д.), Севілья і Мадрид (антитеза), Ґонзаґо і Долорес (симетрія – перехресне чергування)]. Стиль мови в «Камінному господарі»: не менш висока організованість і артистична довершеність. Напружений динамізм і змістовна стислість діалогу, відсутність довгих монологів; насичена орнаментованість стилю: семантична барвистість; вигострені, як стилет, дотепи, влучні репліки; витончені афоризми; добре заправлені і сценічно наголошені сентенції.
Надзвичайно інтересні перспективи розгортаються перед нами в спостереженнях над композиційною функцією стилю мови: тут ми бачимо, який у драмі міцний і характерний зв’язок між мовним оформленням матеріалу (поетичною стилістикою) і психологічним обличчям героїв (тими мотивами, що складають в цілому динамічний образ героя). Бачимо, як сума реплік кожного героя розбивається на виразні мовно-стилістичні відрізки, які відповідають окремим мотивам героя і функційно з ними поєднані. Кожному з головніших мотивів, зв’язаних з темою героя, відповідає певна загальна структура і загальний тон стилю мови, та або інша група стилістичних прийомів. Найпростіший приклад – репліки Долорес. Динаміка її образу складаються з двох основних психологічних мотивів, – кожен втілено в окрему систему стилістичних прийомів у мові Долорес.
У тих репліках, де висунуто мотив екстатичної іспансько-католицької релігійності, рясніють характерні, з царини релігійних уявлень та емоцій взяті, словесні теми (небо, віра, рай, пекельна мука, душа, монастир, черниця etc.), такі самі порівняння («як чиста гостія»; «наче кров у чаші таємній святого Ґраля»; «дим жертовного кадила, що згорає за вашу душу перед Богом»).
Другий мотив Долорес, зв’язаний з її журливою релігійністю, є моральна відданість, мученицька саможертовність, а звідси і ригористичне, невблаганно-моральне наставления в поглядах на життя і людську поведінку.
В стилі реплік Долорес цьому відповідають моральні сентенції, моралізуючі уваги до бесідників і загальна заправленість її реплік сумно-докірливим моралізуванням («любові легкого шляху не треба»; «ви дбаєте все про веселість»; «я не шукала ніколи стежки легкої»).
Складнішим і різнобарвнішим мотивам Анни і дон Жуана відповідає і більше багатство стихій їхньої мови, семантична і синтаксична різноякісність її. Відповідний аналіз, що не вміщуються в рамки цієї статті, дав б виразне уявлення про високий ступінь організації поетичної мови і тонку її диференційованість у «Камінному господарі».
Ідейно-психологічна насиченість і артистична височінь драми Лесі Українки висувають ще й інші проблеми, що в плані нашої статті не місце було б їх ставити: основи драматургічного стилю в «Камінному Господарі»; зв’язок ідей та образів драми з рештою творчості її автора і з цілим літературним рухом доби між двома революціями. Такі питання мала б розробити спеціальна монографія про «Камінного Господаря».
Підсумовуємо. «Камінний господар» в перспективі європейської еволюції донжуанівської леґенди є у різних відношеннях яскраво оригінальна драма про д. Жуана. В ній Леся Українка дає широкий поетичний синтез, розробляє свою власну тему, яка виходить поза межі вузько донжуанівської проблеми, сповняє пружистий сюжет актуальним змістом доби. Не переспівує старе, вже перейдене, а всмоктавши органічно всі мистецькі навіяння часу, дає свою власну модернізацію леґенди. Нарешті «Камінний Господар» гідний зайняти одно з перших місць серед світових обробок сюжету і високоартистичною формою, яка в міру заглиблення в її аналіз розкриває все нові й нові досі незбагнені перспективи своєї мистецької організованості.