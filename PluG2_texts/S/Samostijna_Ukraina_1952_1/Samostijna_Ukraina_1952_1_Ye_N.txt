Є. H.
Знаки запиту
Настрій мас і людини складається з різних почувань. Серед тих почувань одні сильніші, другі слабші. Здається ми в праві сказати, що панівним почуттям в сучасну добу є неспокій і тривога. Вони витискають найсильніше п’ятно як на одиниці, так і на масі. Цими неспокоєм і тривогою сповнені всі без огляду на причасні до покоління юних, чи до тих, що закінчують свій життєвий шлях.
Нам трудно вичерпно проглянути і доказово представити справжні настрої в глибині людських душ за залізною куртиною. Заглушуючі барабани пропаганди і самодурства, що опанували суспільне життя, літературу й мистецтво, а навіть втиснулися всевладно в приватне життя індивідів, змушують людину і ціле суспільство на наказ згори накидати на себе раз маску „творчого піднесення”, то знов „класового гніву”, то „неприложної любови миру” і т. д. Ту сіру чергу диктованих почувань тільки час-до-часу проривають і розяснюють блискавиці революційних вибухів, в яких в повному жарі на коротко, на мить показується відважна мисль і гаряче серце народу.
Зате в світі, в якому живемо ми і якого частиною ми є — інакше. Тут в основному все на поверхні. Тут можна побачити, пізнати і провірити чим живу я і ти, чим живемо ми, що є змістом нашого життя а що нашою ціллю, в ближчій чи дальшій будуччині.
Чому тоді ця тривога?
Твердо і з найосновнішої глибини душі відчуваємо, що щось не в порядку. Щось не те. Західній світ виграв дві світові війни, найбільші війни, що мали дотепер місце, війни, що коштували незчисленну кількість людських зусиль, проковтнули незраховані багатства і знищили мільйони і мільйони людей, не привели до кращого. Після першої світової війни стало гірше і складніше, як перед нею. А що є після другої то бачимо ми. Похмілля медових місяців після перемоги тривало дуже коротко, а пізніше почала зроджуватися поволи мисль: нічого ж не розв’язано, навпаки, там де був один тяжкий вузол, появився ще тяжчий новий. Там, де їх було два, появилися ще дальші.
І через те людина непевно дивиться вперід, непевно дивиться на свої кроки. А були би підстави, щоб було зовсім інакше. Бо до перемог на полях боїв безперервною чергою приходять перемоги людини над природою. Людина вириває одну за одною таємницю в неї, збагачує свої знання і досвід, запрягає первісні прасили до творчої праці для себе. На сьогодні вершковими осягами є визволення й опанування атомової енергії, перемога над десятками найнищівніших ворогів людства — недугами, тощо. Ми навіть не завжди усвідомлюємо собі цей епохальний здвиг, цю велику революцію духа і знання, що почалася наприкінці XIX ст. і безперервно триває до сьогодні. Вона доповнила і розгорнула до найширших меж ті великі соціяльні зрушення, які позначилися Великою Французькою Революцією. Санкюльот в червоній фриґійській шапочці, вийшовши раз на арену історії, не покидає її. А з другого боку поява щораз нових велитнів духа вказує на те, що спадок залишений Кюрі, Планком, Айнштайном, Радзефордом, Нільсом-Бором, переходить в молодші, але надійні руки. В наших очах міняється картина світу, переставляються оцінки, переформовуються закони, одним словом розбудовується широкий і міцний фундамент для могутнього скоку вперід. І в соціяльному відношенню, і на відтинку міжнаціональних стосунків, і в науці та філософії дозріваємо до великих пересунень, до ревізії.
І саме тому неспокій. Ми чуємо себе не точкою тяглої лінії, а кінцем одного і початком другого етапу в розвитку людства, в розвитку народів, в розвитку людини. І тому нам не дано жити в спокою.
А чому ж тривога?
Нагромаджуються сили і якості, що вимагають нового порядку. Як колись перед народженням Христа Верґілій прорік у своїй Четвертій Еклозі: ЯМ НАСЦІТУР ОРДО — вже родиться новий лад, так сьогодні тим почуттям сповненна атмосфера, що її ми вдихуємо і що нею ми живемо. Але чи нам, чи тому світові, до якого приналежимо ми, дано є знайти закон нового ладу? Ізза цього наша тривога.. Ми на те відповідаємо: так, але при передумовах: якщо той світ, що його частиною ми є, перейде такі внутрішні переміни, піднесеться до такої переоцінки вартостей, яка дала б йому змогу хід подій злапати в свої руки. І тут є перший і найбільший фундаментальний знак запиту.
На тлі цього актуальні політичні події набирають своєрідних контурів і відтинків. А події ці ось які:
Західній світ не є монолітом. Останній побут Черчіля в Вошінґтоні це ніщо інше, як намагання англо-саксонського світу задержати в своїх руках примат над цілим заходом. Йдеться не лише про боротьбу з російським імперіялізмом, боротьбу з комунізмом, але йдеться теж про те, щоби в тому другому світі, який сьогодні змагається, а завтра мав би перемогти, англо-сакси залишилися принаймні тим, чим вони є сьогодні. І це одна з найтяжчих баталій. Якщо їм вдасться перевести її успішно, тоді знов на довгі десятки років цей примат залишиться за ними.
З другого ж боку і решта цього західнього світу насичена величезними внутрішніми суперечностями так, що нераз здається, що їх не пройти. Ось перша з таких суперечностей: Франція і Німеччина. Дві нації, одна в трагічному ступанню вгору хоч і по страшних проваллях та бездоріжжах — Німеччина, друга пережита і витиснена з героїчних соків здобувців, а сповнена прагненням нині жити і за свого життя вижитися — Франція, не знаходять між собою рівноваги. Для доповнення заплутаної картини приходять ще такі протиісторичні потягнення, як відірвання Заарщини від Німеччини і посереднє її прилучення до Франції, що при існуючому стані речей може грати тільки якнайдальше йдучу негативну ролю. Бо ж Заарщина це мало-що не сто процент німецького населення, а й те, що є французьке, це найшлі по війні адміністратори, жандарми, купці, що прийшли з метою здобути багатства. І коли ті дві держави приходять творити спільні фронти, так як це має місце сьогодні, то замість дивитися на велику ціль, що є спільною, вони дивляться на те, як одна одну могла б найкраще використати. І тут може найближчий нам і найбільше зрозумілий практичний знак запиту: чи стане державним мужам далекозорости, відваги і вміння розвязати цей вузол?
Дивний є теперішній час. Ми так звикли до заворушень, хвилювань, а навіть воєн, що щораз нові неспокої чи збройні спалахи не то, що не хвилюють нас, але в великій мірі навіть не притягають нашої уваги. Останні місяці, а ще більше останні тижні сповнені особливими подіями в мегометанських арабських країнах. Почалося Іраном. Відомо — нафта, а нафта це, як пишуть популярно, кров в організмі сучасного світу. Вона жене переважаючу кількість моторів, на суші, морю і в повітрі. А до цього вона дає кольосальні зиски. Використовуючи слабість і відсталість арабських країн, де власне це плинне золото знаходиться у величезних кількостях, західні країни, а в першу чергу Англія, забепечилися невеликими коштами в найвигідніших договорах. І так в Ірані, тобто в Персії Англія мала в своїх руках не лише контролю іранської нафти навіть для внутрішнього спожиття, але при цьому ще й могла відложити так з грубшого рахувавши більше як пятьсот мільйонів доларів річного прибутку. Як бачимо, кусок ласий. І тому англійці не захотіли піти на відповідні уступки іранському правлінню, іранському народові. Але на цьому не кінець. Нове вогнище повстало в Суезькому каналі. Суезький канал одна з найважніших аорт в міжконтинентальній плавбі. Зновже крім її неперевершеної вартости як комунікаційного чинника, приходять ще додатково прегрубі зиски. І знов одна і друга сторона не захотіли поступитися і, як доносить преса, останніми днями забрали слово в дискусії далекобійні морські гармати англійської середземноморської фльоти. На жаль, і на цьому ще не кінець. Одночасно з вістками про розгортання вогнища в Єгипті приходять вістки про загострення кризи у французьких африканських посілостях. Покищо Туніс. Є там понад три мільйони арабів і неповно триста тисяч французів та інших европейців. Під охороною французької влади країною диригують европейці. Диригують, пильнуючи зорким оком своїх інтересів, не диво, що це місцевому населенню не в смак. І приходить до конфлікту. Здається, що французьке керівництво нераз забуває час, в якому ми знаходимося і тому передостанній французький державний ґубернатор в Тунісі, приїхавши туди, заявив: я люблю боротьбу і тому дуже радий, що буду мати нагоду тут боротися. Це тому ґубернаторові лаврів не принесло, бо його швидко замінено іншим, а цей інший декілька днів тому наказав арештувати провідників тунезійських націоналістів і взагалі національно-визвольних діячів. Для прикриття і, так би сказати, обоснування цього факту разом з ними арештовано провідників комуністів: мовляв, вони спільно заколочують спокій. Нам ця тактика відома. Ми-її бачили в різних країнах, коли кольоніяльні верховоди намагалися визвольні рухи вігнати під комуністичне назовництво. Де-не-де, наприклад в Індокитаю, цим же самим французам у великій мірі вдалося. Але чи врешті-решт вони скористали на цьому? До отих запальних пунктів в арабському світі домучуються ще й такі, як: спір в справі Палестини, звідки жиди прогнали в той чи інший спосіб неменше мільйона арабів, що тепер плентаються безприютними по близькому Сході, погіршують нужду і так відсталих країн та збільшують суматоху; зростаючі хвилювання в Марокко, а до цього всього почуття споріднености і спільноти до цих країн з боку магометанського Пакістану, цієї може найвідданішої для західнього світу азійської країни. В цей спосіб повстає черговий намотаний з усіх боків вузол. Як розвявати його? Вже сьогодні видно різні підходи до цієї справи. Англійці і французи стоять в основному одним фронтом, бо ж вони захищають свій „стан посідання”. Безпосередні зиски заслонюють їм вид завтрішнього. Знов же американці не звязані допливом з податків і контрибуцій дивляться ясніше і тому неодин з них бачить розв’язку цього вузла і відповідь на арабські знаки запиту інакше, як це бачать найближчі йому його співробітники у Франції та Англії.
Серед цих незясованих позицій і неясних відповідей на виписані життям питання одно з перших місць займає Далекий Схід. Насамперед переможена Японія. її треба протиставити большевикам і червоному Китаєві, її промисл для цього треба розбудувати і дати їм змогу виставити армію. Для певности в ніякому разі не слід допустити до якихнебудь звязків між Японією і червонокитайським суходолом, а в першу чергу до торговельних звязків. Добре, але ж тоді японський промисл, що його за всяку ціну треба розбудувати зі своїми найдешевішими в світі продуктами, кинеться на інші далекосхідні ринки і вибє звідти дорогі англійські продукти. Як же Англії іти на це? Як же їм самим затискати мотузок на власній шиї, позбавлявши себе допливу життєво найпотрібніших міжнародніх платничих засобів? — А Японія це не єдиний такий пункт на Далекому Сході.
Це все дуже вміло використовують московські сатрапи. Кожна трудність західного світу, кожна непевність, а ще більше кожна суперечність це безпосередній так би сказати чистий дохід у большевицькому платному балансі. Нераз складаються такі ситуації, що большевикам треба тільки вміло використати витворене міжнароднє положення, а вже вони зуміють принаймні на найближчий час забезпечити за собою неодин здобуток. І саме тому на чоло всіх практичних політичних запитів висувається: а який же є і який буде в найближчому часі стосунок західного світу до большевії? Є три можливі відповіді: мирні розв’язки, війна, збройний мир і натиск. Перше, тобто мирні розвязки можливі тільки, коли б партнери пішли на уступки, на компроміси і поділили сфери впливів. Але вже ніщо ділити. Для американського промислу, для американської самопошани і для відбудови американського престіжу болшевики мусіли би поступитися з Китаю. А чи це можливе?
А тепер війна. Америка знаходиться десять місяців перед виборами президента. В американській системі це подія, яка вирішує долю країни принаймні на найближчих чотири роки. А з цим звязані є сотні тисяч і мільйони особистих інтересів, зисків і т.д. До цього протикандидатом для демократів, тобто для теперішньої політики висовують Айзенгавера, який в одній зі своїх післявоєнних промов заявив: війни нічого не розвязують. Це, очевидна річ, не детермінує абсолютно майбутньої політики цього ж Айзенгавера, якщо він був би вибраний президентом; Але всеж таки це є дуже характеристичне для його політичного світогляду.
Отже збройний мир і натиск? Але ж цей збройний мир і натиск існують вже пару років і висліди його ми маємо перед собою.
Значить, на існуючі знаки запиту тяжко дати швидку і безпосередню відповідь. Значить, західному світові в теперішньому його стані з теперішніми його ідеями і концепціями не легко знайти пряму лінію і найправильнішу розвязку в міжнародньому політичному життю. І для цього потрібні ці внутрішні переміни і та переоцінка цінностей, що про них ми говорили передтим. А тому, що їх дотепер немає, існуючі знаки запиту наповнюють нас неспокоєм.