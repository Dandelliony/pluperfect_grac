Дм. Кармазин
МИКОЛА СЦІБОРСЬКИЙ - ТЕОРЕТИК УКРАЇНСЬКОГО НАЦІОНАЛІЗМУ
IX.	Маса і провід.
В питанні „маса і провід” українському націоналізмові його партійні противники пришивають т. зв. „вождізм”, диктатуру і тоталізм. Якщо під українським націоналізмом розуміти його дійсну „генеральну лінію” і його дійсну ідеологію, визначені і сформульовані Проводом Українських Націоналістів, то знову ж таки ці твердження розбігаються з дійсністю.
Поширеному в XIX віці культові маси, „народу” Донцов, як відомо, протиставив культ „касти ліпших людей”, сформулював клясичну в цьому питанні антитезу. Він писав: „Провансальці, демократи і прочі народолюбці казали, що впорядковує світ і здійснює ідеї завжди народ. Ми відповідаємо — ніколи народ, а творче насильство ініціятивної меншости”. 
Народницькій концепції демократичних „апостолів черні”, як їх називав Донцов, він протиставить свою аристократичну концепцію маси і проводу. „Вивести країну з руїни потрапить лише нова панівна каста” ліпших людей, яка стане над „інертною і тупою народною масою”. Адораторам бездушної, незгієрархізованої, аморфної, пасивної і вигідницької маси протиставиться апотеоза героїв, наділених рисами „холодної твердости панівних рас”. „В кожній суспільності націю представляє її правляча каста”. „Каста правителів, не назвою, а суттю — повинна бути окремою громадою, зліпленої, по перше, з іншої глини, викута з іншого металю, ніж інертна, байдужа, хитлива маса; по друге, — мусить займати окреме становище, власне творити з себе окрему касту, позбавлену такого сталого контакту з масою, як це водиться в демократіях; по третє, — мусить ця каста виказувати зовсім окремі прикмети духа й душі, інші ідеї мусять горіти в її головах, аніж це в обмеженої, нездібної вийти поза межі вузького кругу своїх буденних інтересів народньої маси”. (Донцов — „Дух нашої давнини”, ст. 118).
Таке трахтування маси і проводу народу й еліти, що його висунув Донцов, приписується українському націоналізмові. Це роблять не лише звичайні обивателі чи свідомі наклепники, а й маститі політики і професори, які ці наклепи видають за об’єктивне і наукове дослідження української суспільно-політичної думки.
В дійсності трахтування проблеми маси і проводу в системі українського націоналізму в однаковій мірі є запереченням як народницько-драгоманівських поглядів, так і аристократично-донцівських.
Ортодоксальний націоналізм відкидає обидві крайні концепції проводу і маси і дає цій проблемі синтетичну розв’язку. З цього приводу М. Сціборський, як один з чолових ідеологів і теоретиків ОУН, недвозначно закликав „поставитися з критичністю до тих надмірних ідеалізаторів режиму диктатури меншости та її методів”, які творили собі оманливі ілюзії спасенности цих методів для України і витворювали „помилкові й небезпечні погляди на більшість (народню масу), як на ту „ворохобну юрбу” або „деструктивну чернь”, що до неї, мовляв, можуть бути застосовані лише два середники кермування: сліпий послух і... погорда”. І далі дається позитивна відповідь: „Історія дає чисельні приклади величезної ролі індивідуальности й провідної еліти в державно-політичному та культурно-цивілізаційному житті народів. Заперечувати ці факти можуть хіба сторонники вульгарно-демократичного культу натовпу, комуно-соціялістичного „колективу”, або анархізму. Але... чи управнюють вони до скороспілих, при тому „засадничих”, висновків про брак конструктивности народньої більшости, до погорджування нею?.. Чи дійсно народні маси — це лише „юрба”, що її отарна психіка, примітивність і ворохобність унеможливлюють творчість і засуджують її лише на роль сліпого знаряддя в руках провідної меншости?.. Такі погляди, що їх тепер доволі часто зустрічаємо в надто екзальтованих ідеалізаторів „вождизму”, є діяметральною протилежністю до теорій політичної демократії та споріднених із нею „народницьких” течій, що лише в масі добачують джерело „правди всіх правд... Порівнюючи ці відмінні погляди, ми гадаємо, що правда десь посередині”.
„Заперечування ad hoc творчих спроможностей народніх мас повинно привести до заперечення значної частини історії культури людства... Досить вглянутися в етнографію, епос, мистецтво, штуку, музику, культуру і т. д. даного народу, щоб переконатися в тій важливій ролі, що її відограє будуючий інстинкт його мас. Що більше історія дає також приклади, коли власне народні маси у своєму здоровому консерватизмі й духовій устійненості, виказували у рішаючих подіях далеко більшу відпорність, ніж їх провідні верстви: вони зберігали здобутки національних культур і політично-державних традицій навіть тоді, коли їх еліта, підо впливом асиміляції, ставали на службу ворожих історичних факторів”. „Саме життя логічно розділяє роль маси і еліти”. „Еліта (провідна меншість) є функцією власного народу; її внутрішній зміст і спроможності у великій мірі залежать від його зрілости й розвитку, а провідна роля — від постійного з народом контакту через втягнення найглибших його прошарків у процес активної співтворчости з нею”. Державний устрій мусить „забезпечити нації корисне сполучення авторитарности проводу зі збірною, діючою волею народніх мас. При цьому сполученні відбувається постійна співчинність між творчістю провідної меншости й працею, корективами й безпосередніми почуваннями середньої „масової” людини. У цей спосіб переходить нормальний обмін функцій у національно-державному організмі, подібний до циркуляції крови в здорової людини”. (М. Сціборський — „Націократія”).
Зіставляючи позиції народників-демократів з одного боку і позиції Донцова з другого ми бачимо, що позиції українського націоналізму у відношенні до обох це є позиції синтези у відношенні до тези й антитези з відомої діялектичної тріади Гегеля.
Ми бачимо, що такий синтетичний підхід до ріжних проблем дозволяє встановити більш правильні, наукові погляди на речі, а в політичній практиці дає творчі наслідки і усуває негативні прояви протилежних тенденцій. Погляди українського націоналізму на творчу роль народу і провідної меншости є ключем для розв’язки низки суспільних проблем і побудови нового, дійсно справедливого і прогресивного суспільного ладу в державі.
X.	Революційна місія українського націоналізму.
Сучасні партійні противники українського націоналізму з табору соціялістів і всяких „поступовців” уявляють собі український націоналізм правим рухом. Згадана нами репліка п. Котовича на адресу українського націоналізму про те, що це — „нехай і наша рідна, а все ж таки реакція” не є випадковістю. В міжпартійній боротьбі наші соціялісти мають лише один аргумент, що це лише вони одні є оборонцями „трудящого народу”, що це лише вони приділяють увагу соціяльній проблематиці і що лише вони є дійсними „поступовцями”. Супроти ж українського націоналізму від самого початку і до нашого часу соціялісти і всі інші „демократи” і „поступовці” ведуть непереборчиву кампанію наклепів, метою якої є представити український націоналізм за реакційне під соціяльно-політичним оглядом, явище.
З приводу цього Микола Сціборський писав: „Ми знаємо наскільки лицемірна й брехлива ця кампанія! Ми знаємо, що коли вираз — радикалізм — приймати не в примітивному, фальшивому й звульгаризованому розумінні нашої еміграційної ес-ерівщини, чи галицької радикальщини, а як конструктивне поняття, що означає вміння тримати руку на живчику соціяльного життя, чуло прислухатися до його вимог і змінливих процесів, бути здатними корегувати його в інтересах широких суспільно-виробничих мас, усувати його дефекти в ім’я внутрішнього здоровля нації — то ніякі інші доктрини й ніякі інші політичні течії, як саме націоналізм — зокрема націоналізм український — є справжнім радикальним рухом соціяльного прогресу й суспільної етики.
Цю істину про наш рух, цю правду про його виключну конструктивну соціяльну місію — нам треба, через голови чужих і доморослих демагогів, донести до свідомости українських народніх мас. Вони повинні знати, що націоналізм не ігнорує пекучих соціяльно-економічних проблем і має програмовий плян їх корисного для нації розрішення. Цим навернемо на правильний шлях чимало блукаючих душ і отвереземо багато запаморочених ворожою отрутою голів...
Українська нація йде по свому хрестному шляху до тяжкої перемоги, яка розгорне перед нею нову сторінку її історії. Історії вільного розвитку її духової, політичної й культурної сили, матеріяльного поступу нових етичних форм суспільної організації й творчости — отже того всього, що зможе упідставнити й здійснити її місію державної нації. А це можливо буде тільки тоді, коли устроєві форми нашої державности будуть виповнені конструктивним і ясним для кожного громадянина соціяльним змістом.
Соціяльні раби не бувають державно-творчим чинником; уклад суспільного життя ніби опанцирює їх серця й душі від ушляхотнюючих впливів любови й обов’язку. Їх уділ: терпіти й ненавидіти, до часу, поки не приходить для них пора сліпого вибуху, виповненого такою силою смертоносної злоби й спрагою руїнництва, що він за короткий час перетворює життя в кладовище (приклад большевицької революції). Сю історичну правду варто б тямити тим „аполітичним” недоумкам, які люблять афішувати заявами: „Нам, мовляв, все рівно, який політичний і соціяльний устрій матиме Україна: головне, щоб була самостійною... А про устрій є ще час думати”...
А ми кажемо ні, не все рівно! І думати про це треба вже тепер, бо „потім” буде запізно! „Самостійність”, при якій ворожі окупації заступить „свій” режим різних „консерватистів” (ось наприклад, в стилю скоропадщини), які нетерпляче чигають „висєч розгами” українського селянина й робітника за їх участь у минулій революції — така самостійність змін до кращого для нації не принесе! Вона лише знову зворохобить маси й згасить у них вогонь віри у власну державу, як символ Правди, Права й Справедливости.
Український націоналізм — це не лише фактор державно-політичного визволення; це також і чинник соціяльного реформізму. Тому його революція буде водночас і національною і соціяльною. Вона принесе з собою основні реконструктивні здвиги, спрямовані до встановлення найкращих форм розвитку всіх здорових суспільно-виробничих верств ув устроєвій системі націократії.
В тім напрямі, перед нами стоять дуже тяжкі завдання! Щоб бути здатним їх здійснити — треба вже тепер пильно вивчати всю сукупність, звязаних із Україною, суспільних проблем, мати на їх генезу ясний погляд і знати шляхи їх розрішення. Цим вимогам і має служити програма” (Альманах „В авангарді” 1938 р. ст. 12).
XI.	Індивідуалізм, колективізм і приватна господарська власність.
Український націоналізм у соціяльно-економічному розділі своєї програми є запереченням як демоліберального капіталізму, так і тоталітарного соціялізму. В цих питаннях Сціборський дав низку глибоко-наукових праць (напр., „Земельне питання”), у яких обгрунтував погляди і позиції українського націоналізму.
Перечитуючи ці праці, маєш вражіння, що вони написані сьогодні. Подаємо тут кілька уривків.
„Погляди на приватну господарську власність зосереджувались на двох протилежних бігунах. Перший із них — демоліберальний капіталізм, обороняв приватну господарську власність, обгрунтовуючи своє становище різноманітними аргументами (включаючи сюди й умозаключення етично-морального й психічного порядку) та настоюючи на її священності й недоторканості. Другий — соціялізм, навпаки, засадничо заперечує приватну власність, добачує у ній незмінні антисоціяльні й неморальні тенденції та змагає до її експропріяції й усуспільнення. В цьому спорі, пролито було чимало чорнил, а ще більше — крови...
Сьогодні, після пережитих експериментів і потрясень, після багатьох неоправданих суспільних надій і розчарувань, ми можемо вже зайняти до цього спору власне становище — оперте на нашому світогляді й оформлене нашою теоретично-програмовою зрілістю...
Індивідуалістичні первні (виявлювані, зокрема, в інстинкті власности) безумовно визначають духову істоту людини, але, побіч їх, в цій істоті заложені також і первні колективістичні (суспільницькі); ті й другі в певній пов’язаності між собою, оформлюють суспільне співжиття й місце в ньому окремої людини. Ці дві категорії почувань розподіляють, в якійсь — самою природою й побутовим укладом визначеній — пропорції сфери своїх впливів і ділання в людині, як у її духовому житті, так і в приватній та суспільній чинності. Задержання цієї гармонії, її об’єктивізація в суспільному житті й етиці — є одною з суттєвих познак здорового соціяльно-економічного устрою.
Доводиться стрічатися також із поглядами, що засадничо відкидають усуспільнену господарську власність і обгрунтовують свої позиції не так економічними міркуваннями, як індивідуалізмом свого світогляду, який — заперечуючи колективізм у цілому — не може прийняти його й ув економіці. Такі погляди виказують поплутаність понять. Беручи справу засадничо, індивідуалізм взагалі не є й не може бути запереченням здорових виявів суспільного й господарського колективізму. Людина, що на підставі індивідуалістичного світогляду, збагачує свій творчий зміст, удосконалює себе й свою духовість — робить це не тільки для себе самої, бо тоді вона була б безплідною. Витворені в собі цінності, вона несе в суспільство (отже в колектив), посилюючи його творчоздатність. Що ж до економічного життя, то воно в цілому — ввесь його зміст і завдання — нерозривно звязані й випливають із поняття та потреб колективности. Вся господарська діяльність, що має за ціль виріб продуктів і обмін їх на інші матеріяльні цінності, є причиною й наслідком колективного співжиття людей, які входять між собою в звязки й співпрацю, щоб... усім разом не згинути. На цьому базується економічний закон розподілу праці, без якого годі собі уявити не тільки розвиток, але саме існування сучасного суспільства.
Розвиток економічного життя наглядно доводить, що твердження про абсолютне значення приватної власності, і її ролю єдиного двигуна господарського прогресу — є явно перебільшеними. Автори цих теорій свідомо не хотять бачити, що історичний процес ніби самий, в межах життєвої доцільности, спричиняється до повільного звуження інституту приватної господарської власности й заступлення її новими формами. Так, наприклад, усуспільнення певних галузей народнього господарства, — емансипація їх від приватної власности у вигляді націоналізації, муніципалізації, тощо — в багатьох випадках виявило себе як доцільне й корисне (з соціяльного й економічного погляду) явище. Також не виправдали себе й основні теорії клясичної економічної школи, що мали претенсії будувати „вічні” господарські закони лише на основі приватної власности, виключаючи всяку можливість її регулювання й контролі з боку держави та суспільства...
В свою чергу, вже цілком абсурдною й неприродньою є тенденція соціялізму руйнувати приватну власність у всіх її виявах і формах, вважаючи її засадничо шкідливою, і заступити сучасну економічну систему новим, революційно перебудованим, ладом, на колективістичних принципах власности.
Взагалі, теорії, що на підставі самої доґматизованої форми, комбінують свої висновки й рецепти з претенсіями на соціяльно-економічні „закони” — не мають ані тривалости, ані життєвого глузду. Бо рішаючою є не сама матеріяльна, чи правова форма, але її діючий, внутрішній, пов’язаний із цілістю суспільного життя, зміст...
Приватна чи усуспільнена господарська власність сама по собі ще не є ознакою абсолютного добра чи зла. Це є тільки релятивні форми, яких зміст і доцільність опреділюється їх пристосованістю до вимог часу, обставин і місця...
Отже не вважаємо оправданим застосовувати до індивідуальних чи колективних (усуспільнених) форм господарської власности незмінні в часі принципи; — тут потрібні критерії доцільности. Бо сама економіка — це насамперед раціональність, а не доґма. Кожна епоха витворює питомі їй господарські форми, але жадна з цих останніх не є вічним законом; вони міняються в часі й у просторі відповідно до вимог життя. Льогіка розвоєвих тенденцій сучасности видвигає тепер на порядок дня й певні форми усуспільненої власности, і треба признати, що в деяких ділянках вони стають чинником оправданим і конструктивним із суспільного становища. Це знак нового часу, нової економічної епохи й недоцільно змагатися з ними будь реакційними рецептами, будь абстрактними формулами неправильно зрозумілого індивідуалізму... Суть нашого завдання лежить тільки в пристосуванні дочасних матеріяльних форм до незмінних світоглядових принципів і у використанні їх у ім’я загального національно-суспільного добра”.
(Далі буде.)