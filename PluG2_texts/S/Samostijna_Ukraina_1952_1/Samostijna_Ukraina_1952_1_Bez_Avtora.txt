НОВИЙ МИСТЕЦЬКИЙ ДАРУНОК НАШИМ ДІТЯМ
Бібліотека для дітей і молоді під назвою „Євшан-зілля”, що виходить у в-ві „Нашим Дітям” ОПДЛ — Об’єднання Працівників Дитячої Літератури Ню-Йорк—Торонто, дала знову цінний і розкішний дарунок українським дітям: „БАЙКИ” Леоніда Глібова з малюнками Охріма Судомори (випуск ч. 7-8). Сторін 64 великого формату, багатокольорова обкладинка, десятки малюнків.
Видана книжка — це дійсно розкішне і високомистецьке видання безсмертних байок нашого клясика літератури. Байки друковані в більшості у прозовій формі, що надало їм свіжости і наче оновило. Малюнки ж до них — це справжній мистецький альбом картин одного з найвизначніших наших мистців-ґрафіків.
Відомо, що байка це ніяк не виключна тзв. „дитяча література”. Вона має свій глибокий життєво-філософічний зміст, зрозумілий уповні для дорослих, а для дітей байка це тільки цікаве й здебільшого веселе оповідання про звірят чи й людей. Глибокий зміст байки вони схоплюють і розуміють щойно згодом — у старшому віці. І в тому вартість байки, як жанру літератури, що має свого пильного читача від наймолодших років до сивої старости.
Недаром під портретом автора поміщено його власні слова-афоризм: „здається байка просто бреше, а справді — ясну правду чеше...” Але ця правда сказана незлобно, а тільки з легким докором, а найчастіше з гумором, — і ми сердечно сміємося, читаючи байку, — сміємося із наших власних людських хиб і помилок... Але байка знає і гострий суд там, де бачить зло, неправду, насилля. А Глібівські байки сповнені ще й глибокого патріотизму, любови до рідного українського світу і всіх притаманних йому рис життя та характеру. Усі ці прикмети байок Глібова недаром забезпечили їм велику почитність — нарівні із Франковим „Лисом Микитою”. Ми знаємо понад двадцять повних видань байок Глібова, не рахуючи численних виборів і передруків у всяких збірних виданнях. Глібів — один з найпопулярніших українських письменників.
Немає сумніву, що й теперішнє видання найде свого масового читача, тимбільш, що розкішні ілюстрації є правдивою насолодою для ока.
Ціна книжки, не дивлячись на величезні кошти друкарських кліш-малюнків (понад 70!) і люксусовий папір, тільки 1.50, а для передплатників „Євшан-зілля” ще нижча, бо тільки 1 дол.
Пам’ятаймо, що рідна дитяча книжка видання нашого загальноукраїнського громадського в-ва Об’єднання Працівників Дитячої Літератури це найкращий засіб виховання нашої дитини у християнському й українському дусі.