На порозі нового навчального року
Вже незадовго зарояться опустілі шкільні будинки дітворою, покищо — в найближчій майбутності — тільки молодшою, згодом і старшою. Школи продовжуватимуть свою діяльність, але в умовинах цілком відмінних від умовин попереднього шкільного року. Замість школи, яка нічим іншим не була, як тільки місцем пропаганди комуністичного світогляду, прийде справжня школа, яка, напевно, буде протиставленням більшовицької. I хоч ми самі не будемо рішати про організаційні форми й ідеологічний зміст шкільництва на наших землях, зокрема українського, про яке нам тут головно йде, все ж таки, ми, українське громадянство, повинні усвідомити, яка це має бути школа і які вимоги ставити до школи, в якій навчатимуться наші діти. Тим більше повинні ми це зробити, бо ж добре знаємо, що властивого духа школи творить не писаний закон, а жива людина — учитель, а тим учителем в українській школі буде, твердо віримо, українець. 
Отже, наша школа повинна дати нашим дітям, перш за все те, що було засуджене в більшовицькій школі: вона має прищеплювати нашому молодому поколінню любов до батьківщини, не якоїсь мряковинної, весь світ обіймаючої, інтернаціональної, але таки до своєї рідної. Зі школи повинна вийти молодь з глибокою свідомістю свого національного „я“, свідомістю, що спирається на вивченні — коротко сказати — українознавства, тобто головно рідної мови, літератури, історії, географії. В місце більшовицької школи, „національної по формі, соціялістичної по змісту“ („соціялістичної“ в більшовицькому розумінні), вимагаємо школи сутонаціональної з виключенням всяких масонських елементів. Ця вимога заключає в собі, між іншим, і те побажання, щоб українські діти мали вчителями і земляків, т. зн. українців, і щоб наука всіх предметів, за  винятком чужих мов, велася в рідній мові. 
Хочемо, далі, щоб наша молодь була вихована в дусі не плиткого матеріялізму, а глибокого ідеалістичного світогляду, який визнавали найбільші генії людства. З цим і в'яжеться вимога дати нашій молоді повну змогу засвоїти засади і етику християнізму. Застерігаємо, однак, що це релігійно-етичне виховання повинно проходити під знаком не виключности якоїсь одної релігії чи віроісповідання, а якнайдальше сягаючої терпимости у відношенні до інших релігій чи віроісповідань. Згори виключаємо елєменти і чинники, які могли б довести в майбутньому до релігійної боротьби різних віток української нації. 
Хочемо, далі, бачити в нашій школі здорову дисципліну серед учнів і високий авторитет учителя, уважаючи, що тільки ці чинники можуть забезпечити молоді засвоєння глибоких знань і виховання її на освічених, культурних, карних і сповнених свідомістю відповідальности громадян нашої країни. Тим самим проганяємо зі школи, що має стати храмом науки і кузнею характерів, всяку більшовицьку розхлябаність і нездисциплінованість, легковаження молоддю вчителів і науки, хуліганство, обман і окозамилювання та інші нездорові витвори більшовицького шкільного багна. Зокрема засуджуємо сумної пам'яти „соцзмагання", як одно з головних джерел деморалізації нашого молодого покоління в більшовицькій школі. Уважаючи, що західня культура, в широкому цього слова розумінні, мала на протязі нашої історії завсіди благословенний вплив на формування нашої духовости й культури, бажаємо, щоб наша школа дала учням змогу пізнати найважніші елементи західньої культури у всіх її етапах, від грецько - римської починаючи, на сучасній західньоевропейській кінчаючи. Сюди треба віднести, між іншим, присвоєння молоді зовнішніх форм культурного співжиття, навчання західньоевропейських мов, в першій мірі німецької, клясичну освіту бодай для частини нашої молоді і т. п. Хай щезне з нашої школи більшовицьке хамство і простацтво, відгороджування молоді „китайським муром“ від джерел европейської культури і цивілізації, неграмотність у відношенні до елєментів культури Заходу. 
Згідно з актуальними потребами нашого народу, який зараз і в найближчій майбутності мусить відбудовувати і будувати своє життя у найрізноманітніших його ділянках, думаємо, що потрібно нам доконче вкрити нашу країну мережею фахового шкільництва різних типів, яка б задовольняла ці потреби. 
Вкінці, треба нам настоювати на цьому, щоб бодай зберегти наш детеперішній стан посідання у шкільництві загалом і, зокрема, в селах, де є вселюдні школи вищого організаційного ступня, напр. семирічки. Слід докласти зусиль, щоб їх удержати і надалі.  
Ось наші основні вимоги і побажання у шкільній ділянці під теперішню пору.
