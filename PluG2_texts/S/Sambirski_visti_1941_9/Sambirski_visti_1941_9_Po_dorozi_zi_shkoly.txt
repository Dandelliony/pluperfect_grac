ПО ДОРОЗІ ЗІ ШКОЛИ
Сміється золотом рясним блакитне небо... Пестить легенько вітерець ніжним подихом огорілі лиця... Весняний світ шле звучним рокотом свою мельодію без слів... 
Вертаємо зі школи гуртом, сміючися весело і щасливо. Радість лягла між думками, безмежна радість... Кожній з-нас хотілося витягнути руки до сонця і пружно випрямитися, щоб чути свою молодість, своє здоров'я. Здавалося, молодість така дзвінка й весела... 
І враз... Між наш бадьорий і веселий настрій, між радісні пісні і дзвінкий сміх упав гуркіт і глухе шипіння вантажного авта. Воно стояло перед зеленою брамою в'язниці, за якою здіймалися понурі й холодні мури. 
Урвався сміх... А перед нами поклалася довга тінь... У шахівницю поставали енкаведисти з револьверами в руках або з крісами з наїженими багнетами. Сам їх вигляд мав у собі щось жахливе. Здавалося, що кров стікає з їхніх рук, багряна кров... Їх чорні злючі лиця викривлювалися у злорадісній усмішці... Глуха ненависть і біль кипіли в наших серцях, що ще недавно сповнювалися палким бажанням життя. Чи може хто зрозуміти, що це значить бути молодим, здоровим, чути, що ця буйна молодість вщерть виповнює вам душу, і безчинно глядіти на катовання своїх друзів, на муки батьків? Чи може хто зрозуміти?... А ми могли тільки затискати кулаки і до крові кусати уста, щоб не вибухнути, не крикнути їм, катам, жахливої правди у вічі. Чи знаєте, що значить боротися з буревієм палкої юности? Це зрозуміє тільки той, що пережив подібну молодість до нашої, зазначеної кривавим шляхом наших друзів, і мусів мовчки глядіти на це страшне їх загибання. 
І ми стояли мовчки... Славця лиш міцно-міцно стискала мою руку. Вона стояла біла, мовчазна... Он-он, думала, випровадять батька і поведуть на допит..., а там... Ми знали всі, що значить такий допит. А може випровадять і посадять на авто та повезуть кудись у холодне, незнане, — мертвих чи живих, про це ніколи не дізнаємося. 
Понуро ми гляділи, чекаючи. Зі сухим тріском відчинилася брама... — і в цей мент розлучно забилося серце в неодної матері, що сивенька стояла змучена під в’язницею, чи в молодої жінки, яка хотіла передати клунок чоловікові або коханому. А звідтам вийшли вони... Замучені, бліді... Ішли лавами, переможені, нужденні, чорні... Страшний образ... Ці, що колись молодістю цвіли, пишалися здоров’ям і силою, йшли сьогодні походом старців, знеможених фізично... фізично, кажу, бо ми були переконані в тому, що віра в них дальше була сильна, незломна. Крицева віра у свою правду і заповіти... 
Ми переглядали лице за лицем, чи не пізнаємо кого з друзів чи знайомих. Усі незнані, а однак не чужі... Мученики за святу ідею, за наші кращі, нові дні... 
По наших лицях скотилися срібні сльози, та не кволости, а безсилого гніву і розпуки. 
Страшна, страшна картина більшовицької дійсности! День-у-день стрічали ми цілі відділи тих позбавлених волі вірлів, яким обтяли крила... Та ми вірили, що вони відростуть і орли неба дістануть, коли полетять. 
І. М.
