З АРХІВУ 
Жовтень 1946 р.
РОЗМОВА З ПОЛК. А. МЕЛЬНИКОМ (Подаємо тільки першу частину цеї розмови - інтерв’ю)
Питання:
Які на вашу думку, Пане Голово, є основні завдання українського громадянства поза межами краю?
Відповідь:
— Основним завданням організованого українства поза межами України — я уважаю гідну репрезентацію і оборону інтересів України перед чужинним світом. Підрядним завданням з розв’язання цілого ряду проблем практичного характеру і які стосуються побуту української еміграції на чужині.
Коли говорю про інтереси України, маю на увазі цілість української національно-державної справи. Підставові постуляти тої справи для всіх українських патріотів однакові: Українська Самостійна Соборна Держава, вільна від всякого чужинного гніту, вповні суверенна. Не бачу великих розбіжностей в думках тих патріотів і щодо шляхів та способів здійснення того постулату. Висунення його перед міжнародніми чинниками серед сучасних складних обставин мусить бути розважне і солідне. Від того залежить, чи здобудемо довіря до нашої справи. Одного шуму і галасу для цього не вистарчить і надуживання зовнішнього ефекту може скорше пошкодити справі. Від крику могли впасти мури Єріхону, але криком досі ніякої держави не побудовано.
Годі однак думати, що здвигнути державу можна одною лише дипломатією. Ця остання мусить доповнювати чинні змагання поневоленого народу, які є першою передумовою визволення. Такі змагання ніколи не вгавали в Україні. Тож і тепер чужинна преса повна вісток про збройну боротьбу українського народу силами Української ГІовстанчої Армії (УПА). Це є вияв чинного спротиву нашої нації, всіх її соціальних прошарків, всіх політичних таборів, а головно народньої маси, спротиву виміряного на визволення з під чужинного московського гніту. Всі українські патріоти серцем і душею е з борцями. Отже і під цим оглядом ми є однодушні. Між нами можуть бути розходження хіба в думках щодо способів провадження збройної і політичної боротьби. Автім партизанка має свої закони і хто їх не розуміє чи нехтує з мотивів побічних, том може скорше пошкодити ніж помогти їй.
Організоване українство поза межами краю повинно подбати про врятування соток тисяч українських скитальців, які є правдивим цвітом українського народу під оглядом культурним, соціяльним та біологічним і якому нема місця під чужинною совєтською окупацією. Наші земляки за океаном роблять великі зусилля, щоби прийти з допомогою скитальцям. Але їх засобів ніколи не вистачить, бож є це справа великого маштабу, яка понад сили навіть одної держави. Тому то проблема «обездомлених осіб» стала міжнародною проблемою. Наші заходи повинні зміряти до того, щоби оперти рятування українських скитальців на міжнародні сили і засоби. А для того мусимо поставити відповідно цілість української національної справи перед міродатніми міжнародніми чинниками, повязавши її з проблемою миру і організації повоєнної Европи. Без такого розширення рямок проблеми скитальців, ці останні будуть розглядатись лише, як біологічна маса, до якої стосуються хіба гуманні міркування. Нажаль в наші жорстокі часи гуманність не відограє великої ролі і вирішальними є політика та економіка.
Питання:
— Чи не ці завдання, що випливають з самої природи політичної еміграції, пояснюють шалену ворожість Совєтів до організованого українства за кордоном?
Відповідь:
— Нема нічого дивного, коли наші вороги намагаються дискредитувати українську еміграцію, яка є живим свідком їх злочинів, перед чужинним світом, а також єдиною надією зроблених Совєтами земляків наших. В тій цілі вони розпочали кампанію на американськім грунті. «Українські Щоденні Вісті» друкують серію статтей під наголовком «Під чужими прапорами» повні брехні та немудрих вигадок, де українських «кацетників» (тих, що сиділи в німецьких концентраційних таборах) робиться прислужниками німців. Совєти казали написати якомусь Новаченкові брошуру, де українські патріоти представлені, як українсько-німецькі націсти і яку урядово поширюється в Україні. Однак і чужинці, а тим більше українці знають ціну большевицькій пропаганді, яка є рівнорядна роботі Геббельса. Така пропаганда хіба зробить нам рекламу і то цілком безкоштовно.
Питання:
—  Так широко закроєні Вами, пане Голово, завдання вимагають від українців великих здібностей, тяжкого труду і немалих жертв. Чи бачите Ви ті чинники в українськім житті на чужині, що могли би їх доконати?
Відповідь:
— Так, ті завдання велитенські і понад силу одного чи кількох чинників нашого громадсько-політичного життя, хіба їх всіх разом. Тому то скрізь, де є організовані громади українців, є гін до концентрації діючих в ріжних ділянках сил наших. Так є в Канаді, ЗДА, Полуд. Америці, зрештою в Европі, де повстали ріжні централі, які провадять допомогову чи загально національну акцію. Той гін є виявом самозаховавчого інстинкту нашої нації, яка з краю, з матірного пня дає нам наказ економії і доцільного використання наших сил для спільної справи і рятунку Батьківщини.
Питання:
— Розумію Вашу глибоку думку щодо здорового життєвого інстинкту нашого народу, який шукає рятунку в єдности. Але ми звикли думати, що українські націоналісти не є прихильниками політичних коаліцій, бо вони, мовляв надто в’яжуть рухи і відбирають розгін окремим чинникам. Чи ідея єдности має розтягатись і на політичну ділянку?
Відповідь:
— Ваш сумнів має свою рацію. Але прошу взяти під увагу, що в політиці нема місця для абсолютів і там все, крім оконечної мети, залежить від обставин. Український анціоналізм в своїх початках мусів відштовхнутися від всіх інших політичних угруповань, щоби знайти себе, викристалізуватись, перевести певну критичну роботу в українській національній дійсності. Та той період внутрішнього оформлення минув і належна робота переведена. Націоналістична ідея вже просякла в українську свідомість і зробилася загально-національною категорією думання. Це однак не значить, що ОУН може зійти зі сцени. Ні, ця організація має свою глибоку рацію існування, як те горнило, в якім плекається націоналістична ідея і те знаряддя, яке переводить її в життя. Однак нині наша організація вже може дозволити собі на коаліцію без ризика втратити своє питоме обличчя. І то тим більше, що поза межами краю, що в цілому є під окупацією чужинців, вона, як зрештою і інші політичні угруповання, не має терену для практичного застосування своєї програми. Загальні ж її завдання на чужині є ті самі, що і у інших політичних груп. Звідси можливість стислої співпраці всіх українських політичних чинників. Дарма, що в справах тактики вони можуть дещо розходитись. Але в питаннях тактичних політичні угруповання не повинні себе взаємно поборювати, лише взаємно себе доповнювати.
Питання:
— Отже закиди чи підозріння, що ніби українські націоналісти змагають до гегемонії в українськім житті не є оправдані?
Відповідь:
— Коли мова не про гегемонію ідеї, але про гегемонію силову, що є рівнозначне з тоталітаризмом, то мушу рішучо заперечити подібні закиди і підозріння. Я вже зазначив, що на мою думку ніяка група не в силі винести, сама одна, цілої української справи на своїх плечах. Більше того, я уважаю, що приклади інших народів показують, наскільки намагання неподільного панування одної групи чи партії є небезпечні. Для правильного функціонування проводу в якомусь суспільстві повинна існувати критика, яка би не давала проводові зійти на манівці та допровадити до такої катастрофи, яка сталася з Німеччиною та Італією. Англійська система, яка передбачає орган критики в лиці «опозиції уряду Його Величности» виправдала себе сотками літ практики і велетенськими осягами. Звертаючись до нашої української дійсности, треба ствердити, що намагання монополізувати суспільно громадський та політичний провід призводить не до об’єднання, але до розбиття нашого загалу на щонайменше два непримиримих табори. І з тої ситуації нема виходу, доки не заникнуть тенденції до монопольносте. Бож навіть застосований найбільш варварських методів поборювання противника не дасть силової переваги одній групі в обставинах життя поза межами свого краю.
