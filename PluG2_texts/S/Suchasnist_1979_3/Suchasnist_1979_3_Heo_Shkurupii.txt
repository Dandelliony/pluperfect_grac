МОЯ ОРАТОРІЯ
 
Людських досягнень
вище,
з оздоблених
свинарнями 
хуторів, 
з приміщень,
устаткованих м’якою меблею, 
пре
каша гречана
з міщанських голів
з одвислими
салом ребрами...
З уквітчаних 
бездарністю "Просвіт”, 
з культури,
що заплуталась
в рушниках,
вийшов Ваш, 
Тарасе Григоровичу, 
плаксивий портрет 
у широкий світ
на сміх
і на жах!..
Аматори
вишиваних сорочок
і картопляного лушпиння 
дуже просто
і дуже сумлінно 
засоплили
Вашу постать.
Трохи
не з лямпадкою аж!
Хіба
Ви
геніяльний поет?
Ви — ікона
в накрохмалених рушниках!
Або
з власного твору
— персонаж...
Заслинений,
заплаканий
Дідуган
у вишиваній краватці,
у шапці сивій,
з матнею в штанях,
в чоботях, помащених дьогтем,	,
— пліснею
смердить
од Вас,
що можна здохнуть!..
А хіба
Ви
такий,
Тарасе Григоровичу?
Огидно
Вам,
мабуть, і в землі!..
І тепер
од хуторянської 
трьохпільної корости 
хочу
очистити
Вашу постать.
Европеєць
з ніг до голови,	«
улюбленець
ґранд-дам
і панночок — Ви
часто рвали
аристократичних
пристойностей
пута
і на Хрещатику
розмовляли
з проститутками.
Дотепний богемець, 
передовик, 
член
Товариства "Мочиморд” — 
Ви тепер 
були б опудалом, 
як і ми,
для всіх
просвітянських орд!..
Осяяно
і схвильовано 
схилилися 
Ви 
перед 
першою машиною, 
перед 
надлюдським 
напруженням 
двигуна.
Вітер шумів 
Вам 
Україною, 
в очах мерехтіли 
майбутнього чудеса.
Вашої думки 
вибуховий 
матеріял 
перетворявся 
в гримучі слова, 
що таврували 
царських 
льокаїв, 
посіпак
і самого царя...
Халуйства
і яничарства 
вусатого міщанина 
не любить
Ваша 
і Моя 
Україна!..
Стою кирнатий 
і мужній, 
як Ви, 
спиною спершись 
на Вас 
і на історію, 
і проти 
іконописців 
і дурнів 
глушно 
скеровую 
свою ораторію.

