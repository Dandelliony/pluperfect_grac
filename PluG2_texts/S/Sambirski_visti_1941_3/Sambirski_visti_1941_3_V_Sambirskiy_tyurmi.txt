В САМБІРСЬКІЙ ТЮРМІ
(Спогад)
Д. Крупник. 
Коли щедрою рукою совітський обласний суд присудив мені 6 років ув’язнення в далеких таборах, Я, як велів закон совітського права, вніс т. зв. касаційну скаргу та мав чекати на рішення з Києва. Тоді доля призначила мені дістатися на камеру, означену буквою „В”. Є це камера на 2-ому поверсі, перша з південної сторони від Млинівки. Камера „В”, як на тюремні більшовицькі умовини, була „екстра" — камерою, а то тому, що мала дерев'яну долівку. З цієї рації наші опікуни уважали за непотрібне дати на камеру ліжка чи якісь причі. Камера площею около 8x7 м. дала приміщення 46 людям, що клалися спати, як снопи, один попри одного, підстелюючи під себе свій одяг, а вкривалися, хто чим мав. Заряд тюрми цим цілком не турбувався, мав все одну відповідь: „Зто временно — одеял не хватает". Кожний із засуджених почував себе хоч мав високий присуд — досить добре, тому що вже не кликали ночами на слідство - но й не приносилося свіжих ран чи синяків. Тепер були спокійні ночі. А життя на камері йшло своєю ходою. Одні грали в шахи, які робилося із хліба, інші оповідали життєві пригоди, дотепи тощо. Іноді хтось для всіх переповідав якусь повість, час від часу робили ми виклади з різних ділянок знання. На нашій і на деяких інших камерах панував такий звичай, що ми молилися голосно, і то рано та вечором. Спершу ключники висмівалися з нас, називали некультурними, іноді лаяли „націоналістической сволочю“ тощо, саджали до карцеру, а ми все ж таки молилися і стало на нашім потім же дали спокій. Були між ними й такі, що ставали під дверима та прислухувалися, як після закінчення молитви ми співали набожні пісні. Майже щоденно діставали ми вістки то зі світу, то „телефонічною" дорогою з других камер, а час від часу клаптик часопису. Заводи по таких вістках доходило до політичних дискусій. Нашим бажанням було, щоб врешті Совіти приступили до війни, бо всі як один вірили, що „доблесна Червона Армія" враз зі своїми політруками та чекістами скоро буде тікати. З цим саме ми в'язали нашу долю. В нашій камері сиділа група устрічан - молодих хлопців, які гарно співали, і саме при їх помочі зібрали ми хор. Співали різні пісні, а в роковини смерті Шевченка уладили ми концерт, який прекрасно випав. Було вступне слово, „Заповіт“, кілька гарних хорових продукцій, декламації, а на закінчення заспівали „Ще не вмерла". В камері люди з собою зжилися, наче одна родина. Більшість на камері були українці, були й поляки, не було ні одного жида. Всі допомагали собі взаємно. Ті, що не мали здому від своїх родин передач, діставали від других папіроски, харчеві продукти, а то й білля. Не раз, коли ми виглядали крізь вікна на браму та бачили, як наші найближчі стоять по кілька днів під брамою, щоб нам дещо подати, жалували ми тих бідних жінок, які в морозні дні і сніговії чекали цілими днями, вислухували різні більшовицькі наруги, щоб діждатися черги та подати клунок. Прикро було нам, що так тяжко покутують наші родини, тим більша брала нас розпука, що на це нічого ми не могли порадити. Настала весна квітень. На камері дістали ми клаптик часопису, з якого вичитали, що Совіти заключили договір про ненапад з Югославією. В два дні пізніше, а саме 7. IV. 1941 р., дійшла до нас вістка, що Німеччина виповіла війну Югославії і Греції. Дискусії оживились, ми інтуїтивно вичували, що події йдуть з блискавичною скорістю, що в повітрі пахне порохом. Кілька днів пізніше дійшла до нас вістка, що на терені цілого СРСР проходить загальна мобілізація. Від свіжоарештованих, які - були на камері ч. 60 і з якими ми мали „телефонічний" зв'язок, довідалися, що і з наших теренів беруть до війська, і то до 35-го року життя. До цих всіх вісток долучилося ще й це, що загострено „тюремний режим". Це піднесло нашого духа. Гарячкове очікування чогось зростало в нас. Ми в наших дискусіях дійшли до висновку, що війна між СРСР і Німеччиною не минуча, і то в найближчих тижнях. Ми, українці, хотіли діждатися війни в Самборі, бо розраховували, що, коли вибухне війна, німецькі війська в двох трьох днях здобудуть Самбір, і ми будемо на волі. Інакше на цю справу дивилися поляки. 3 їхніх міркувань і вісток зі світу виходило, що Англія заключить союз з Совітами, які створять в СРСР польські легіони, а ці підуть будувати „Радзецку Польщу", а вже в найгіршому разі звільнять їх з тюрми - та перешлють до Англії, де вони вступлять до відділів генерала Сікорського. З одного тільки здавали ми собі справу, що на випадок німецько-совітської війни з українцями буде погано. (Продовження буде).