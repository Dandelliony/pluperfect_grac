ВИВЕЗЛИ МІРКА
(НАРИС)
МАЛИЙ ФЕЙЛЕТОН. 
Це було на весні 1940 року. Через потрійне вікно нашого маленького класу вливалось ясне сонце, а ген там на ратушевій вежі кров'ю переливалась червона звізда і слала свої осліплюючі блиски на п'ять частин світу. Он там, біля шостої лавки, стоїть Мірко, і, відкинувши своє буйне русяве волосся, говорить: „Ми бризнемо сміхом стальної надії, до смерті не знаємо жаху”. Так самовпевнено, бадьоро, виразно... А на другий день Мірка вже між нами нестало. 13 квітня 1940 року більшовики зробили чистку. Забрали і його, що рвався до праці, що його манили сонячні вершини й широкі обрії. Молодий дубчак, якого навіть вітер не гне. Ще вчора його карі очі сміялись до Ромки, ще вчора там у шостій лавці золотилася його русява чуприна, блистіли у здоровому усміху білі зуби... Сьогодні посадили його у брудний вантажний вагон, як скотину. З ним разом тисячі таких самих скатованих, замучених... Вивозили селян зате тільки, що були українцями, з їх затишних родинних хат, в яких родилися і вмирали їхні діди і прадіди, де піт стікав із кров'ю з їхніх лиць, де кохалися під ясні маєві ночі, де страждали у злиднях... їх переселюють у далеку непривітну Сибір, сковану льодовими оковами, таку неподібну до квітчастих лісів, хвилюючих золотих нив, до синіх гордих гір, що сіріють ген-ген у далі, де вітер трембітає згучний в полонині. їм казали звідси йти, оставити цю святу землю. Це був злочин, якого не виправдає навіть кривава жертва. Поїхав Мірко... Час від часу лиш приходила картка, в якій описував нам своє горе, свою муку-життя. А потім й вона більше не прийшла. Ніяка вістка. Може його де придушила могутня сосна тайги, яку корчував, а може, десь замордований, ляг без могили, без хреста. Ніхто не знатиме, що там спочиває він, наш молодий друг, що так рвався до життя у сонячну ясність. Ах, пімсти! Пімсти страшної тим катам з Кремля, що понищили нашу молодість, кривавили наші юні дні! Кривавої пімсти, щоб вони почули на своїй хижацькій шкурі наші юнацькі пазурі! Ми пімстимо Тебе, друже, за стільки мук, за стільки крові... Вже гряне день, в якому зметуть із землі Москву, твердиню зла, стару потвору згуби. Її криві криваві чорні зуби зламаємо і вирвемо без жалю. 
І. М.