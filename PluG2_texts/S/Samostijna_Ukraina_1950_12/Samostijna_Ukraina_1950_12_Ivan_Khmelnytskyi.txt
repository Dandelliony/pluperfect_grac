Іван Хмельницький
                                          В країні рабства і смерти
                                                 Частина друга.
                     БУДІВЛЯ РАБСТВА І СМЕРТИ
  Нарешті перевтомлена колона в’язнів зупиняється перед височенним частоколом з високими дерев’яними вежами по кутках. Зовні вся архітектура нагадує древлянське городище і мені здається, що я перенісся у далеко минулі часи. В’язні розглядають ворота з дивним написом російською мовою: «Добро пожаловать», «Горношорський ісправітєльно-трудовий лагер НКВД». Цей напис і кулемети на вежах нагадують, що ми живеме у жахливому XX сторіччі.
  Триста жалюгідних, голодних, перемерзлих і перевтомлених істот тремтіло на морозі і бажало як мога скоріше потрапити туди в той табір, опинитися під дахом, відпочити і випити кварту окропу.
  Надто повільна перевірка охорони з запитом всіх «установочних даних» в’язня — як то прізвище, дата народження, термін ув’язнення. Енкаведисти одягнені в добрі кожухи, валянки й шапки не поспішають. А як то було нам у вітром підбитій одежині.
  Нарешті ми потрапляємо до середини табору. 16 колона горношорського табору типова для інших колон або «лагпунктів», тому я зупинюся на її коротенькому описі.
  Територія займає два квадратових кілометри, огорожених п’ятиметровою стіною з густого і гострого на горі частокілля. В середині огорожі збудовано 20 стандартних бараків з обапол критих дошками. В середині двохповерхові суцільні нари, на яких покотом сплять в’язні. В одному бараці збудованому з кедрового дерева розміщено усі таборові установи, як то УРЧ (обліково-розподільча частина) — тобто відділ, який керує обліком, розподілом і звільненням в’язнів, далі йде ПТУ — (виробнича технічна частина), КВЧ — культурно-виховавча частина, санітарна частина, страшна III частина має окремий будинок, який стоїть зовсім окремо. Далі карцер — це тюрма в тюрмі, куди можна попасти за будь-яке незначне порушення таборового порядку. Там завжди III частина тримає своїх підсудних. Крім тих установ ще є водогрійна, кухня, хліборізка, конторна, лазня, шевська і кравецька майстерні, де направляють убогу одіж і взуття.
  Сполучення з зовнішнім світом іде через контрольну будку, де сидять озброєні енкаведисти. Як правило, на працю висилається людей під охороною озброєних жовнірів ВОХР (озброєна охорона).
  Звичайно на 40 в’язнів дається два охоронних, але про це далі. 
                             СКІЛЬКИ БУЛО ТАБОРІВ
  Республіка НКВД в республіці СССР мала своє особливе управління, надто старанно розгалужене і розбудоване аж до нижчих клітин. 15 мільйонне населення цієї республіки вимагало пильного нагляду, ізоляції, особливих мір, щоб ніяка інформація з них не потрапила в зовнішній світ — тим більше закордон. 
  Але як не намагалися енкаведисти заховати свої злочини, вони цього не могли зробити у повній мірі.
  Розповім про структуру таборів НКВД. 
  У Москві знаходилася централя всіх тюрем, виправно-трудових таборів, місць з адміністративно-висланими, спецпереселеними, політичними ізоляторами і т. п. Ця централя мала величезний апарат з кількох тисяч чоловік і носила назву «ГУЛАГ» — головне управління таборів. Йому підпорядкувалося кілька десятків управлінь таборів, які часто-густо займали терен, більший в кілька разів від неодної європейської держави. Найбільшими з управлінь, що мали по кілька мільйонів в’язнів і виконували величезні загально-державні будівництва вартістю сотні мільйонів карбованців, були:
  1.«Бамлаг» — Будівництво байкало-амурської залізниці на далекому сході.
  2.«Б. Б. Б.»—Біломорсько-Балтійський Комбінат — Будівництво біломорського каналу.
  3.«Сіблаг» — розробка покладів камінного вугілля у кузнецькому басейні, заготівля дерева і інші.
  4.«Москканал» — в минулому Дмітровські табори — будівництво каналу Москва-Волга.
  5.«Севвостлаг» — Колима. Видобуття золота і олова.
  6.«Дальлаг» — будівництва на далекому сході.
  7.«Онеглаг» -- лісорозрубка.
  8.«Тємніковські табори» — те ж саме.
  9.«Волга Дон» — будівництво каналу.
  10.«Астрахлаг» — риболовство.
  11.«Вяземлаг» — будівництво автомагістралі Москва—Вязма.
  12.«Калуглаг» — будівництво автомагістралі Москва—Калуга.
  13.«Ухтпеглаг» — нафта, ліс, риба.
  14.Південно-східні табори у Монголії — будівництво військового значення.
  15.«Карагандалаг» — вугілля, бавовна.
  16.«Горшолаг» — гірництво і будівництво залізниці Таштагол—Сталінськ.
  17.«Ярославський політ-ізолятор» — величезна тюрма з особливим тюремним режимом. В’язні політ-ізолятору сидять у одиночках камерах і позбавлені можливости працювати.
  18.«Маріїнська Т. О. Н.» — Тюрма особливого призначення. Це також політ-ізолятор з особливим режимом. (В ній, напр., сидів Карло Радек, засуджений по бухаринській справі і інші).
  Але це далеко не повний список таборів.
  Сюди не включено ще кілька управлінь і сотень менших особливих тюрм, а також тисячі дрібніших т. зв. «І. Т. К.» *) себто виправно-трудових колоній, які підпорядковуються обласним управлінням місць ув’язнень «ОМЗ» * ). В них відбувають кару, працюючи на різноманітних виробництвах, в’язні здебільшого з не великими злочинами і терміном ув’язнення до 2 років.
  Всіх, хто має термін ув’язнення вище 2 років і особливо засуджених за арт. 54 — тобто за політичне обвинувачення, відсилається у далекі виправно-трудові табори.
  З початку цього розділу була мова про Управління таборів. Управління табором знаходилося за кількатисяч кілометрів від Москви, творило суд і розправу над в’язнями на місці. Займаючи площу в кільканадцятьтисяч кілометрів, кожне управління розбудовувалося у невелике місто, мало десять-двадцять окремих таборових управлінь, які носили нумерацію, напр., — «14 ОЛП Сіблага НКВД». Окремий «Лагпункт» мав у свою чергу кільканадцять «колон», або «командировок». 
  На колоні, цій нижчій клітині таборового управління, скупчувалося від кількох сотень до кільканадцятьтисяч в’язнів, які мали за завдання працювати на якомусь виробництві, будівництві, і інше.
  Від постійности виробництва залежить вигляд будівництва самих таборів. У постійних таборах, де виробництво постійне, там будували більш тривалі бараки, навпаки на переходових будівництвах, напр., на будівництві залізничої траси, будівлі будувалися легкі, на деякий час.
  НКВД — любить широкий розмах. Його «республіка в республіці» простягалася на десятьтисяч кілометрів вздовжки. Його будинки наймодерніші у цій поліційній країні. Справжні палаци збудовано для обласних управлінь в Хабаровську, Ростові, Новосибірську, Вінниці. «Мирне будівництво» нашої соціялістичної батьківщини знає палаци — але лише для НКВД. Трудящі не мусять мати помешкань, але ті, що бережуть їх, знають, що дає їм соціялістична «найпередовіша» країна.
                              ДЕНЬ У ТАБОРІ
  День у таборі починається о 5 год. ранку. Дзвін будить в’язнів з їх сну. Хто заспав, того будять дикі вигуки бригадирів, «нарядчика», «вихователів», «дневальних» та іншої адміністрації табору, головне заняття якої полягає на тому, щоб усі працездатні вийшли до роботи. Вся ця зграя бігає по бараках з ліхтарями і палицями в руках і, немов оскаженілі пси, вигукують:
— Давай! Давай! Давай!
  При чому в таборі все супроводжується страшною і брудною лайкою. В ледве освітлених бараках починається страшна метушня.
  Півтисячі чоловіка поспішають якомога швидше одягатися і зайняти чергу в їдальні. Тут роздають щоденні пайки хліба. Суперечки, гомін, лайки.
  Нашвидку одягнувшись, люди з мисками або «котьолками» прожогом біжать на сніданок. В нічній морозній млі перед вікнами кухні шикується довга черга. Люди на сорокаступневому морозі підстрибують, намагаючись загрітися. Щасливіші, що отримали свою порцію поспішають до їдальні. Це довге і понуре приміщення, немов колгоспний хлів для овець, наскрізь промерзло і шипахи інею висять на стелі і стінах.
  Їдальня наповняється парою від зупи. Лунають вигуки:
— Міняю баланду на пиріг, баланду на цигарку махорки! (Баланда це відома тюремна страва, зварена здебільшого з кислої капусти).
  Люди їдять швидко, обпалюючи рота бридкою юшкою з тухлих або солоних рибячих голов, або морського йоржа, що має неприємний дух. Видача провадиться з трьох вікон. «Стахановці» (такі є і в таборі) одержують смачнішу їжу. Їх зупа зварена не з голов, а з риби. Іноді раз або два на місяць їм варять зупу з м’яса. Звичайно назва «м’ясний» ще не означає, що в страві повинно бути м’ясо. Правда, для стахановців м’ясо відпускається, але його з’їдають при допомозі кухарів чини таборової адміністрації з в’язнів т. зв. «придурки». Вони безсовісно об’їдають і обкрадають ув’язнених. Отже, для стахановців замість м’яса залишаються кістки, на яких вариться зупа. Але і це вже розкіш. Цю страву можна їсти. До того ж додається ще пиріжок з житнього борошна з картоплею. На друге — каша. Ударники одержують зупу і кашу, але без пиріжка. Загальний обід видається всім, хто виконав виробітну норму на 100 проц. Тут видають лише зупу і більш нічого. (Ці норми стосуються 1937 р. У роки війни і післявоєнний харчування набагато гірше).
  З третього віконця одержують «штрафний пайок». Його дістають ті, хто не виконав норми до 75 проц., а також ті, хто відмовився від роботи. Цей сніданок уявляє собою страшне знущання з людських шлунків: зупа — це брудна, гаряча вода, в якій на дні пливає одна-дві крупини, або риб’яча луска. На цю їжу не можна дивитися без огиди.
  Хоча сніданок ще не закінчено, у 6 год. гуде дзвін знов. Це починається «розділ». В цей час на пляцу перед ворітьми збирається вся таборова адміністрація: начальник табору, лікар, вихователь, виконроб, десятники, старости бараків. В’язні шикуються бригадами по ЗО—40 чоловіка і під проводом свого бригадира та 2—3 жовнірів перевірюються за списком по прізвищах і виходять «на зону» на роботу.
  Мені сьогодні страшенно болить голова, я відчуваю, що хворий і тому залишаюся в таборі. 
  Нарешті «розвод» скінчився. Всі бригади виряджені. В таборі залишаються кілька напередодні звільнених лікарем хворих. Б’є рейка. Всяке ходження по таборі припиняється і тоді черговий начальник табору, фершал, вихователь і нарядчик бігають з бараку до бараку розшукують «філонів» тобто тих, що викручуються від праці і просто «отказчиків» — тих, хто відмовляється від праці. Енкаведисти винайшли такий офіційний термін, що складається з початкових літер таких слів російською мовою: «Фіктівно ісправлюящійся лагерей особого назначения» — філон.
  У НКВД — де б це не було — чи в Україні, чи Казахстані, чи на Кавказі скрізь вживається загальної великодержавної російської мови.
  До «філонів» ставлення таборових органів безоглядне. Коли в особовій картці з’явилася помітка філон — це не віщує нічого доброго цьому в’язневі. За нею може послідувати інша помітка напр., «нема мір до виправлення». Тоді людина приречена на смерть. Але зневірившийся в’язень дивиться на все це байдуже, мовляв — лише смерть може бути єдиним порятунком.
  До бараку, де я лежу, вбігають шестеро добре відживлених посіпак. Лише один з них у формі — це службовець НКВД — останні в’язні з «соціяльно-близьких», як НКВД офіційно називає злодіїв, розтратників, шахраїв і т. п. Зупинившися біля мене починають допит:
— Чому не на роботі?
— Хворий.
— Звільнення нема, — відповідає фершал і глянувши на мене, додає: — зовнішніх признаків хвороби нема, працювати може!
— Та у мене ж гарячка!
  Це не перешкоджає посіпакам стягти мене з помосту і з стусанами попід ребра погнати до «карцера». Туди стягають ще кількох в’язнів, що не вийшли на роботу. Вони в цьому бачать свої будні. Вони систематично відмовляються від праці і співають простуженим фальцетом:
                              «Ми ховаємось від кари, 
                              Не одна, а три чотири пари,
                              А нарядчик нас знаходить 
                              І у карцер відводить, 
                              Ось, що власть советська нам дала...»
  Лежу в холодному кандеєві — ізоляторні. Це рубана з грубих кедрових стовпів чотирокутна вежа з маленьким загратованим віконцем. Не дивлячись на 40 ступневий мороз на дворі, тут немає печі. В’язні огрівають приміщення власним тілом — нас чоловіка з сорок і за яку годину повітря виповняється парою і стає трохи тепліше. Люди кричать мов на якомусь торговищі — співають, грають у карти, нахваляються.
  Високий і худий, самі кістки обтягнуті жовтою миршавою шкірою, ще молодий в’язень з карних злочинців нахваляється:
— Ось це вже рік я не працюю. Я їм не працював жодного дня і ще не працюватиму два роки— проголошує він.
— Але... на триста грамів без приварку важко тобі просидіти два роки — говорить інший чоловік.
— Вмру, а не піддамся! — Гордо вигукнув відомий на весь табір філон.
  І я відчув до його рішучої постави велику повагу. Тут, де люди добровільно жертвують життям і нехтують смертю, ціна людини дуже низька. Я це відчув на собі. Застудившися підчас роботи, а також пробувши три дні хворим у холодному карцері, я остаточно захворів тяжким запаленням легенів. І може довелося б загинути в цьому карцері, коли б той відомий філон при відвідинах карцера начальством не почав лаяти фершала.
— Ти чортів ескулапе, краще оглянь того хворого на гарячку!
  Я не пам’ятаю, як мене винесли з карцеру до санітарного бараку.
                               ЛІКУВАННЯ В ТАБОРАХ
  Потрапивши до санітарної частини табору, авторові цих рядків довелося бачити багато дечого нечуваного. Мене, хворого на гостре запалення легенів, поклали до довгої понурої будівлі, що нагадувала колгоспну стайню, збудовану наоспіх з обапол і обрізків дощок і була зовсім не пристосована до північного холоду. Вітер провіва з однієї щілини в другу, а підчас пурги на підлозі лежав сніг.
  Навколо лежало до двохсот хворих на різноманітні недуги: плямистий тиф, грипа в гострій формі, віспа, сифіліс і т. д., і т. д.
Раз на день через «палатку» швидко проходив «лікпом» (лікарський помічник), який навчився медицини тут таки в Сіблагу, переслухавши короткотермінові шостимісячні курси.
  Цей ескулап вивчив дві три латинські назви і наказував санітарові, щоб цей приносив порошки з «натріюм сульфурікум» або мікстуру зі слабенького розчину соляної кислоти. Навпаки, другий фершал вживав у всіх випадках слабого розчину манганового калія.
— Це є найкращий лік і дизенфекція на весь Сіблаг — говорив він про цей лік і мабуть то була правда.
  Через вікно санітарного бараку я щовечора бачив, як на прийом до фершала збиралася величезна з кількохсот чоловік черга хворих.
  Санітар записував у велику книгу прізвища хворих, фершал, не питаючи, давав напитися рожевої водички, або «натріюма» і вигукував:
— Давай, давай, проходь швидше!
  Лише тих хворих, які не могли піднятися і падали на очах, «лікпом» звільняв від праці на один день.
  Прийнявши половину хворих з кількасот чоловіка, фельшер оголошував:
— Сьогоднішній план — триста звільнень від праці по хворости я вже використав. Прийом закінчено!
  Кількасот чоловіка втративши надію на звільнення, яке до речі тут теж планується згори, понуро розходяться по бараках і там тихенько вмирають. Часті випадки, що в бараках живі в’язні тримали ще кілька днів трупи, щоб отримати на померлих пайку хліба.
  Невміруща тема М. Гоголя про мертві душі знайшла широкий і страхітливий вжиток в таборах жахливої большевицької країни ...
  Тільки надто міцні люди, яким бракувало лише відпочинку, видужували в тій сан-частині. Останні вмирали. Вмирали не поодиноко, а організовано, гуртом. Санітари глузували:
— Сьогодні вночі помер ще один колгосп злочинців!
  У нашому таборі виникла пошесть кривавої бігунки. І тоді я почув крилате слово: «лікпом більше знає».
  Щодня на кладовище вивозили десятки людей. Було оголошено «ударний місячник» для копання могил. Гробокопи одержали нову щоденну норму — сім могил на кожного. Звичайно, як у всіх большевицьких зарядженнях і ударниках, тут була «туфта» або обманювання. Риття могил давало не якість, а кількість. Такі, викопані за стахановським принципом могили, ледве могли в собі помістити мерця. Потім тіло злегка присипали землею, а далі густий сніг укривав решту. 
  Але в червні місяці, коли розтав сніг і осіла земля, голі п’яти трупів сторчали на всьому кладовищі…
  Під час пошести санітарі й лікпоми падали з ніг. Тому смерть того чи іншого хворого була полегшенням для «лікпомів», яких називали в’язні поза очі «помічниками смерти».
  Якось через помилку чи недогляд «лікпом» заповнив акта на смерть одного з хворих і його накривши рядном винесли на 30 ступневий мороз. Хворий прийшов до пам’яті і почав стогнати. Потім, коли принесли до трупарні цього живого мерця — він прохрипів:
— Братіки! Змилуйтеся, що це ви робите. Я ще не вмер!
— Мовчи! Лікпом більше знає, вмер ти чи живий! — відповів один із санітарів.
  Це жахливе оповідання довго розносилося по таборах півночі.
  Совєтський підданий, де б він не був, під час невимовних умов, у які потрапив лише почухає потилицю і глузливо промовить: «людина не скотина — все витримає».
  Поряд зо мною у санітарному бараці лежало шість малодітних хворих в’язнів. Старшому з них було не більше 14-ти, а меншому ледве 12 літ. Це була жахлива шістка. Троє з них були хворі на сифіліс. Це молоде «сталінське плем’я» було справжнім жахом для всієї групи. Ці звірята в образі дітей, були нагороджені всіма хворобами, і знали стільки бридкого, що жах згадувати. Вони були синонімом підлоти і розгнузданого розбишацтва.
  Якось принесли одному з хворих літніх людей пакунок з дому. Там було трохи печива і склянка варення. Хворий на пранці юнак, підійшов до отримавшого пакунок, щоб той віддав все йому. Хворий, звичайно, відмовився. Тоді малолітка кидається як звірюка на хворого, видирає пакунок з їдою і коли йому це не вдається, обпльовує її і обмацує сукровицею зі свого кривавленого носа.
  Чотириста малолітніх злочинців, тероризували ввесь табір. З спритністю мавп вони вихоплювали з рук хліб і тікали. Вони крали, збиткували, бешкетували, вибивали взимку вікна, а навіть підпалювали бараки, залишаючи на призволяще інших в’язнів.
  Я бачив вбивців, бандитів, різноманітних злодіїв, але всі вони ще джентльмени, порівнюючи з тими злочинцями, що немов кукіль вивівся на зле обробленій большевицькій ниві. Бачивши тих виродків в образі людини, я з жахом думав про майбутнє.
                                           КАМЕНЯРІ І ЛІСОРУБИ
  Мільйони ув’язнених в СССР під примусом зброї і загрозою голодної смерти, використовуються на різноманітних будівництвах державного значення.
  У віддалених місцевостях, куди ні за яку підвищену платню не згодиться їхати звичайний робітник, працюють в’язні. Вони рублять ліс, здобувають нікелеву руду за полярним колом, здобувають золото на Богом проклятій Колимі, будують залізниці між руднями та новітніми заводами, розбудованими за Уралом і в Сибірській тайзі.
  Як ж умови побуту і як можна заставити голодом працювати?
  Мені довелося працювати на будівництві залізничного насипу, де в’язням щоденно надавано норму виробітку — треба було наламати зі скелі сім кубічних метрів каменя, навантажити на одноколісну «тачку» і відвезти за двісті метрів у насип. Це була надзвичайно виснажуюча праця. За своїх десять годин праці я не завжди встигав це виробити. Коли я не виробляв норми, я не отримував повністю хлібного приділу і другої страви. За кілька днів я схляв і відчув, що коли якесь чудо мене не врятує — я мушу загинути. Ніхто в таборі не прийде в допомогу голодуючому в’язневі. Вихователь почне вам говорити про «соціялістичне змагання», десятник запише на чорну дошку, каптьор через низьке виконання норми відмовляє у видачі одягу. Я щодня худ і дійшов до «слабосилої команди» і позбувся праці на скелі. Натомість мене погнали до лісу, немов би на легшу працю, але десятник оголосив норму — нарізати 12 кубічних метрів дерева... Коли б не дружина, що надіслала невеличкого пакуночка з харчами, довелося б загинути ...
  Що сталося зо мною, коли я трохи відчуняв? Я працював, працював як навіжений, щоб отримати щодня свою пайку 800 гр. липкого недопеченого житнього хліба по половині з остюками і половою, і якось зберегти життя.
  На моїх очах на 16-тій колоні горношорського виправно-трудового табору, охоронник застрілив молодого юнака — в’язня, студента київського Інститута — М-а, який відмовився працювати.
  Адміністрація совєтських виправних-трудових таборів згідно директив з «ГУЛАГ-у» брала курс на виснаження організму в’язнів і фактично робила останніх каліками на все життя.
  Їжа, яка видавалася за стовідсоткове виконання норми — складалася теоретично з 1900 калорій, а енергія, що витрачувалася на виробіток норми вимагала не менше 4000.
  Отже, «решта» йшла за рахунок систематичного недоживлення в’язнів. Минав рік і два, систематичне недоїдання приводило в’язнів до повного виснаження і різних хворіб та приводило врешті до т. зв. «Абісінії». 
  «Абісінією» звалися бараки, де містилися хворі, каліки і слабосилі, які цілком знесилилися і були звільнені від праці. Але що це були за люди? Більшість з них хворіло на типову таборову хворобу — пелагру, що поставала від систематичного недоживлення організму і відсутности вітамінів. Хворі зовні мали страшний вигляд. Це були справжні кістяки, обтягнуті землистого кольору шкурою.
  Тяжко уявити собі весь жах становища цих приречених на смерть людей. З них здирали весь придатний до вжитку одяг, залишали напів голими в одній білизні. Звідсіль і пішла назва — «абісінія». 
  Навіть бараки для цієї категорії бувших каменярів і лісорубів вибиралися найбрудніші, з дірявими дахами і щілинами в стінах та побитими вікнами.
  Хліба «абісінці» отримували лише 400 гр. і один раз на добу звичайну тюремну «баланду» без ніякого натяку на товщ. (Теоретично їм належало по 2 гр. на душу, але товщ поїдали кухарі і таборова адміністрація).
  Брудні і спухлі вони цілими днями сиділи в своїх смердючих бараках. Лише деякі могли вийти на терен табору. Вони блукали з марною надією розшукати щось їстивного. Улюбленим місцем їх відвідин була брудна помийниця. Сидячи навкарачки на помийницях та ямах, де зсипали сміття, вони вибирали всілякі відпадки: іноді їм щастило знайти ласі шматочки у вигляді риб’ячої голови, чи картопляного лушпиння. Тоді між в’язнями починалися цілі баталії — вони билися між собою, падали, билися лежачи, кусалися і з їх цинготних ясен текла кров.
  Цих людей доведених до цілковитого отупіння і втративших цікавість до всього крім їжі використовували слідчі III відділу для різноманітних провокаційних свідчень, коли ці уповноважені НКВД намагалися комусь з в’язнів «пришити» нову справу. За шматок хліба ці нещасні згоджувалися на все. Багато з в’язнів, доведених до «абісінії», зрозумівших всю безвихідність свого становища і знаючи, що так не витримають висидіти весь всій термін ув’язнення, зважувалися раз на завжди звільнитися від роботи, в розпачі відрубували собі всі пальці, або навмисно калічилися.
  Ціною страшного каліцтва, вони намагалися зберегти життя. 1937 р. на 10 тисяч в’язнів Ахпунського відділу Сіблагу НКВД будо 136 випадків самокаліцтв. Але даремна була надія цих в’язнів. їх судили за самокаліцтво по ст. 58/14, як за саботаж.
                                               ТЮРМА В ТЮРМІ
Весь час, але особливо широко і неприховано у 1937—38 рр., «ІІІ-частина» насаджувала і вербувала серед в’язнів своїх сексотів. 
  Так само, як і на «волі», кожного вже засудженого і перебуваючого в таборі підозрівалося в нерозкритому контрреволюційному злочині. Особливо страждали в’язні, які були засуджені не за політику. Їм намагалися «політику» причепити. Вони десь в товаристві своїх товаришів висловлювали незадоволення тим чи іншим міроприємством більшовицької влади. Вони негайно заарештовувалися і потрапляли під слідство. В’язнів обвинувачували у нових досить важких «злочинах» і давали новий термін кари, який на таборовій мові називався «довісок».
  Мене теж не минула та доля. На мене доніс убиральник нашого бараку, що неначе я підбурював кількох в’язнів, відмовитися від праці, і висловлював незадоволення з приводу поганих харчів. Цього було досить, щоб мене заарештували і обвинуватили по ст. 58/12, тобто у саботажі. Я відкидав ці обвинувачення, мотивуючи логікою що самого порушення трудової дисципліни і невиходу на працю ніколи не було. Я і мої друзі не мали відмовлень від праці. А за погане харчування я вирішив стояти на свойому.
  Так. Харчування у минулому місяці в нашому таборі було краще, але в останній час воно стало гірше. Можете це перевірити, — рішуче заявив я молоденькому слідчому. Не дивлячися на це, я просидів у таборовій в’язниці під слідством три місяці. За цей час довелося бути свідком страшних подій, як невинно засудженим знаходжено злочини, начебто поповнені вже в таборах і за них знов «суджено» й «засуджувано». НКВД в таборах дбає, щоб можливо мало в’язнів пережило свою кару. Тому тут знов знаходять причину для арештів і починають все спочатку: слідство, свідків, фабрикування «доказів» і т. д.
  В тайзі НКВД-исти самі почуваються засланцями і з винятковим садизмом знущаються. Як скрізь і завжди, так і тут, найстрашніші моральні тортури, коли від в’язня вимагають признатись, що він незадоволений ненависним йому засланням і розуміє, що не злочин проти «природньої влади». Чи може комусь поміститись щось подібного в голові? Чи можна когось карати за те, що ви не захоплений тим, що дармо попав в пекло тайги? При цих допитах звіріли допитувані і слідчі. Це був пекельний сміх сатани над світом, людьми, законом і Богом. Тут щойно було видно, що большевизм це втілення зла, це справжня влада тьми, яка не тільки знущається над жертвою, але й над катом.
  Ще й сьогодні мені часом здається, що ця «тюрма в тюрмі» — це був лише страшний кошмар голодної і виснаженої людини. Але це була дійсність, що позначалась кров’ю, муками і смертю тисяч в кожному таборі.
  Не менше, як 60 проц. підсудних було розстріляно ВОХР-НКВД за якісь фантастичні, сфабриковані у таборі провокаційні «справи». Їх виводили за табір перед вечером, зганяли у болотнисту місцевість, що її було видно з вікон нашої в’язниці на «12 колоні горшорлагу НКВД» і стріляли. Драговиння поволі засмоктувало тіла.
                                              АМНЕСТІЇ НЕ БУЛО
  Глибокий сніг вкривав землю. Уляглися в’язні в свої барлоги. Шуміла тайга.
  У всьому Совєтському Союзі, мабуть ніхто так палко не чекав свята 20-ліття кривавої жовтневої революції, як ми — багато мільйонове населення тюрем і виправно-трудових таборів.
  Чи це не парадокс, що ми: в’язні, чекали совєтського свята, немов… воскресіння і приходу Месії…
  Ми всі чекали амнестії. Бо начальство на кожному кроці і при кожній нагоді нагадувало про широку амнестію. Ми знали, що така амнестія була 1927 р. Нам говорили:
— Коли ви будете чесно працювати і виконувати норму, обов’язково підете додому.
— Хто відсидів половину — обов’язково піде додому.
  Люди працювали, знесилювалися, але жили надією про амнестію. Лише надія про волю відживлювала охлялих людей.
  І от настало велике совєтське свято. Сталін приймав параду на Червоній Площі. Уряд нагородив тисячі «славних» НКВД-истів за виконування особливого завдання партії і уряду.
  В’язні зрозуміли, що то було за особливо важне завдання.
  Але амнестії не було. В’язні масово намагалися покінчити з нужденним, безпросвітним життям. Вони вибирали десятки різноманітних засобів, щоб свідомо позбавити себе життя, — кидалися на озброєних охоронників, що застосовували зброю і вбивали або важко ранили. В розпуці втікали в тайгу і там замерзали, або гинули від голоду і холоду, кидалися під поїзди, вішалися, перерізували артерії і стікали кров’ю.
  Щодня на кожній колоні, командировці, лагпункті було по кілька самогубств.
  А амнестії не було…
  Та її й не мало бути. Хіба ж мільйони засланців, що розбудовували силу «дорогої батьківщини» були в чому винні? Хіба їх засуджено за якісь проступки, щоб їх амнестували? Всі ж ми перебували в тому чи іншому пункті неозорої території ГУЛАГ-у, щоб згинути, або, переживши чудом пекло «поправи», повернути і бути ізгоями в рідній країні, прикладом і пострахом для інших.
  Про нас дбали і пам’ятали, але лише про те, щоб ми не вийшли за швидко, щоб нам ще не лишились сили до життя. Щоб ми тих сил віддали більше на каторжній праці, нас потішали обіцянками амнестії. Хто не пережив всього пекла заслання в СССР, той не може собі уявити, яка це образа, які це знущання ці обіцянки.
  В’язня трактують як пса. В’язень може й звикти до цього, хоч до вмирання звикнути важко. Але від часу до часу приходить «начальство» і обіцяє. Обіцяє різні речі, залежно від обставин. В часі транспорту, коли люди гинуть від спраги, конвоїр, або командир транспорту обіцяє на наступній станції воду. І в’язні її не дістають. Начальник обіцяє на котрійсь станції зупу, або навіть «добрий обід» Жертвам починає здаватися, що все ж таки, їх ще трактують як людей, признають їх людські потреби. Хай їх заслано неслушно, може це була помилка, але все ж є ще якась справедливість, є ще десь люди.
  Та ось приходить обіцяна станція — і мов поличник: «А може ще чогось захочете?»
  В’язні попадають знов в отупіння. Дехто не видержує і божеволіє. Співтовариші подорожі просять води для хворих хоча. Начальник знов співчуває й обіцює, що ось незабаром приїдемо на місце призначення. Там нас чекають — буде гаряча страва і тепле приміщення. Зрозпачені і зламані люди знов вір’ять. Людина так хоче правди, що не вірить, невже можна без потреби брехати до безконечности?
  Транспорт провадить на місце: «Вигружайсь!» — і в’язні вискакують в глибокий сніг. «Сідай». Коли вже всіх трусить від холоду, починається перевірка й повідомляють, що страва буде завтра, а приміщення сьогодні треба почати будувати.
  Такою ж обіцянкою була й амнестія.
  Кожен з нас, хоч підчас арешту перейшов різні знущання, хоч вся судова процедура і всі конституції — це теж знущання над людиною і справедливістю, не може відчути тієї тортури, ображування безсильного, як винятково садистичної. Така вже засада у «найвільнішій» країні: понизити людину, як можна, дати їй відчути, що вона ніщо, раб («холоп без царського велічества»), глумитись над всім людським, аж вона забуде, що щось людське існує на світі, і стане зацькованою твариною, яка вже не здібна на жадну реакцію, якій вже все одно, яка може бути тільки безвольним і бездушним знаряддям).

