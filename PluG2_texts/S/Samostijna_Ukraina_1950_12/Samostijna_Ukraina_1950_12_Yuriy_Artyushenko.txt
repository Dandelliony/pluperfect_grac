Юрій Артюшенко
                                Українська політична еміграція 
                                й американський політичний світ
  На сторінках «Свободи» з дня 25 січня б. р. ред. Іван Кедрин, в статті «Політична організація американських українців», порушив дуже важну проблему політичного оформлення американських українців, а в 33 і 34 числах «Свободи» висловився в цій же справі й п. ред. Микола Чубатий. При чім у передмові до згаданої статті говориться: «... що заторкнена тут тема належить до основної проблеми всієї української громади в ЗДА, однаково давньої, як і нової еміґрації, без уваги на те, чи хтось з висловленими тут поглядами погоджується, чи ні».
  Тому й я — як старий політичний емігрант, що вже 20-й рік на скитальщині поза рідними землями, та як новий емігрант отут в Америці, де вже біжить п’ятий місяць, — хочу висловити в цій справі свої міркування, що мають, як не безпосереднє, то посереднє відношення до згаданої проблеми.
  Українська Армія, що 20 листопада 1920 р. залишила останній вільний від чужої окупації клаптик української землі, створила чисельну, найбільшу дотепер в історії, українську політичну еміграцію. Тодішні міжнародні політичні відносини були дуже й дуже некорисні для української нації. Народи Західньої Европи, не розуміючи істоти московського большевизму, байдуже приглядалися до того, що діялося на просторах совєтської імперії та навіть вороже ставилися до боротьби, яку провадили українці. Що більше, українській політичній еміґрації приходилося навіть боротися за власне ім’я, якого їй чужий світ не хотів признавати. Без матеріяльних засобів для політичної роботи, без достаточних зв’язків із зовнішнім політичним світом і без політичного досвіду в еміграційному житті тяжко було українській політичній еміґрації здобувати прихильність зовнішнього світу.
  І власне в дуже багатьох випадках українська політична еміґрація шукала шляхів до різних міжнародніх політичних чинників через не пересякнених ще чужою ментальністю бувших політичних еміґрантів-українців, тепер громадян тої чи іншої чужої держави. Сьогодні ж до того є далеко більші можливості, бо число таких громадян українського походження майже в кожній західній державі збільшилося, а до того й теперішнє число політичної еміґрації, в порівнанні з першою, теж зросло в кілька раз. Українська політична еміґрація поповнилася новими вартісними одиницями з усіх українських земель, а зокрема великим числом бувших політичних в’язнів концтаборів. І хоч до недавна ще здавалося, що через політичне розбиття по партійним «ґеттам» українська політична еміґрація стане не тільки незрозумілою сама собі, але й власному народові, на щастя, здоровий інстинкт української політичної еміґрації переборов усі відо-середні сили й українська політична еміґрація нарешті віднайшла себе як однолйта цілість в Українській Національній Раді і цим скріпила свою вірність суверенній волі українського народу, висловленій в двох великих Актах Самостійности й Соборности.
  Крім того, віднайшовши себе в Українській Національній Раді, українська політична еміґрація зміцнила в цілому міжнародньому політичному світі переконання, що тільки українська політична еміґрація є єдиним вільним політичним речником суверенної волі українського народу, виявленої в двох згаданих актах з 22 січня 1918 і 1919 років; що тільки вона є вповні суверенним виразником перед зовнішнім світом тяглости українського національно-державного процесу, але ніколи большевицька окупаційна влада, що сьогодні на міжнароднім форумі говорить в імені України, та, що тільки політична еміґрація видвигає перед світом справжні ідеали Української нації — ідеали за які найкращі її сини кладуть життя в рядах УПА, чи в льохах МВД, чи в далеких концтаборах.
  Оглядаючися в минуле, мимоволі насувається думка, що в історії повторюються помилки тому, що історію творять щораз нові й нові покоління, які не завжди спираються на досвід своїх попередників.
  Тому на підставі досвіду з минулої співпраці української політичної еміграції з бувшими політичними емігрантами — громадянами чужих держав, можемо загально сказати, що найбільшої питомої ваги й однієї вислідної всіх наших дій ми досягнемо тільки гармонією у процесі нашого власного національного ставання, шляхом взаємопов'язаний всіх діючих сил, що на кожному історичному етапі все і всюди репрезентують і втілюють органічну тяглість наших визвольних змагань, і таким чином поєднують своєю живою дією різні періоди нашого історичного змагання за українську державу й за місце для неї в колі вільних народів світу. То ж і «Заокеанська еміграція має посісти на цьому фронті своє питоме місце і своїм досвідом, впливами, засобами та безпосередньою участю в змаганнях внести свою вкладку в велику справу визволення України і відбудови Української Держави» (3 резолюції ІІІ-го Великого Збору Українських Націоналістів). Тим більше, що в проводі старої української заокеанської еміграції стоять національно свідомі люди, колишні політичні емігранти, для яких і далі є дорогими національно-державні традиції з періоду українських визвольних змагань і дальші національно-революційні здобутки в площині росту духової самостійности й соборносте та політичного потенціялу українських сил, що наростали не лише в найдальших закутках українських земель (Закарпаття, Буковини, Холмщини, Засяння), але й у всіх навіть найменших осередках української еміграції Нового й Старого Світу. Тому, на нашу думку, не є тяжко знайти спільну плятформу політичної концепції й стратегії дальшого національно-державницького змагу і праці.
  Передумовою для цього має бути ясне усвідомлення політичних можливостей, що стоять перед одними й другими. «В нинішньому світі об’єктивні правні засади керують міжнародньою політикою в куди меншій мірі, ніж брутальна фізична сила. Для сучасної української зовнішньої політики це має бути вихідною точкою в розумінні світових політичних взаємин» — говориться в програмі Організації Українських Націоналістів. Тому то українську міжнародню політику треба формувати так, щоб вона відповідала засаді вирощування, зберігання і скріплювання власних національно-революційних і державно-творчих сил. Себто, щоб вона стояла на засаді суверенности української міжнародньої політики, а з неї власне й випливає те, що українська політична еміграція все й всюди зберігає себе вповні незалежним політичним чинником і оберігається від некорисних для визвольної справи впливів чужої пануючої дійсносте.
  Вартість української політичної еміграції в міжнародньому політичному світі завжди буде залежати не стільки від її кількосте, скільки від її власної питомої ваги, яка зростає тільки з власних незалежних творчих сил і власної незалежної зовнішньої політики.
  Для кожної західньої держави українська політична еміграція, як незалежний політичний чинник, не є ворогом, вона вся є фактичним союзником данної держави, її приятелем, що шукає шляхів до здобуття її приязні. На нашу думку, буде більша користь для данної держави з української політичної еміграції, як незалежного політичного чинника, від користи яку б вона мала, якщо б ця еміграція стала її громадянами.
  Німеччина знехтувала в своїй зовнішній політиці цей незалежний український політичний чинник — політичну еміграцію, а послуговувалася в міжнаціональних взаєминах тільки своїми різнонаціональними «райхсдойчами», а які були з того висліди, хіба не мусимо пригадувати. Думаємо, що західний світ не буде повторювати в міжнаціональних взаєминах німецьких помилок і визнає українську політичну еміграцію за повновартісний незалежний чинник у міжнародніх взаємовідношеннях. За цим промовляє й стаття експерта психології війни й консультанта головного штабу збройних сил ЗДА Воллеса Керрола, що з’явилася в журналі «Лайф» з 19 грудня 1949 р., в якій автор пише: «Нам треба вивчити цей страшний промах німців і ніколи його не повторювати. В разі трагічного випадку третьої світової війни ми станемо перед дилемою, чи кинути нам атомові бомби і знищити ними мільйони людей, що населюють совєтську Росію, чи, навпаки, зберегти це населення для боротьби проти сталінського режиму, себто перетворити совєтські народи на потужну зброю, яку большевикам ніяк не вдасться скопіювати і потім застосувати проти нас». Ще дальше він говорить: «В разі війни нам треба розгромити совєтські сили поза межами СССР і підтримати внутрішні антисовєтські сили, які повалили б Сталіна всередині країни. Тоді, знищивши агресора, ми могли б дати можливість народам СССР самим визначити свою долю».
  На нашу думку ліквідація української політичної еміграції — як незалежного політичного чинника В поокремих західніх державах, є в інтересі тільки большевиків, але ніколи в інтересі самих тих держав.
  Отже й в Америці українська політична еміграція повинна лишитися незалежним політичним чинником — носієм українських національно-державних традицій, виконавцем українських національно-державних заповітів і речником українських національно-державних ідеалів та інтересів. Українська національно-державна рація має бути для неї у всьому основним критерієм.
  Заокеанські українці теж обтяжені спадщиною минулого, а то саме — груповим політичним поділом і це явище нормальне, обумовлене історичним духовим процесом, що витиснув свою печать не тільки на психіці, характері й ментальності, але й на суспільнім життю — на його змісті й формі, — тільки аби цей поділ не переходив певних меж і не занадто роздробнював наших заокеанських українців. Справжню переоцінку цій спадщині дасть грядучий новий наш державницький період, а до того часу цей розподіл — «повинен знаходити свою розвязку в національній солідарності, як головній прикметі всякого політично-дозрілого народу» — за резолюціями ІІІ-го Великого Збору Українських Націоналістів.
  Більшість із провідної верстви заокеанських українців являється симпатинами котроїсь із політичних груп політичної еміграції й відповідно до того часто творять тут середовища своїх однодумців. Це безсумніву не є політичні партії, але політично думаючі групи людей. Усіх цих людей, понад групами, органічно поєднує національна культура, що походить із духовости, традицій і моральних вартостей українського народу, і вона їм усім дає почуття повновартости в колі інших культурних співгромадян — різнонаціонального походження, з якими то їм доводиться обмінюватися своїми культурними скарбами так, як це говориться в брошурі — “Guide for new Americans”: — Приїзджаючи до Америки, привозити зі собою великі скарби вашої традиції, національної культури. Це є співи вашої давньої батьківщини, народне мистецтво, література, звичаї.. . Америка не хоче Вас позбавити тих скарбів, навпаки — Америка прагне, щоб Ви ділили свою культуру з іншими американцями».
  На нашу думку приналежність українців до американських партій не виключає ні творення українцями своїх власних відділів у цих партіях, як це, напр., українці творили в свій час так звані «одбочки» чехословацьких партій, ні творення власних політичних середовищ. На нашу думку, є навіть побажаним, і то як в інтересах українських, так і американських, тим більше, що розвиток світових подій великою мірою висуває потребу реорганізувати світ на нових засадах, диктує Америці творити, так би мовити, причілки на порозі нової доби, — в якій то їй доведеться зустрінутися й з новою пробудженною стихією української нації, а ми ж живемо в добу, коли зброя ідей стає могутнішою і страшнішою ніж атомова бомба. І як це, напр., у звязку з розпочаттям «Голосом Америки» висилки програми українською мовою, редактор лондонського тижневика «Нешенел Нюз Леттер» — Кінґ-Гол у статті «Розвиток української справи», між іншим, пише: «Цей американський крок і подаровані росіянами пракор і гимн разом із перенесенням Хрущова, головного експерта в українських справах, в Москву, вказують, що обидві сторони в холодній війні розуміють значення України». Такий політичний вирішальний фактор американських українців може спричинитися й до усунення всяких протиріч між українською політичною еміграцією й американськими державно-політичними чинниками, та до забезпечення спільної дії, стратегії й тактики. — Він буде й для Американського Уряду моральною базою й контролею правильности його потягнень в українській проблемі. Бо ж доля не тільки Европи, але й цілого світу у великій мірі залежить від того, як і на скільки буде взято до уваги і використано центр суходолу старого світу — яким є Україна.
