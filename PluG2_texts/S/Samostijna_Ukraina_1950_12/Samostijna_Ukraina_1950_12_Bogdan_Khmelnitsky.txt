                        Богдан Хмельницький
	                                           ПОХВАЛА ЗАЛІЗУ
                                        (Уривок із драми «Милость Божа»).
                          Добре залізо шануймо над злото, 
                          злото ніщо бо, отак, як болото. 
                          Чи ж придалося ляхам злото-срібло? — 
                          взяло залізо і скарби і дібра. 
                          Наші батьки не із срібних тарілок 
                          їли, а з пугарів злотних не пили,
                          дбали про інше, — про зброю залізну 
                          й славу лишили по собі і пісню. 
                          Дбаймо і ми ні про що, про залізо! 
                          Ним компенсата пристала харцизу: 
                          ворога гнати в запілля далеко, 
                          слати псявіру до гемона й пекол. 
                          Лицарству все понад золото суте 
                          як би у полі та слави здобути, 
                          як би не марно прожити на світі, 
                          хай би в достатках усяких та в ситі! 
                          Лицарству крім особистої слави 
                          дбати про гонор поспільства й Держави. 
                          Зась контравентам свобод, лиходіям! 
                          Цьому ж та тільки залізо довліє. 
                          Чей не словутня козацька кебета 
                          шаблю гострити, палити з мушкета? 
                          Чей не за Волю, за Землю, за Віру 
                          з кпином іти на палі й під сокиру? 
                          Даймо і дітям мушкета у руки, 
                          муштри навчаймо, вояцької штуки, 
                          щоб не відвикло козацьке рам’я, 
                          щоб не забула нас людськая пам’ять!
                                                                             Уклала О. Л. Лятуринська
