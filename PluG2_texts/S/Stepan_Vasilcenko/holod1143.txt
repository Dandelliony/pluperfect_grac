Голод
   Утиканий зорями, як жаром, тихо світив над селом серпневий вечір, і чітко печатувався на синьому безмежному дворищі, як срібний герб, блискучими бляхами накований, небесний шарабан — Віз. 
   Пізно.
   ...Трухлява веранда, абияк затулена рядном, — сцена. Зала — весь шкільний двір. Людей — мов хмара у двір упала. Стоять, сидять, гуртами лежать на моріжку. Рясно в темряві поблискують цигарки. Гудуть соняво й ліниво голоси.
   А за ряднами на сцені, як у казані: нервово забивають цвяхи, разом — гармошка, а над усім — азартна, безупинна, голосна сварка.
   Десь у дворі застогнало з нудьги:
   — Та починайте, бо вже ж пізно!
   За ним з усіх кінців однодушне обурення:
   — Доки це, справді, держатимуть нас? Півні скоро заспівають!
   — Починайте, бо вже люди поснули!
   На моріжку хтось, поклавши під голови шапку, висвистував носом.
   — Чуєте чи ні?
   Із-за рядна швидко висовується рука:
   "Дзелень-дзелень".
   Регіт:
   — Которий уже це раз: п’ятий чи шостий?
   Покірно втихають...
   — А за віщо вони завелись там?
   Хтось через плече:
   — За те, що й завжди: Марко хоче грати молодого, й Терешко хоче, той свого не попускає, і другий не попускає...
   — І кажіть же ви: чорт ї не взяв його...
   Слово-друге про Марка.
   А трапилась тому Маркові, казали, така пригода: на зелені свята, під час вистави, Марків партнер палахнув ізгарячу в його з обріза, замість порожнього, бойовим набоєм; на щастя, куля попала тільки в пахву, і, місяців зо два одлежавши в шпиталі, Марко знову вернувся в село, накульгуючи, правда, та уси вгору накрутивши і шапку, як завжди, збивши набакир.
   Сміються.
   — Та й не кається, знову за своє!
   — Де там вам кається: вертався вчора з шпиталю — додому не зайшов, покульгав зразу на репетицію.
   Хтось голосно позіхнув:
   — Оце актьор! Такого актьора...
   Застрибали рядна на веранді, захитались, розсовуються.
   — Стійте! Здається, таки починають.
   — Сла-ава богу, дождалися!..
   Двір прокидається — радість, гомін, давкотня.
   — Тихше, тихше! Посідайте!
   Два хлопчики, змагаючись за місце на ослоні, застрибали перед сценою, як півники: лусь! лусь! — один одного.
   — Посідайте, каменем би ви сіли!
   Вщухли.
   Жовто світить на сцені злиденний каганець...
   Тихо. Ждуть — не чуть.
   — Та там же, здається, нікого й немає, — розчарований голос.
   Зразу зіпає щось за сценою з розпачем:
   — Марино, Марино! Завісу вже підняли! Миколо, та пускай її, бо їй же треба на сцену виходить.
   Вийшла: у квітках, у вишивках, щоки палають — мов з парні. Вбігла, похапцем соромливо розбиту косу на голові підбирає. Далі — круть сюди-туди, до суфльора: морг, морг.
   У будці, як у кадовбі, загуло на весь двір.
   Із-за куліс здавлений голос:
   — Тихше, ти, бугай!
   Притих.
   Двір німіє.
   Аж ось виривається із-за лаштунків жагуче, пристрасне:
   — Ти шкандалу хочеш? Кажи — ти хочеш шкандалу?
   З публіки роздражнено:
   — Та вам коли заціпить там чи ні? Ото, господи...
   Голоси тихішають за сценою, проте аж шипить у їх пристрасть:
   — Ти шкандалу хочеш? Ну побачимо!
   — Побачимо!
   Незабаром, гаряче дихаючи й поблискуючи очима, протовплювались до веранди три якісь зловісні силуети. Коло самої рампи загрозливо поставали вряд.
   Хтось злякано:
   — Гляньте: батько Терешків, зять і брат!..
   Пройшла тривога. Зашепотіли.
   — Ну, це вже знову почнеться... — хтось безнадійно махнув рукою.
   Марина нашвидку, плутаючи, доказує абияк свій монолог і стає збоку, з гарячою цікавістю позираючи на двері.
   Із дверей задки виходив на сцену в синіх штанях розмальований любовник: один кулак держав він напоготові коло грудей, другий витяг, обороняючись, вперед. За ним, трохи накульгуючи, влітає другий, уже в червоних штанях — розпалений гнівом. Нашвидку замотуючи на собі довгий пояс, він блиснув очима, як крицею, і зробив виразний жест головою до дверей:
   — Уступись, тобі кажу.
   Публіка мимохіть підвелась із місць: зразу здавалось, що це незвичайної сили актьори блискуче почали свій вихід.
   Терешко скосив очі й мигнув до рампи. Троє, що стояли перед сценою, штурмом, як орда, кинулись на рампу і вмить стояли на сцені.
   — Зійди геть!
   Марко тривожно озирнув шеренгу родичів і, зразу повернувши голову до публіки:
   — Дядько Митро! Сюди!
   — Іди звідціля геть! — погрозливо казав похмурий бородатий батько. — Іди, бо однаково не будеш грати: силою витягнем звідціль!
   Несподівано сварка перелітає в публіку — загули, залящали, заторохтіли — приятелі, матері, діти:
   — Геть Марка, хай грає Терешко!
   — Куди твій годиться недорікий Терешко? Марко грав і буде грати!
   — Марко — крутій: Варку мала грати моя Хима, а Пріську — Марина, а він оддає Марині Варку, а Химі...
   — Скинуть його, хай інший порядкує!
   Діти:
   — На галасування!
   — Скинуть, скинуть!
   Марко гримить:
   — Мене скинуть? Мене? Ніхто мене довіку не має тепер права скинуть! Я постраждав на цій сцені. Я кров свою...
   — Та чого ви дивитесь: в шию його, чорта кривого!
   Хлопчик, брат Терешків, що стояв поруч батька, скинув руки вгору, мов кидався вплинь, угнув голову в плечі — і з розгону — головою Марка в живіт.
   Всі, як по сигналу, кинувши сварку, ринули на Марка.
   — Дядьку Митро! Дядьку Митро! — одмахуючись кулаками, як од собак, гукав Марко.
   В гурті:
   — От, хай бог боронить: ще повбиваються...
   — Завісу! Завісу!
   — Дядьку Митро! — кричав Марко десь на дні кучі, що з-під неї червоніли тільки його штани. — Дядьку...
   Зацвірінчав невеличкий хлопчик:
   — Дядько пішли за повітку, ось я зараз їх гукну! — і — вітром назад...
   Та гукать дядька Митра вже не було потреби. Дядько ішов сам: глухо покашлюючи, як із бочки, ступаючи певними півсаженними кроками, з цигаркою в роті, з залізними вилами в руках, з кудлатою головою, як коренище, в якій стирчала солома, він протовплювався до сцени, легенько розштовхуючи людей, що летіли од його, як пір’я. Не торкнувшись рукою, переступив рампу — став на веранді. Велетенська, страхітня тінь од його і од його тризубця лягла на півдвору.
   Все завмерло.
   Кинув на поміст цигарку, обережно погасив її босою ногою, поставив вила ік стіні...
   Ніхто й незчувся, як щось зашуміло з веранди, гупнуло й застогнало.
   — Го-го-го... — ревом покотилось по двору.
   Другий!
   — Га-га-га... — дужче.
   Разом із тим, як один за одним лантухами летів із сцени Терешків рід, хвилі реготу підіймались громовою гамою вище й вище.
   Гвалт, лемент...
   — Мамо, мамо! — чути в гурті схвильований, радісний голос. — Це вони так приставляють чи це справді?
   — Оце, сину, таке приставленіє.
   Швидко сцена була порожня.
   — Завісу!..
   ...Обізвався Терешко десь аж на задвірку:
   — Ну-ну! Ти мене попомниш! Я знайду дорогу й до Києва! Халтурник! — Далі до людей: — Товариші-громадяни! Ро-зіходьтесь по домах, бо це вистава неправильна — це старий режим!
   Загуло:
   — Годі вже! Чули!
   Свист.
   ...Перешуміло, перегриміло, стихло...
   Хтось позіхаючи:
   — Та це воно можна вже й додому йти, чи, мо', ще що буде?
   — А вам, дядьку Якиме, хіба цього мало?
   Сміх.
   — Ну-ну! Це так кумедія! Такої і в Києві не побачиш.
   Далі:
   — Ох-хо-хо-хо! — Зітхання глибоке, довге, важке: ну що ж, ждали більше, може, таки менше осталось. Підождемо ще.
   ...Дзвоник.
   Почалося знову тим самим:
   — Марино, Марино! Біжіть гукніть Марину!
   На цей раз Марина зопалу влітає на сцену з повним ротом. Спохватилась, одвернулась убік, доїдає, аж кривиться.
   — Марино, удавишся!
   Осміхається, крутить головою. Утерлась рукавом і, — кокетуючи, зводить на публіку винуваті очі...
   П’єса була незграбна, давня, як пліснявий книш. Постанова, грим, одіж — сміховище. Актьори товклися по маленькій сцені, як коні в топчаку, кректали, потіли, сопли.
   Аудиторія німа була, як скеля, серйозна, уважна. Дивились пильно, гостро, ніби бачили там крізь мутне скло, мутне, завожене й брудне, якийсь далекий, чарівний промінь.
   Ні однієї посмішки, ні одного незадоволеного обличчя. Наморщені чола, витягнуті шиї, часом аж ошкірені зуби і очі... Жадібні, гарячі... і молоді, ясні, і вицвілі, безцвітні... в усіх їх світилося одно: голод... жорстокий, звірячий голод, що трощить, не розбираючи ні кісток, ані пір’я.
   А зверху тисячами ласкавих очей дивилось на їх темне серпневе небо, і шугали над ними золоті метеори, мов у горидуба граючи. 
