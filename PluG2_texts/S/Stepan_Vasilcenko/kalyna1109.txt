Калина
   Приїхав у гості до нас дядя з міста, мамин брат.
   Сидить він у кімнаті коло маленького столу, пише ноти і разом стиха приспівує.
   Невелика сестра наша, Таня, прибирає в кімнаті, слухає.
   Дядя співає:
   Ой у лузі, в лузі
   Червона калина...
   То ж не калина — 
   Молода дівчина.
   — Дядю, — питає його Таня, — а то вона тільки намастилася калиною?
   Дядя засміявся.
   — Буває й так, — каже він, — тільки у цій пісні не про таку дівчину співають. — Далі повернувся до неї, починає розповідати: — Це, може, так було. Ішли двоє дорогою, дивляться — щось червоніє в лузі.
   Один каже:
   "Це калина спіє".
   А другий каже:
   "Коли ж це вона тут виросла? Це, мабуть, щось інше".
   Підійшли ближче, придивилися, аж то дівчина така гуляла там: рум’яна та гарна — ну, зовсім як калина.
   З того часу, тільки де виросте дівчина хороша та рум’яна, то про неї й кажуть: "Та дівчина, як калина".
   — А то ще кажуть: "Дівчина, як повная рожа", — пригадала Таня.
   — Кажуть і так — різно, що кому личить.
   — А мені що личить? — жартуючи, спитала Таня.
   — Тобі? — подивився дядько на неї, а вона така повненька та кругленька. — А на тебе скажуть: дівчина, як качанчик...
   Сказав дядя і сам засміявся.
