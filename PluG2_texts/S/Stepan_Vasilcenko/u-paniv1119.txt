У панів
   Іде Ларько улицею, зігнувся й хилитається... Плетена шапка нап’ята на уші, жмутом намотаний на шиї шарп, руденький повстяний пінжак, на ногах зашкарублі чоботи; вуси й борідка взялися кригою, шия втягнута в плечі, а під рукою вгорнута в драну хустину скрипка! Білі метелики снують кругом Ларька, сліплять, сідають на голову, на бороду... позаду юрма дітей...
   — Ларьку, ану заграй чечіточки! Го-го! Та як же упився Ларько!..
   — Ларьку, а коли ще підеш під Бойкову греблю на весілля?..
   Кидають на його мерзлим кізяком, перечіплюють, у сніг валяють.
   — Га! Хвороба на вас! Кш! — кричить Ларько й ганяється по улиці за дітьми, мов за горобцями.
   — Чого це ти, Ларьку, стежкою не йдеш, та все в сніг лізеш? Хіба ж тобі туди йти?.. Тобі он куди йти! — і хлопці пхають його кудись у другий бік.
   — Брешеш! — бубонить Ларько. — Я все бачу і все знаю... Мене не одуриш...
   Ларько таки справді все бачив і все знав: бачив він, що кругом його скрізь дерево в білому цвіту, бачив, що всі хати вкриті зверху білими ковдрами, що скрізь у маленьких вікнах жовтіють крізь якусь сітку плями світла.
   Значить — прийшла вже ніч.
   А знає Ларько, що завтра різдво і що він іде до панів на хутір славити Христа. А там нагодують його, напоять і грошей дадуть, а то ще, може, пощастить і вкрасти що, як було минулого року. Де був допіру, — Ларько вже забувала й навіщо йому теє знати: де був — нема тепер.
   Білі метелики вже перестали сльотою лізти в вічі, і йому стає видніше. Ларько бачить, що він уже за селом. Ген серед шляху манячить щось крізь вечірній суморок: то стоїть плакуча верба. За вербою будуть Горілі бори, а за борами скоро й хутір.
   З-за пазухи витягає Ларько пляшку і перехиляє до рота. Потім обережненько ховає її.
   — Що таке Ларько? — бубонить він сам собі. — Ларько — не простий чоловік. Е-ге! Ларько дорогий чоловік... Хто Ларька не знає!
   Ларька таки знали люди. Знали й гомоніли, що він — справді дорогий чоловік, хоч часто ходить і битий і лаяний, хоч часто п’яний валяється з своєю скрипочкою по бур’янах та ровах. Гірке було життя Ларькове — всі бачили, та ніхто не чув, щоб жалівся він на його коли словами. Словами він міг тільки попрохати собі у добрих людей чого-небудь, коли був тверезий, та голосно лаятися, як був п’яний. Своє ж горе, свої жалі оддавав він де-небудь на безлюдді живій скрипці, а вона вже голосно плакала й далеко односила Ларькову тугу. Не раз бувало, що серед глухої ночі будила людей пекуча струна і тоді казали люди, що то десь під тином проснувся Ларько та й засумував.
   Іде оце Ларько степом, сяде один собі край битого шляху, щільно, мов дитину, притулить до грудей свою скрипку, схилить низенько до неї свою пропащу головоньку — і заплачуть, заквилять струни, немов у тій скрипці озивається живе Ларькове серце. І бачили люди, що плакав тоді Ларько. І плакали разом з ним чужі люди, що проїжджали мимо його степом.
   Отакий Ларько...
   А тепер він дуже впився і йде собі у полі по снігу. Йому здається, що відкілясь узялися і йдуть поруч дьогтяр Панас та колесник Таран. Ідуть і щось розказують, сміються і пхають його головою в сніг.
   — Ну й нащо ви це робите, хлопці! — докоряє їм Ларько, встаючи з снігу. — Не шуткуйте! Годі! — А вони не слухають: тільки встане Ларько — знову пхнуть. Ларько сидить серед снігу, й лається. Одпочив трохи, встав; немає ні Панаса, ні Тарана, пішов шляхом сам. Іде серединою шляху й помічає, що хтось став серед дороги й не пускає його далі; одступився назад, хотів поминути — знов наткнувся на його.
   Ларько став і думає.
   — Еге! — засміявся він. — Це ж, либонь, я вже в хутір прийшов! Скоро як — і не помітив! — дивується собі. Далі причепуривсь, щоб до панів іти.
   "Та які ж химерні пани! — думає Ларько, видираючись по чомусь угору. — Які кумедні: заберуться не знати куди, та й видирайся до їх... Коли б ще не обірватися та в’язів собі не скрутити".
   Разів скілько Ларько зривався й падав у сніг, аж таки виліз...
   Боже, боже... які розкоші, краса яка! Стоять скрізь столи, застелені дорогими килимами, рядочками креселка з червоного бархатину; в чудових зільниках ростуть дивовижні квітки, а серед кімнати висить кришталеве панікадило... Люстра, золото, срібло... Так і сяє все, так і сяє... За що не візьмись, де не сядь — усе хитається. Придивляється Ларько і бачить, що крізь муровані стіни видніється небо з зорями, і не розбере він, чи вони в будинку, чи за будинком.
   Ось одна зірка зірвалася і покотилась так низько над Ларьком, що він аж прищулився, щоб по щоці не вчепила.
   — І до чого вже дійшли ті пани! — дивується він. — Навіть небо забрали в свої покої.
   По покоях проходжають пани, панянки й паненята, всі в шовках та в золоті. Ось одна з білим личком, як вишневий цвіт, і з темними, як чорнобривці очима... Ступає легесенько, як пух...
   "Ех, коли б я був малярем! — думає Ларько. — Змалював би я це личко та й на божник поставив".
   Ходить Ларько скрізь, розглядається, і любо йому, любо...
   Та чого ж це всі одвертаються од Ларька? Йому так бажається, щоб панночка глянула, промовила до його слово; він би розпитав її за квітки, за все...
   Зайде він з одного краю до панянки — вона губки надимає, одвертається; зайде з другого боку — те ж саме. Паненятка малі — й ті не хочуть на його дивитися.
   "Чого ж це вони такі непривітні, чого?" — гадає Ларько і почуває, як тихенько туга серце йому тисне.
   Коли підходить до його пан сивий, суворий.
   — Хто ти такий? — питає пан.
   Ларько не знає, що йому сказати, потім пригадав:
   — Я ж Ларько, пане, отой, що ходить по людях грати.
   — А ще хто ти такий?
   Ларько сказав би, та й сам не знає, хто він іще такий.
   — А чого це в тебе чоботи в болоті, чого солома на тобі, чом голова не розчесана? — допитується пан.
   Тоді пригадав Ларько все: пригадав, що давно вже він зап’янствував, що не раз з кимсь побився, що ночував у болотах, в ожереді на полі, — і потупив він перед паном очі.
   — А чого ти тут? — спитав пан.
   Мовчить Ларько.
   — Не знаєш? А я знаю: ти прийшов, щоб украсти що-небудь, як украв минулого року срібну ложку, що пропив у Ічні в жида Пенька.
   Ларькові так соромно, що й місця собі він не знайде.
   А пан каже:
   — Вон звідціля, Ларько, бо ти злодій, п’яниця й мужик! — і рукою на поріг показує.
   Тоді промовляють тихо, мов листом десь шелестять, панянки:
   — Геть Ларька, геть з покоїв! Од його горілкою тхне. — І шовковими рукавами носики затуляють.
   І промовляють маленькі паненята:
   — Геть Ларька, бо він забере нас у торбу!..
   Ларькові робиться чогось шкода, боже, як шкода!..
   І знову каже одна панянка, каже друга, і всі кажуть:
   — Геть, геть, геть Ларька! — Підбігають і штовхають його в спину маленькими кулачками.
   Заплакав Ларько та й пішов до порога. Коло порога його взяв такий жаль, що він аж спинився.
   — Пани! — благає він, приклавши руку до серця, — не проганяйте мене — я не красти... я... я Христа славити прийшов, — пригадав він, — благословіть, пожалуста! — і зводить на панів заплакані очі.
   Стоїть пан спиною до його, мовчить, і всі змовкли.
   "Змилувались, благословили!" — думає Ларько і почуває, що робиться йому легше.
   Поспішаючись, щоб, бува, не передумали пани, нала-годює він свою скрипку.
   Стоїть Ларько у панів коло порога, грає, і одна в його думка засіла в голові: коли б тільки, коли б усю правду сказати!..
   Чує Ларько, що серце його, як було вже не раз колись, із струною розмовляти починає.
   "Ой щось буде..." — думає.
   І от засумувала, затужила струна... знялася в грудях у Ларька гаряча хвиля, закипіло, забилося щось, стиснуло серце так, що хочеться тарахнути йому скрипкою об мур, щоб в тріски розлетілася. Його пальці впиваються в струну, смичок літає по струнах, і чує ухом Ларько, що струна говорить правду. Зсувається вага з Ларькового серця, на душі затишніше, крапельки гарячі по лиці пливуть.
   Глянув Ларько на панів.
   Всі повернулися до його, дивляться, немов сказати хочуть: "Так ти он який, Ларько!" І лиця в їх стають ласкаві до Ларька і смутні.
   "Заждіть — ви ще не знаєте Ларька, — заждіть!"
   І знов захопило дух Ларькові: вже й не чує він, чи є в його руках скрипка, чи немає. А серце затужавіло, зробилося як криця, і болить, і болить, і не перестає.
   А по йому щось креше, і летять од його скалки золоті, срібні, білі... віхтями, снопами... і осяяли Ларька на всю кімнату... Стоїть, мовби в огні.
   І чує він, що над ним щось тужить; не тужить — криком кричить, правду Ларькову розказує. І догадується він, що то — струна.
   Підвів очі Ларько; посхилялись панночки, білими хустинками очі витирають, плачуть. Плаче стара пані, плачуть паненята. Заплакав і старий пан, головою схилившись до столу на ріг.
   "Ага, пани! — думає Ларько. — Що, п’яниця Ларько? Злодій?.. Тепер бачите, який Ларько?"
   І от затужили всі, підбігають до його.
   — Ой годі вже, Ларьку, годі, не грай уже! — благають. — Ой годі, бо серце з жалю розірветься.
   І дітки плачуть і благають:
   — Годі вже! Годі, годі...
   За руки хапають його, за смичок...
   "Ні, не перестану, не перестану!" — думає собі Ларько.
   — Ларьку, Ларьку! — ясно чує він інші голоси, що гомонять усе дужче та дужче.
   — Ларьку! Злазь, бо замерзнеш к сучому батькові! — і Ларько почув, як хтось штурхає його києм у спину.
   ...Злазить Ларько з верби і бачить: над вербою світить місяць, а кругом степ, засипаний снігом.
   Стоять якісь люди, чоловіки, жінки, діти, всі гарно зодягнені...
   — Що це тобі Ларьку?.. Опам’ятайся: ось до утрені йдуть люди.
   — Перехрестися, Ларьку, — гомонять кругом.
   Ларько зав’язав у хустину скрипку, насунув на чоло шапку, не сказав ні слова й тихо побрів од людей у степ.
   — А горенько тяженьке! — промовляє чорнява струнка молодиця. — І до чого тільки людина не доведе себе!.. — Й її карі очі блищать проти місяця смутком та жалощами.
   Люди спинилися коло верби, розмовляли й поглядали туди, де одпливала маленька самітна Ларькова тінь, в далекий степ, що яскрився дрібними зірочками.
