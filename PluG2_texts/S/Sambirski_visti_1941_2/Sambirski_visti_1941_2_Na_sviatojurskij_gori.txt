На Святоюрській Горі
„Українські щоденні вісті” з 30. VII. ц. р. ч. 21 доносять зі Львова про відзначення 76 річниці наротин та ювілею 40-ліття на владичому престолі Князя нашої Церкви і духового Вождя народу – Митрополита Андрея. 
На архієрейську Службу Божу, яку відправив єпископ Будка в асисті О.О. Котова та Фіголя, зібралися великі маси інтелігенції, студентства, робітників, міщан та селян, щоб виявити свої глибокі почування любові й пошани найбільшому і єдиному в сучасну хвилину для всіх українців авторитетові. 
Після закінчення Служби Божої представники громадянства перейшли у митрополичу палату, де сеніор громадянського і політичного життя д-р Кость Левицький в імені ради сеніорів і. усього громадянства зложив Владиці найщиріші побажання. У своїй промові перейшов він усі найважніші моменти в житті Митрополита, згадав всі заслуги, які поклав Владика на жертівнику Української Нації, задержався на переживаннях у часі більшовицької неволі та закінчив грімким „Многая Літа”. 
Зворушений Владика подякував за слова щирого привітання в день Його народин і ювілею та за побажання; запевнив весь український народ, що в тій важкій і довгій праці, яка жде нас на вільній українській землі, Він не залишиться позаду і доложить свої цеголки під будову великого храму нашого національного і державного життя. Вкінці Владика підкреслив, що треба з надією глядіти в наше майбутнє. 
Побажання склали представники Українського Центрального Комітету з Кракова, жіноцтва, преси і різних установ.

