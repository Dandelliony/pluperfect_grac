На ріжних позиціях
Протягом 23-х років Організація Державного Відродження України (ОДВУ) виконує свою відповідальну ролю найглибшого запілля українського визвольного руху.
ОДВУ в Сполучених Штатах повстала не випадково. Для українців-громадян землі Вашингтона — є чужими, такі організації, що не мають свого коріння у споконвічних традиціях України та будь-яким натяком на партикуляризм надщерблюють всенаціональний ідеал свободолюбної Батьківщини.
Україна для українців у США — це земля українського народу, Україна — це національно-солідарний моноліт, — нація, що встала до бою за святу справу: за свою Правду і Силу і Волю на своїй, ворогом окупованій, землі.
Здобувши собі волю і людське життя в гостинній землі Вашингтона — нащадки славного українського народу не стали байдужими до долі землі своїх батьків. Навпаки, їхньою справою стала незломна воля найефектніше допомогти своєму народові здобути собі воліо й побудувати людське життя і на Українській Землі.
Українство у США — це не лише люди, яких недоля й злидні дома спонукали шукати кращої долі за океаном. 20-ті роки, роки поневолення молодої Української Республіки чотирьома окупантами — були роками скріплення українських сил у США першою масовою політичнію еміґрацією до цієї країни.
Активізація українського визвольного руху на українських землях наприкінці двадцятих років, виявлена в Спілці Визволення України (СВУ-СУМ) на Землях Східних, і в Українській Військовій Організації (УВО) на Землях Західних та оформлення в 1929-му році нового і потужного річища Української Національної Революції в Організованому Українському Націоналізмі (ОУН) — не могло не зактивізувати й українство у Сполучених Штатах Америки. Так повстало ОДВУ — галузь українського Націоналістичного Руху —в його американських формах вияву, як організації американських українців.
У свою чергу сума цих об’єктивних даних сприяла тому, що ОДВУ мало змогу лишитися поза тимчасовими впливами течій в українському житті, що були лише відгомоном коньюнктуральних настроїв груп, які, на тлі подій, часом вважають можливим відхилятися від традицій українського визвольного руху. Руху, розпочатого на Українських Землях, освяченого Державними Актами України і лицарською кров’ю Української Армії, — руху, що ніколи не сходив з духових позицій Західнього Світу.
Одним з наймаркантніших відхилень від цих традицій безперечно є спроби духового „зміновіховства”, пропагованого певними середовищами. Бо чим можна назвати кампанію одного середовища, яке настирливо підкреслює свою солідарність із покійним В. Винниченком, автором заяви: „...я заявляю ЦК КП(б)У про своє бажання вступити в КП(б)У. Разом з тим я переконаний, що і всі члени моєї організації „Закордонної Групи Українських Комуністів” ...ідейна позиція якої не розходиться з моїми висновками... негайно вступлять в КП(б)У”. (В. Винниченко, „Червоний Шлях”, серпень 1924 р.) — заяви, що недвозначно окреслює цілком конкретні ідейні позиції лідера „ЗГУК”.
Або чим можна назвати потягнення інших, репрезентованих за тим же взірцем „Закордонними Групами”, що умудряються в своїй „еволюції” докотитися до заяви (програмової!), що лише ідея політичного визволення України їх уже не спокушає, бо їм вже захотілося „такого суспільно-політичного ладу в Україні, при якому не існуватиме експлуатації людини людиною і буде побудоване безкласове суспільство”...?!
Пояснення тут зайві. З многословного „мішка” обґрунтовань цих позицій вилазить дуже недвозначне „шило”. Ми знаємо, що не від нині віє вітер зі Сходу. Засадничо нема різниці в тому, чи просто подати заяву до ЦК КП(б)У про формальне членство в компартії, чи хитроумно перехитрили своїх примітивних попередників та просто оголосити доґму комуністичної партії — своєю!
Щоправда, рядове членство цих середовищ не відповідальне за мудрування тих, що за формою не добачають змісту. Воно не має змоги ані впливати, ані контролювати „політику” тих, що його „репрезентують”...
Одно мусимо ствердити: напередодні другої світової війни Москва рукою Валюха убиває полковника Євгена Коновальця. Убила таксамо, як забила його попередника — Головного Отамана Симона Петлюру. Було вбито Вождів, але не вбито Ідею Визвольного Руху України. Тепер цілять в ідею. Тепер хтось настирливо хоче Ідею підмінити лжеідеями...
Теоретики і практики большевизму твердили і твердять, що побудова безклясового суспільства є передумовою побудови комунізму, комуністичного суспільства. Досвід теж вчить, що для того, щоби будувати безкласове суспільство — потрібна „залізна заслона”. Теоретики большевизму теж прозраджують, що існування системи „безклясового суспільства”, поряд системи небольшевицької — неможливе, тому є природним московський імперіялізм з його метою — світовою комуністичною революцією.
Свою віру в спасенність „безклясового суспільства” духові колаборанти з Москвою обґрунтовують тим, що, мовляв, вони орієнтуються на „найновіші, найпередовіші досягнення сучасних суспільно-економічних наук і на досвід практичної, як внутрішньої, так і міжнародньої політики”.
Тобто — на „досягнення” не української науки і на досвід не української держави, бо такого досвіду українська Держава ані у внутрішній, ані в міжнародній політиці не мала. Досвід і політика уряду, репрезентованого Мануїльським — українським не є!
Це нам з прикрістю треба ствердити, а також слід ствердити, що це „поступове” середовище в своєму „поступі” зайшло так далеко, що вже не вірить в українську правду й в українські сили, бо в противному разі було б зайвим і навіть виключеним орієнтування на чуже і вороже українству.
Не беремося дискутувати на тему можливости не лише творення, але й затримання ладу, вже створеного в Україні окупаційною системою — після повалення цієї системи.
І нарешті ще мусимо ствердити, що ОДВУ є горде тим, що його прапори не  заплямовані жодними компромісами з ворогом України і США — комунізмом.
