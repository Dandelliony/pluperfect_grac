П’ятий Конґрес українців Америки
Нам прикро, що в цій справі ми не могли раньше забрати голосу. До нас про П’ятий Конґрес висловились, здається, всі українські часописи менш-більш об’єктивно, менш-більш прихильно. В оцінці такої переломової події, що нею, безумовно, був П’ятий Конґрес, важко знайти чітку лінію оцінки кожного явища, пов’язаного з перебігом Конґресу та його наслідками. Це так само важко, як важко говорити про внутрішний механізм годинника, якщо вам дозволено лише оглядати зовнішню його позолоту.
Та все-ж понад вісімсот зареєстрованих учасників Конґресу свідчить, безумовно, про те велике зацікавлення боротьбою України, що від років прикметне для української еміграції в США. Більше ніж приємно було ствердити, що, не зважаючи на великі кошти та витрату часу, делегати прибули на Конґрес навіть із найбільш віддалених від Нью Йорку, осередків поселення української еміґрації. Це вказує теж на факт, що широкий український загал у США, зберіг свідомість відповідальности за долю свого народу та зумів погодити своє особисте добро з добром прибраної Батьківщини — Америки, не забуваючи при цьому свої духові, кровні, історичні та родинні зв’язки з Україною. Спільні почування, спільна трівога за майбутнє, спільне бажання й туга за єдністю — все це відсувало в тінь факт, що роджене тут друге й третє покоління, тобто стара еміграція, була на Конґресі найслабше заступлена, а найбільш чисельно була заступлена нова українська еміґрація. Розмови в колюарах Конґресу підтверджували істину, що, при добрій волі й щирому бажнні, всі недомагання українського життя в Америці можуть бути усунені, й пісня про „згоду в семействі” перестане бути об’єктом жартів.
Зацікавленість одиниць на місцях та українських осередків на просторі США проблемами українського політичного життя, зокрема коли йде про зовнішню репрезентацію — річ будуюча. Ця зацікавленість є передумовою чергового позитиву, росту політичної й пропагандивної праці УКК, бо ж не на одиницях керівного осередку, а на тисячах членів української спільноти — перебуває властивий тягар відповідальности.
Американська українська спільнота, як цілість, здала свій іспит. Зокрема на Конґресі, в різних відношеннях помітно було більше ніж поверхову зв’язаність українських емігрантів із українськими проблемами. Це глибоке почування спричинилося великою мірою до того, що Конґрес, радше його учасники не дали себе завести на манівці партійщини, і не допустили до розгулу згубних партійно-групових пристрастей. Такою ж рішучою була постава Конґресу до спроб зіпхнути П’ятий Конґрес на неповажні й неділові рейки. Найкраще ця постава учасників Конґресу виявилася в неділю вранці, коли п. Лев Футала, інспірований групою прихильників групи УГВР, старався за всяку ціну виступити із заявою. Подавляючою більшістю голосів Пятий Конґрес не дав слова п. Футалові, даючи зрозуміти горстці партійних фанатиків, що американські українці не є зацікавлені в роспалюванні партійних пристрастей, і не підуть шляхом задоволювання амбіцій воюючої партійщини.
Такий спосіб думання й така постава самозрозуміла. Вона незрозуміла лише тим, що не хочуть її зрозуміти й ставлять свої партійно-групові інтереси понад добро справи. В той час, коли на терезах історії рішається доля континентів, народів і рас — не може мати місця політична акція й праця, що сперта на людські амбіції, групові інтереси, на партійно-фанатичні калькуляції.
І як вислід такої постави учасників Конґресу широка і ясна дорога, де є місце для кожного українського емігранта в Америці, за винятком тих, що нею з власної волі не захочуть піти.
Найбільш цінними на Конґресі були виступи американських гостей, а в тому числі й урядових. У їх виступах ми відчували, що українська справа, хоч поволі, але певно пробиває собі дорогу в широкі світи, і стає в центрі уваги сильних мира цього. Вона стала й буде все дедалі більше об’єктом зацікавлення американського уряду й народу, а якщо так, то найголовніша й найбільш вартісна з визначених цілей частинно вже досягнена. Очевидно, що прірви в греблі апатії західного світу до змагань України потрібно поширити спільними зусиллями української еміграції, будуючих ідей, шляхетного порозуміння. Американський народ посідає вирішальну позицію в обороні цивілізованого світу, проти комунізму. Він мусить цікавитися та усвідомлювати всю важливість численних, досі байдужих йому, проблем, а зокрема мусить зрозуміти й підтримувати ідею відбудови української самостійної держави. Бож ясно, що кожна краплина американської крови, пролитої в Кореї чи деінде — це є кров, пролита в обороні спільних інтересів усіх поневолених Москвою та ще вільних народів. І американцям мусимо вияснити, що незлічимі українські жертви в боротьбі з Москвою також зберігають життя численних американців, що ця українська кров ллється в обороні спільного й дорогого всім скарбу — свободи. І в ділянці пропаганди української справи, Конґресовий Комітет мав видимі й великі успіхи. Про це свідчать і цінні та слушні виступи американських гостей на Конґресі.
Суботня пополуднева сесія Конґресу замітна зворушливими виявами почувань делегатів до Секретаря Закордонних Справ Виконного Органу УНРади дра. Степана Витвицького. Вставанням і невгаваючими оплесками вітали делегати вельмишановного гостя, що репрезентував перед ними єдиний законний, державно-національний центр українського народу — Українську Національну Раду. В блискучій, продуманій і зворушливій промові, звернув др. Степан Витвицький увагу делегатів на всі моменти єднання українців в одну непоборну спільноту. Він згадав про ролю і завдання старої та найновійшої еміграцій, він, як найкраще висвітлив положення в сучасній Україні. „Де є два державно-національні центри, там нема жодного, і там є домашня війна, якої ми не хочемо, і яка нам непотрібна”. Виступ дра Степана Витвицького був найкращим виступом зпоміж українських виступів за ввесь час Конґресу. Його промову переривали присутні кількакратно довготривалими оплесками.
Виступи американських гостей в суботу на бенкеті підтвердили нашу тезу про збільшення зацікавлення американського уряду східноєвропейськими питаннями, а втім це зовсім зрозуміло, бо ж проблеми ці силою обставин виходять на поверхню життя. Найбільш цінною була промова Секретаря Внутрішних Справ США п. Оскара Чепмена. І ми радіємо тим, що українці, попри всі хиби власного життя, уміють знаходити приятелів, знаходять їх і будуть знаходити в майбутньому. Промова його порівнянні до промови адм. Керка була різким контрастом. Обидві промови виявили, що в лоні американського політичного світу існує дві думки, дві різні концепції підходу до східноєвропейських чи радше євразійських проблем. Одна течія добачає вже й розрівняє на тлі московсько-большевицького молоха національні і соціальні проблеми, що роздирають цього молоха знутра, інша течія бачить й надалі Росію, як імперію, як нероздільну цілість, під національно-державним, і під економічним оглядами.
Та крім будуючих, зворушливих моментів, Конгрес мав також і свої тіні,що їх годі обминати, бо без них Конгрес мав би значно більші досягнення.
„Steamroller” — кажуть американці, коли чия будь поведінка в політичному й суспільно-громадському житті виллється поза межі загальноприйнятих норм, що виплекані довголітньою традицією, або не згідні з духом демократичного законодавства країни. Зокрема, цим влучним словом окреслюють американці практику інтриг, натиску, позакулісових розмов і змов, перекупства й інсинуації.
Досвід недавнього минулого яскраво показав ту правду, що суспільства, віддані під безконтрольний натиск ’’парового валу”, були суспільствами хворими. Диктаторсько-тоталітарні держави: Італія, Німеччина, Японія, — потерпіли у висліді неможливости контролювати свої прямування, коли ’’паровий вал” натискуй примусу
й змови довів ці народи до краю безодні національного нещастя. На подібній хиткій дорозі знаходиться сьогодні й Росія зі Сталіном на чолі, бо там теж здоровий глузд замінений сваволею посідаючих машину гноблення людей.
Така еміграційна спільнота, як наша, може без такого стилю життя зовсім добре обійтися, і може без труднощів перебороти всі погрожуючі їй знищенням чи роскладом моменти. Наша еміграційна спільнота, що ставить собі далекосяглі цілі не лише у власному житті, але й у житті народу, з якого вийшла — мусить уникати крутих зворотів, де можна загубити здоровий глузд твореного, коли сваволя одиниць тим чи іншим способом часом використовуючи фізично-матеріяльну перевагу, намагається запровадити в суспільстві собі вигідний лад. Нашій спільноті непотрібна сьогодні забріханість, як і непотрібні цербери, що їх завданням є боронити безконечно існуючий  стан навіть і тоді коли цей стан є хороводом мертвяків. Застосовування такої тактики в нашому вільному суспільстві, в нашій спільноті, що повна віри в остаточну перемогу правди над злом, — веде тільки до злого, до поглиблення кризи в суспільстві й зневіри.
У такому кліматі життя й творення наша спільнота не досягне цілі. Вона тоді може залишитися в стані маразму та не здійснених прагнень.
І з того випливає наш біль, і наші дальші міркування над істотними, жодним чином не вирішеними проблемами нашого життя. Цілі, остаточна мета нашої праці й зусиль великі, світлі, й варті того, щоб усі ми разом боролися за їх реалізацію. І щоб не говорити, скільки б не викурити кадильного ладану, скільки б не повторювати все сто разів переспіваних фраз, ми все-ж маємо чимало невирішених проблем, що ними Конґрес навіть не спробував займатися. А вислід — половинчасті й несміливі рішення, чергові недомовлений й неясности.
Нас так багато вчать про демократію, що часом стає аж нудно. Хто хоче, і що хоче говорить нам про неї. А ми додамо, що вона в нас одиноко досі примінена в розмовах і на папері. Одначе, як не грішили б ми відсутністю істотного розуміння демократії, як нас не відштовхували б під стіну невіжества, ми все ж таки будемо мати упередження до “демократії в поході”, якщо П’ятий Конґрес кермувався демократичними принципами. Дух правопорядку й законности, дух демократії, допустім — повіримо на слово - нам чужий. Та й з нашою скромністю в цьому відношенні ми напевно не зайшли б так далеко — як зайшли аранжери П’ятого Конґресу. Якщо „демократія в поході” виглядає так, як виглядали її інтерпретатори на Конґресі, то нам таки справді треба такої демократії боятися, застерігати щодо неї не лише наше, але й інші суспільства.
На Конгресі ми почули, що в ньому бере участь близько вісімсот делегатів з усіх частин Америки. Це добра вістка. Та вслід за тим кидалось у вічі, що кошти дороги, витрата часу, прохарчування й помешкання, реґістраційні й всі інші оплати, зв’язані з Конґресом, все це разом виносить не менше 80 тисяч, не рахуючи видатків, зроблених Екзекутивою УКК для підготови й проведення Конґресу. Сума поважна на наші можливости.
На жаль, ті вісімсот делегатів не мали ні нагоди, ні часу на те, щоб виготовлені за десятки днів наперед резолюції чи списки членів майбутніх екзекутивних органів УКК продумати, змінити, доповнити чи відкинути. Отже Конгрес фактично апробував все те, що „уступаюча” Екзекутива виготовила заздалегідь і передала йому до затвердження. Склад майбутніх органів Екзекутиви був відомий вже на цілі місяці наперед, отже ледве чи може бути мова про те що вибір відбувся на демократичний лад. Навіщо тоді були потрібні на Конгресі делегати з усіх кінців Америки? Для полагодження тих справ досить було й трьох чи чотирьох делегатів. Та, врешті, якщо делегати з’їхалися лише для того, щоб легалізувати згори приготовлене й затверджене в житті української спільноти, то могло це обійтися без кпин і глузування. Якщо п. Пізняк мав бути тією твердою „рукою”, що мала в залізній дисципліні втримати критично настроєних делегатів, то він це міг зробити в більш пристойний і гідний спосіб.
Може хтось висунути закид, що короткий час не давав можливости всім делегатам виступити, не створював нагоди для широкого обговорення численних проблем, тому делегати,що бажали висловити свою думку, мусіли задовольнитися сидженням і плесканням в долоні. Та ми такого пояснення не приймаємо до уваги. Бо якщо був час на писання звітів та резолюцій й виготовлення складу екзекутивних органів майбутнього УКК, то повинні були теж знайти час і для вирішення найбільш пекучих проблем українського життя. Тому ми не віримо, що на протязі триденних нарад не було часу розглянути й вирішити ряд скомплікованих проблем. Екзекутива УКК повинна була прийти на Конгрес з певними розв’язками пекучих проблем, а не лише зі звітами, резолюціями й складом майбутньої Екзекутиви.
І так, як червоною ниткою крізь всі дні й сесії нарад Конґресу вилася проблема відношення УКК до національно-визвольних українських змагань, так теж і в майбутньому вона ніколи не зійде зі сторінок преси, з ритму життя, виринатиме завжди й безупинно всюди — аж до часу остаточного вияснення. Чи не краще було, заки виходити в дорогу до дальшої праці й зусиль — питання такого відношення докорінно вияснити. Чи не краще було замість дивоглядних формул і недомовлень, знайти твердий і єдиний шлях у трактуванні цієї проблеми. Чи не краще було вибрати навіть на три дні нарад Конґресу своєрідну Комісію Знавців, яка б прикликала до свідчень відповідну кількість прихильників і противників різних концепцій.
Тут у першу чергу слід навіть і тепер Українському Конґресовому Комітетові піти по цій дорозі та поцікавитися, врешті, що воно таке УГВР і її прибудівки. Бо ми що до п. Миколи Лебедя лише одного певні, а саме: що його призвище є Микола Лебідь. Все інше, що ця людина робить, підробляє, доказує й говорить — не варте уваги й не заслуговує в найменшій мірі на довір’я. Ми чули там у звітах, що УКК асигнував гроші для УГВР — але де і як вияснив УКК, що це таке УГВР, ми не почули. Тому ми певні, що УКК наважиться якось таки створити таку Верифікаційну Комісію, і вона передасть свої рекомендації відповідним Конґресовим чинникам. Американський Конґрес, наприклад, заки асигнує на щонебудь гроші — веде дуже довге й докладне слідство, та прикликає до свідчень заінтересовані сторони і знавців. Чому б ми не мали вийти вже раз на широкі демократичні води. Річ ясна, що до складу такої Провірочної Комісії для вияснення питання про УГВР не може входити ані п. др. Прокоп, ані п. мґр. Лоґуш, чи врешті кожний, кого можна утотожнити з п. Лебедем і його партією.
У дальшому, коли мова про Конґрес, то якби ми з найбільш досконалою точністю врахували той час, що його на Конґресу забрали на свої виступи пп. Галичин і адв. Пізняк,то дізналися б що він становить чи не левину пайку всього часу, що був у розпорядженні П’ятого Конґресу. Вислухавши їх безконечні тиради, повчання, нагадування, вислови „огірчення”, самохвальні промови, тощо — мусимо ствердити, що вони були зовсім непотрібні, і краще було віддати хоч частину з того часу на виступи делегатів з терену, які чекали три роки, щоб бути на Конґресі, і їхали по три і більше тисячі миль.
Тільки друга сесія Конгресу принесла звіти „уступаючих” членів Екзекутиви УКК. Читачі розуміють, чому ми пишемо в лапках „уступаючих”. Бо насправді з попередньої Екзекутиви ніхто не уступив. З повені звідомлень важко було виробити собі ясний погляд про виконану працю, про намічені пляни, про цілість проблем, що їх розв’язував або не зумів розв’язати УКК за звітний період. Розглядаючи поширення мережі Українського Конґресового Комітету, п. Галичин подав, що в праці УКК бере участь 36 центральних установ та організацій, а це ставить, за Конґресовим Комітетом, цифру півтора мільйони українців.
Та вже зі звіту п. Р. Сободяна ми довідалися, що в бюджетовому році вплати на УКК не перевищили суми 140 тисяч долярів. Що з тих мільйонів і соток тисяч, якщо вони не дають ніякого вкладу в працю УКК? Чому вони не дають, і які б знайшлися дороги до фактичного, а не голословного охоплення широкого загалу, це справа, що не входить в обсяг тієї статті.
І ще один приклад. УКК спричинився до створення спеціальної жидівсько — української комісії, що мала б випрацювати пляни для найбільш дружнього співжиття обох національностей в Україні. Так подав у своєму звіті п. др. Добрянський. Нас дивує це, бо справа ця, на нашу думку, зовсім не входить в компетенції УКК. Вона належить і єдино може належати до розгляду уряду майбутньої української держави, чи то сучасного законного державно-національного центра — Української Національної Ради. І ці й інші речі треба відгородити. Бо ледве чи маємо право ми, громадяни Америки, — мішатися у внутрішні справи українського народу.
Не тільки в цьому відношенні, але в усіх, що мали дотик до національно — визвольної проблематики сучасної України, виходило, що УКК прагне бути диктатором в українському політичному житті, і хоче ним порядкувати. Явище й спосіб думання нездоровий, зовсім небудуючий, навпаки,— викликаючий непорозуміння, застереження й недовір’я.
Чи не краще визнати УКК репрезентацією української спільноти в Америці, що виступає від імени цієї спільноти в обороні прав українського народу та своїх власних, якщо б такі були загрожені.
Уже на першій ранковій сесії другого дня нарад виявилося недвозначно, що на Конґресі є заступлені й будуть себе виявляти дві основні течії, дві різні концепції побудови й формування політичного життя української спільноти в Америці. Залишаючи на боці лінію поділу між прихильниками обох концепцій, чи, врешті, точніші вирахування прихильників одної або другої концепції, ми в загальному вияснимо позиції обох існуючих таборів.
Один табір, це прихильники концепції визнання Української Національної Ради єдиним державно-національним центром, з признанням їй, як такій, всіх державно-правних та політичних компетенцій, включно з військовими та визвольно-революційними. На цьому тлі й базувалися виступи виразників цього табору. Найціннішими тут були міркування проф. Олександра Грановського та дра Михайла Данилюка.
Це в свою чергу викликало відповідну реакцію прихильників іншої, зовсім протилежної концепції побудови політичного українського Вавцлону. Промовці: пп. др. П. Мірчук, Євген Стахів, др. Андрієвський та інші, обстоювали думку відлучення Української Національної Ради від визвольно-революційних акцій. Вони запевняють, що в Україні існує щось, неначе підпільний український парлямент, і єдино він може говорити від імени сучасної революційної України. В Україні, мовляв, до диспозиції УГВР стоїть Українська Повстанча Армія й ОУНР (Степана Бандери), а якщо так, то Закордонне Представництво тієї УГВР мусить бути самостійне в своїх виступах, мусить діставати гроші від УКК на ведення революційно-визвольних акцій в Україні, й з УНРадою воно не має рації числитися. Пан Леськів навіть представив посвідку на одержання грошей нібито з Рідних Земель, що її буцім-то підписав і переслав йому п. Полтава.
І тут ми хочемо дати вияснення в такій, дуже контроверзійній справі, як нею є УГВРада, бандерівська партія та її експозитури, та, Врешті, хочемо висловити свої міркування про дуже оспорювану постать українського життя: п. Миколу Лебедя, що, як відомо, покликається на свої повновласті, одержані нібито від УГВР, та що він вважає себе міністром УГВР.
На сторінках „Самостійної України” ми писали не раз, що п. Микола Лебідь морально та фізично відповідає за численні вбивства членів ОУН, практиковані бандерівською партією та її „Службою Безпеки”. В цьому відношенні ми були, є й залишимося консеквентними. Ми й надалі будемо твердити, що п. Микола Лебідь був духовим батьком численних злочинних вбивств, промотором внутрішного українського терору, і, як шеф „Служби Безпеки”, відповідає за пацифікацію Волині, за вбивства і душення путом, за саджання на палі українських людей, і, врешті, він відповідає за смерть сл. п. Миколи Сціборського і Сеника-Грибівського, за смерть полк. Романа Сушка, братів Пришляків, Івана Мицика, Куца, Шубського, Юрка Соколовсько та інших українських революціонерів, яких одинокою провиною було те, що вони любили Україну й не належали до бандерівської партії, що нею тоді командував п. Лебідь.
Відізвуться голоси, що чейже п. Лебідь не був безпосереднім виконавцем смертних присудів, він не ходив стріляти, не давив путом і не топив в колодязях волинських дівчат, членкинь ОУН. Ми є навіть свідомі того, що він ледве чи сам колинебудь когось мордував, бо для цього мав він потрібних людей. Але й це треба б провірити. Та ми маємо прекрасний прецедент з історії останніх років. Ми цілком певні, що ані Ґерінґ, ані Рібентроп, ані ґубернатор Франк — самі не мордували і ніхто не бачив їх із закрівавленими руками при виконуванні злочинів. Але, їх, як відомо, засудили й повісили однієї гарної ночі в Нюрнберзі. А Сталін? Це саме відноситься й до наших українських діячів, що завинили в злочині народовбивства і в тому, що вони терором й підступом промостили собі дорогу в українське політичне життя. Чи це мова про п. Лебедя, чи про п. Бандеру, чи про п. Стецька, вони, і лише вони, та ними очолювана партія є відповідальні за всі ті огидні братовбивчі морди й знущання. Ми далекі від того, щоб робити закиди тупим опричникам зі Служби Безпеки, які в добрій вірі виконували накази провідників бандерівської партії і мордували українців. Вони, як і рядові вояки німецької армії — не є відповідальні за вчинки свого проводу.
Нам ще кажуть, і так нам казали в часі П’ятого Конґресу: що ми повинні забути, закинути й залишити за собою старі порахунки, бо „пора це великая єсть”. Та ми так не думаємо. Ми думаємо, що злочин завжди залишається злочином, аж до часу його спокути. Ми не бачимо найменшої рації й потреби закривати перед українською спільнотою кріваву історію останніх років. Якщо ми апробуємо терор в українському житті і визнаємо вбивство способом політичного суперництва, то це буде рівнозначне з ліквідацією державницьких претензій України. І яка тоді буде опінія про нас чужинців? До того ж партія Лебедя-Бандери-Стецька ніде не запевнила український загал, що вона зрікається терору й засуджує братовбиство, а якщо так, то на кожний черговий наказ партійного проводу фанатичні члени бандерівської партії можуть знову почати безглузду стрілянину.
І якщо Лебедь голоситься тут в Америці по гроші й вимагає до себе довір’я, то він мусить теж перед суспільством визнати й засудити свої національні злочини. Спадщина зобов’язує! Спадщина, на основі якої п. Лебедь вимагає привілеїв і почестей, зобов’язує його теж до висвітлення всіх темних місць тих злочинних історій.
І саме в цьому, а не в чомусь іншому є корінь всіх лих, і саме в тому була причина спонтанної реакції делегатів Конгресу проти спроб Миколи Лебедя розбивати й надалі та затруювати своєю особою українське життя, що мала місце на суботнішній пополудневій сесії Конґресу. Президія Конґресу була попереджена, що поважній частині делегатів не буде сприємливою поява Миколи Лебедя на трибуні, і тому бажано, щоб Закордонне Представництво УГВР заступав хтось інший. Відповідну заяву склав від імени тієї частини делегатів п. Андрій Шекерик. Президія Конгресу повинна була усвідомити, що „державних мужів” типу Миколи Лебедя не можна пускати на трибуну з „повчальними” промовами. У нас, на жаль, перевернені поняття, і люди, що повинні носити кафтан безпеки й бути під обслідуванням психіятрів — тішаться підтримкою і опікою нашої репрезентативної установи. З уваги на це, ми зовсім не поділяємо заяв про „огірчення”, складених п. Галинином після виступу Лебедя. Одної з нами думки, як виходить, були ті делегати, що вийшли з залі,, а також і ті, що спонтанно виявили своє невдоволення недвозначними окликами на адресу Лебедя. Якийсь селянин з балькону, де сиділи гості, вибіг на коридор з криком: „Верни моїх синів, катюго!”, — а це найкраще характеризує ролю Лебедя в останніх роках історії визвольних змагань. Треба теж думати, що велику частину заколоту спричиняли самі члени бандерівської партії. Як відомо, в цій хвилині бандерівська еміграційна партія поділена досить маркантно на прихильників Лебедя, з однієї сторони, і самого Бандери, з другої сторони. Виходить, що фанатичні прихильники Бандери брали участь в демонстрації проти особи Лебедя. Щож, — „носив вовк — понесли і вовка”, — каже народня поговірка.
З найбільшою приємністю стверджуємо, що делегація ОДВУ, під проводом Голови Центральної Управи ОДВУ, проф. Грановського, вийшла із залі, так само, як і делегати братніх організацій ОДВУ, що тим самим не брали участи в заворушеннях у залі. Ще більш приємно нам підкреслити, що свої почування й солідарність з рішенням Центральної Управи ОДВУ виявили пп. др. Кость Паньківський, проф. Лев Чикаленко, др. Микола Шлемкевич, ред. Іван Кедрин-Рудницький та ряд інших українських діячів, що вийшли на час промови п. Лебедя із залі.
Треба сподіватися, й ми в це віримо, що УКК поробить відповідні висновки, та не висуватиме більше Лебедя на людські очі. Чергове слово отже — за УКК.
Недільна сесія Конґресу (остання) не принесла нічого нового, і не змінила нічого. І резолюції і склад майбутньої Екзекутиви затвердили змучені делегати без більшого опору.
Найцікавішим ще моментом були взаємні обвинувачення супроти себе — членів майбутньої Екзекутиви УКК. Виявилося, що не тільки ОДУМ пішов по гроші до якогось Фонду Вільної Росії, але п. Гришко бачив там теж заяву на гроші СУМА, і мала б там теж знаходитися заява проф. Миколи Чубатого. Словом — прикрі, хоч і не малої ваги факти.
Добре є, що остаточно СУМА „самовизначився” під партійним оглядом. Під кінець, уже після схвалення резолюцій, пан Гнат Білинський склав деклярацію від імени ООЧСУ, СУМА, Товариства прихильників Визвольної Боротьби та від імени гетьманців. Факт такого підпису представників СУМА ставить цю організацію перед громадянством, як організацію партійну, що явно займає партійні й сторонничі позиції.
Які ж висновки випливають із роботи відбутого Конґресу.
Він, Конґрес, є безперечно ще одним кроком вперед на шляху до впорядкування української дійсности на еміграції. Він нашу спільноту скупчує, та мимо всього заставляє знаходити спільну мову й дороги до осягнення спільних цілей.
Та попри всі позитиви, Конґрес мав ті недотягнення, про які ми писали і в попередніх числах нашого журналу.
Конґрес зовсім не вирішив засадничих питань українського правопорядку, і тим він збільшує внутрішно-українське напруження, збільшує недовір’я, загострює відносини. Конґрес не знайшов мужньої формули на визначення свого відношення до визвольних змагань України, як і не визначив своїх компетенцій. Він і надалі затвердив згубну лінію двоподілу українського життя, й на цьому буде тратити сам УКК, його розвиток та праця. Конґрес не розрізав ґордієвих вузлів нашого життя, та залишив для українського і зовнішного світу неясну ситуацію в політично правовову відношенні. А це не кріпить і не будує, а звязує УКК ті крила, що він їх повинен сьогодні розгорнути в усю широчінь для нестримного лету.
