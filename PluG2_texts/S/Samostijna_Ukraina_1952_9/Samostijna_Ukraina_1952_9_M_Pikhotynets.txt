Москву не можна ані задобрити, ані спровокувати
На таку тему англієць Едвард Кренкшов написав докладну статтю в англійському журналі німецькою мовою „Енґліше Рундшау” з 18 липня 1952 року.
Короткий зміст статті такий:
Західні европейці, що думають по-ліберальному, не можуть зрозуміти комуністичної ментальности. Це дуже небезпечне явище. Комуністичне наставления цинічно з’ясоване в публікаціях Леніна і Сталіна. Хто не може їх читати чи зрозуміти, той має тепер нагоду зблизька приглянутись до комуністичного наставления в його практичній, стратегії, що є вислідом комуністичної ментальности. Відмова зрозуміти комунізм має свої психологічні причини, що женуть лібералів і соціялістів у напрямі до Комунізму, отже й до самогубства.
Автор розглядає тільки дві причини, що вони є передвісниками майбутнього лиха. Перша — це страх західних союзників, що вони можуть своїми діями спровокувати Кремль до загальної війни, а друга — це ілюзія, що своїм задобрюванням західні союзники зачарують та засоромлять Кремль і тим самим спинять його в діях. Ці дві причини є наслідком повного нерозуміння справжнього сталінізму.
Ілюзії ті поширені і серед інтелігентних політиків, що вони все-таки повинні краще знати справу. Зокрема це стосується політиків у західній Німеччині. З одного боку вони бояться, що озброєння Німеччини може дратувати большевиків і вони почнуть військові акції, а з другого боку багато з них думає, що в об’єднаній Німеччині можна буде співпрацювати з комуністами і їх опанувати. Так думала одна дівчина, що конечно хотіла їхати верхом на тигрові і закінчила їзду в пащі тигра. Таку думку заступали свого часу східноєвропейські соціал-демократи і всі без винятку дійшли до свойого гробу на якомунебудь тюремному подвір’ї, або в таборах примусової праці в Сибірі.
Москву засадничо не можна ані спровокувати, ані задобрити. Вона має свою мету на довший час і її від неї може відвести тільки рішучий спротив, спертий на силі. Поступатися перед Москвою в надії її задобрити значить заохочувати її просуватись ще крок вперед і ще більше натискати. І чомуж-би Москва мала зрікатись своєї цілі, якщо ми самі робимо все, щоб вона ту ціль досягла?
Її ціллю на довшу мету є підкопати некомуністичне суспільство і довести до повалення тоді, коли те суспільство вже не буде спроможне чинити спротив. Чому-ж тоді поширене припущення, що тверезо думаючі московські голови наважаться на ризиковну для них війну з міцним противником, що може і їх самих довести до провалу? Захід їм дає і так більше, ніж вони самі собі бажають.
Інстинктивна реакція москалів тоді, коли їм прикро, є відступ. У році 1930 Москва не дала себе спровокувати на війну з Японією, хоч на манджурськім кордоні відбувались завзяті бої. Вона і в роках 1940 і 1941 не дала себе спровокувати Гітлером до війни, навпаки, вона тоді робила все можливе, щоб уникнути війни, бо вона її не хотіла. Треба знати й те, що Сталін не буде воювати з якихось-сентементальних причин. Він вважає війну таким інструментом політики, що його треба вжити лише тоді, коли ворог уже такий слабий, що досить легенького поштовху, щоб його повалити. Така є суть цілої комуністичної стратегії, ба, навіть більше, вона має глибокі коріння в історії Росії. Маршал Шапошніков, шеф штабу совєтської армії аж до своєї смерті в 1943 р, підтвердив це дуже виразно в його думках про польсько-совєтську війну в 1920 р. Він казав, що програна з поляками війна — це не наслідок слабости совєтської армії чи її поганого озброєння, а тільки вислід недостатньої революціонізації Польщі, Тоді Москва перецінила рівень революціонізації Польщі і пішла на війну з нею, а тимчасом Польща не була ще послаблена до програвання війни і совєтський наступ себе не виправдав. Подібну помилку зробила Москва і в 1939 р. щодо Фінляндії. Отже тепер вона буде уникати таких помилок.
Що ж до можливосте спровокувати Москву, то, мабуть, відмовлення Тіта в послуху Сталінові було найбільшою провокацією, бо воно перевернуло до гори ногами всі совєтські стратегічні пляни і Москва потерпіла моральну поразку. Але Сталін зареагував на це тільки погрозами, підтриманими пересуванням військ в напрямі до Югославії в надії, що самим лише шумом будуть повалені єрихонські стіни. Проте Югославія не завалилась і він не наважився на війну, хоч тоді війна могла бути лише льокальна, бо західний світ тоді-би на неї ке реагував. Сталін і тоді не дав себе спровокувати і відвести від цілі, розрахованої на довшу мету.
Наперекір сказаному дехто ще думає, що Москву можна спровокувати, хоч теорія і практика показують протилежне. Навіть тепер, коли в Кореї збомбардовано Амурську електростанцію, гадали, що це буде причиною до гострого виступу Москви. Тим часом вона це використала лише для посилення пропаганди і до того дочепила ще вигадку про бактеріологічну війну.
Отже якщо комуністів не можна вивести з рівноваги провокаціями, то тим більше не можна цього осягнути різними поступками. Свого часу західні союзники намовили австрійців до поступок Москві в надії, що це змусить Москву підписати мировий договір. Москва поступки проковтнула, але договір не підписала. Отже ті поступки були на марні.
Чехословаччина також є добрий приклад. Президент Бенеш зробив Москві далекойдучі поступки і виявив велику терпеливість. Москва це визнала, але що вона хотіла цілком опанувати Чехословаччину, то так і зробила. Чехословаччина тоді могла себе врятувати тільки міцним спротивом, а незадобрюванням Москви.
Якщо ж і ці приклади нікого нічому не навчають, то це значить, що ми нічому не можемо навчитися з історії. Москалі завдяки своїй філософії не дадуть себе ані спровокувати, ані задобрити. Вони відкидають війну не з моральної причини, а наважуються на неї тільки тоді, коли можуть її легко виграти. Тому, що тепер Америка є проти Москви, Сталін не має виглядів, війну легко виграти і на неї не наважиться.
Коли Москва переконається, що війна може легко довести її до мети, тоді вона піде на війну. Причини до неї вона тоді знайде, бо ніхто краще в світі не вміє робити провокації, як москалі. Коли-ж Москва відчуває, що війна буде ризиковна для неї, тоді ніщо її не спровокує на виступ, хіба що прямий наступ на її позиції.
Отже з морального боку все ясне. Якщо ж іде про саму проблему, як поступати з москалями і як можна,по-демократичному з ними діяти, то кожний політик, що тепер думає про зближення з Москвою та поступки для неї, повинен себе запитати, чи взагалі є можливим дійти до ладу з тими людьми, що обман вважають за найвищу чесноту і його поставили собі на службу.
Безперечно, що з Кремлем можна переговорювати. Сталін переговорював навіть і з Гітлером. Скоріше чи пізніше він буде говорити і зі західними союзниками, але то буде аж тоді, коли вони стануть зовсім виразно сильними.
