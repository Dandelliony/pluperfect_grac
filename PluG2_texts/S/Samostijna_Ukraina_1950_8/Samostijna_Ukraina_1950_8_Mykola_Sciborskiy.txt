Микола Сціборський
Всім українцям відома постать полк. Миколи Сціборського, члена Проводу Українських Націоналістів, ідеолога і співтворця програмних засад Українського Націоналістичного Руху, незрівняного публіциста й тонкого знавця проблем Сходу Европи.
Уродженець Житомиру та мешканець Золотоверхого Києва, пізнав Сціборський українську дійсність із усіх її веселих та сумних боків. Як активний старшина царської армії, він перебув цілу світову війну на фронті, будучи кілька разів ранений. Микола Сціборський пережив зворушливі дні Революції 1917 року, пізнав найтонші закутини московської душі, безпосередньо стикався з усіма причинами, які довели до розвалу московсько-царську імперію. Знайшовшися у вирі большевицької революції, він вмів своїм бистрим мозком схопити підстави того психологічного та політичного явища, ім’я якому большевицька революція. Це дало підстави для так симптоматичного для Сціборського всебічного й докладного знання марксистичної доктрини з її національними та політичними висновками, що після в його наукових та публіцистичних працях була так широко використана.
Зараз по революції зголосився він в ряди Української Армії. З нею перебув Сціборський всі походи, був завжди там, де потрібно відданости, хоробрости та саможертви. Б 1920 році вийшов разом з українською армією на еміґрацію, де довгі роки терпів нужду в польських таборах інтернованих. В тому часі закінчив спеціяльні курси генерального штабу з ранґою підполковника кавалерії. За три роки пізнає докладно другого національного ворога — поляків, кидає Польщу, переїжджає до ЧСР, вступає там до Української Господарської Академії в Подєбрадах, яку закінчує з дипльомом інженера-економіста.
Його студії переплітаються громадською діяльністю в студентських товариствах, де Сціборський займає керівні місця, і головно політичною чинністю. Його глибока душа та розум переживають, передумують та аналізують пережите, конфронтують від’ємні та додатні сторони пережитого, вглиблюються на само дно найскладніших проблем. Цей душевний процес устійнення світоглядових та національно-політичних засад знаходить у Сціборського єдиний природній вихід — його пориває традиційна й органічна з ним зв’язана велика ідея українського націоналізму.
За польськими дротами, де в найбільшій мірі скристалізувались ідеологічні погляди Сціборського, він цікавиться працею УВО. З ментом, коли сам собі творить відповідальні обставини, що йому дають змогу задовольнити свою жадобу конструктивної національної праці і розгорнути свої індивідуальні здібности для тієї ідеї, яку вилеліяв у свому серці в життєвому досвіді революції, Визвольних Змагань та польських таборів інтернованих (переїзд до ЧСР) — Покійник нав’язує особистий контакт з Євгеном Коновальцем. Вислідом контакту є зорганізовання Сціборським Лєґії Українських Націоналістів в Подєбрадах. Сильна індивідуальність Сціборського, яка почала проявлятися в повній широті, звернула проти нього та його співробітників вістря боротьби ворожих Українському Націоналізмові угруповань та політичних орієнтацій, які відчули загрозу в новосформованому і опертому на історичній традиції та рідній духовости націоналістичному світоприйманні. Але Микола Сціборський з вродженою собі легкістю та спритом відбиває всі напади, бо знав, що близький час, коли ідея українського націоналізму об’єднає націю.
В 1930 р. на доручення полк. Євгена Коновальця їде до Парижа зорганізувати українську кольонію у Франції та створити з Парижа один з центрів українського націоналізму. Покладані на нього завдання блискуче виконує.
Як співредактор «Українського Слова» в Парижі, де появилось багато його статтів під дійсним і прибраним прізвищами, він формує світогляд численній українській колонії у Франції. Але публіцистична його плодючість, яка ніколи не тратить на глибині думок, — на тому не обмежується. Одночасно він співпрацює в різних студентських та інших журналах, основну увагу присвячуючи ідеологічній ділянці, як передумові перевиховання широких кругів українського громадянства. Він же є сталим співробітником органу УВО «Сурми», основником та співтворцем «Розбудови Нації», цієї біблії українського націоналіста, де статті Покійного є дороговказом для націоналістів у програмовій і ідеологічній площині. Праці з під його бистрого пера творили рівно ж одну з підстав солідности націоналістичної преси обох Америк. Ця чинна участь Сціборського в американській пресі в ділянці ідеології помогла у великій мірі Сеникові-Грибівському добувати тамошні твердині комінтерну, марксистсько-соціялістичної організації збаламучених земляків та здобувати сітку націоналістичних організацій в Північній та Південній Америці.
В Парижі через свою коструктивну громадсько-політичну працю Покійний Сціборський став знову ціллю нападів та доносів як большевиків, так поляків, які руками своїх вислужників-українців намагалися унеможливити його побут у Франції. До нього підсилали агентів ҐПУ, його провокували, робили засідки та кидали найпідліші наклепи. Наскільки він мусів виявити осторожність та чуйність, можна собі уявити з того, що разом із Сеником Покійний Сціборський був примушений в самообороні унешкідливити одного совєтського агента. Кілька разів був Покійний у Франції арештований, сидів По тюрмах, був видалений поза межі Франції. З доручення полк. Коновальця він відбув декілька організаційних поїздок на Балкани, де оживив та зміцнив націоналістичні організації. Задержавшися переходово в Італії, підчас війни переїздить до Німеччини, де поринає в організаційну працю.
Колосальна енергія та працездатність Покійника не вичерпується на організаційній та публіцистичній діяльності. Завжди вороже наставлений до поверховости, Сціборський всі свої програмно-ідеологічні та суспільно-політичні тези солідно і глибоко оґрунтував у ряді довших поважних праць. Він як автор незвичайно холодної логіки, основаній на реальних пізнаннях, далекий був від типу схолястичного інтелектуаліста. Інтелектуалізм Сціборського виходив завжди з пульсуючого національного життя і відгукувався на найпекучіші проблеми української суспільности. Ця різноманітність та гарячий темперамент Сціборського — автора можливо й були на шкоду Покійному, як фахівцеві економії, бо при його глибокому способові писання, при його відвазі дивитися часом і не на приємні речі критичним оком — можна було очікувати праць, що були б неоціненим скарбом в українській науковій літературі. Але й ці твори, які появилися з під його пера, представляють собою цінний вклад у скарбницю української публіцистично-наукової літератури. («Земельне питання», «Національна політика большевиків на Україні» — перекладена на англійську, французьку та німецьку мови, «Україна в цифрах» — перекладена на німецьку мову, «Демократія», «Сталінізм»),
Але найбільшу ціну мають його праці програмово-ідеологічного характеру, де Покійник детально опрацював програмові рамки і докладно обґрунтував політичну програму ОУН, звязуючи її нерозлучно з історією, традицією, ґеополітичним положенням та політичною й економічною потенцією української нації (Націократія).
Зв’язаний цілим своїм єством з ОУН, він ріс, радів і болів з нею. Особисто веселої вдачі, рухливий та все усміхнений, Покійний умів з’єднати ідеалізм та захоплення революціонера з холодною розвагою державного мужа. Своєю працею для добра Української Нації та розвою ОУН, своїми небуденними здібностями, Сціборський ступав по щаблях організаційної гієрархії все вище, займаючи пости організаційного, пропаґандивного, пресового, політичного референтів, створюючи завжди довкола себе атмосферу ідеальної співпраці, злученою з безоглядною відданістю та відповідальністю. Не диво, отже, що людина таких здібностей, саможертви, ідеологічної вирізьблености та широких політичних обріїв стала одним з творців Націоналістичного Руху та довіреним дорадником як Вождя-Основоположника, так Вождя-Наступника.
Разом зі Сеником, Сціборський перший правдиво оцінив диверсію та розкрив її дійсне підложжя і повів знищуючий бій проти неї, вкладаючи в це своє гостре перо. Переобтяжений відповідальною працею в зв’язку з далекойдучими подіями на Сході, ввесь час у подорожах та роз’їздах, він знаходить ще хвилини, щоб дати проект конституції Української Держави та необсяжну але вичерпуючу студію про політику української держави супроти своїх меншин.
Українська Національна Революція злучила Сціборського зі Сеником. Вони разом працювали, взаємно себе доповнюючи, разом пліч об плече, і впали на визначених Вождем постах.
Земля рідного Житомира вкрила тлінні останки Великого Революціонера, борця меча і пера, до того часу, поки вдячна нація не покладе його у свойому пантеоні великих мужів!

