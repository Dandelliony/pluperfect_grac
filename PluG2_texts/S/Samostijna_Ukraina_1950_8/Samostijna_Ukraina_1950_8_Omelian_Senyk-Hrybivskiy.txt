Омелян Сеник Грибівський
Історія націоналістичного руху і революційної боротьби українського народу запише своєчасно великий труд, революційно-творчу снагу та віру, самозаперечення та жертвенність перших піонерів, що якраз у час найбільшого заломання народу по жорстокій програній, поклали початки могутнього руху і єдиної, всеукраїнської, революційної, державницької організації. До них належав і Омелян Сеник-Грибівський.
Життєвий шлях Омеляна Сеника-Грибівського, це шлях Організації Українських Націоналістів, а його життя є частиною життя Організації й Націоналістичного Руху, бо ми його бачимо всюди, де кипіла праця, де була небезпека, усюди від найбільш дрібної технічної роботи, кінчаючи керівництвом цілої Організації, у перших рядах бойовиків на землях і в найдальшій закутині розсіяного по цілому світі українства. У перших рядах теж він віддає життя на жертівнику цієї ідеї й цієї справи, за яку віддали неустрашимо своє життя найближчі його друзі — сл. п. Євген Ко-новалець і Юліян Головінський, вірячи, що тільки шлях, що ним прямує ОУН, переможно заведе український народ до Незалежної Соборної Української Держави.
З вибухом першої світової війни голоситься Омелян Сеник добровольцем до Легіону Українських Січових Стрільців. Через обмежену кількість принятих не удається йому дістатися в ряди Українських Січових Стрільців, але негайно покликують його до австрійської армії. Це було тоді для Омеляна Сеника великим ударом, бо ціле своє юнацьке життя мріяв він про те, щоб боротися під українським прапором. Вже в Гімназійних роках, членом тайних учнівських гуртків, бере він активну участь в громадській праці та є одним з провідників молоді у городецькій дільниці Львова, працює тамже у «Просвіті» і «Соколі» серед спольщеного міщанства і робітництва. То ж болючим було для нього покидати рідне середовище і друзів та іти в австрійській службі на чужий фронт. Кінчаючи старшинську школу, четарем іде на сербське побоєще, звідкіля знов же перекидають його в Альпи. Відомий з очайдушности та товариськости, на цих обидвох фронтах проводить уже цілу війну, беручи участь нераз у важких боях, досягаючи ступня поручника.
В жовтні 1918 р., коли лише показувалися ознаки розвалу б. австрійської імперії, а Україна проживала дні революції, О. Сеник спішить до Львова. Він відчуває, що небаром рішатиметься доля української державности, а українське вояцтво повинно чим скоріше знайтися на українській землі. З гуртом підстаршин і вояків різними шляхами добивається до Перемишля, відтак до Львова. Це саме незабутні перші дні листопада й О. Сеник ставить уже себе до диспозиції українській владі. Остаточно здійснилися мрії: в рядах українського війська боротися за українську державність. Польський спротив щораз то більше кріпшає, починалася затяжна війна. О. Сеник безпереривно на фронті, у складі III Корпусу, бере участь у частих боях на жовківському відтинкові аж до відвороту УГА на Збруч. Відтак щераз чортківська офензива й знову болючий відворот. За Збручем О. Сеник в ранзі сотника переходить усі кампанії з’єдинених армій у складі VI, Бригади УГА, переживає незабутній похід на Київ. Не судилося одначе святкувати в Києві леліяної у серцях стрілецтва перемоги. Геройська Українська Армія стиснена у відомому чотирикутникові догаряла, а О. Сеник, як тисячі інших проходить два рази тиф. Відтак порозуміння уряду ЗУНР з Денікіном, дальше перехід до большевиків. Та серце О. Сеника не могло видержати цих трагічних політичних ситуацій. Він враз з сотником Ю. Головінським, що кермував тоді II. Бригадою ЧУГА, находиться у проводі повстання проти червоних. Вистрілюючи комісарів та звільнившися від большевиків, повстанці одначе у безвихідному положенні, попадають у польський полон. Мабуть кожному відомі сумної слави польські табори українських полонених. Обезсиленому і змореному О. Сеникові удається одначе втекти з табору і так повертає він 1920 р. знову до Львова. Тут доводиться йому побачити вже польське панування і наругу над цим усім, що було йому так дороге, так святе, за що він ціле життя боровся, за що його стрільці і друзі голови свої клали. Дальша боротьба, до загину! Блиснуло думкою і стало твердим рішенням.
З приходом до Львова поринає О. Сеник негайно у вир підпільного революційного життя. Організація «Воля», «К. У, М.», відтак обєднання всіх підпольних гуртків в Українську Військову Організацію, якої О. Сеник є одним з основників і перших членів. Він сповняє функцію зв’язкового при Верховній Команді УВО. В його руках збігаються всі організаційні нитки до краю і закордону, йому приходиться вдержувати зв’язок з українськими громадськими кругами, а все це у підпіллю, не лише скрито від ворога, але від свойого індиферентного у більшій части громадянства. Ці завдання серед найтяжчих обставин, масових арештів знаменито перемагає О. Сеник, а УВО в той час є могутньою силою та готовиться до збройного всеукраїнського повстання. Тоді ж дістає О. Сеник від сл. п. Є. Коновальця призвище Канцлера, що дійсно відповідало відтак його ролі в організації і вдержалося до останніх днів його життя.
В тойже час відбувається атентат на начальника польської держави Пілсудського, широка саботажева акція, відтак т. зв. противиборча акція, у яких О. Сеник бере активну участь, як керівник і організатор. У цих початкових двох роках удержує Верховна Команда УВО тісний зв’язок із Козачою Радою, а відтак УВО, що діють у Києві. Кількакратно виїжджає нелегально Сеник за кордон, бо саме тоді Верховна Команда, щоб мати кращу змогу кермувати революційною боротьбою на всіх українських землях, переносить своє місце осідку поза межі Польщі. Тоді ж кермує О. Сеник теж фінансовою референтурою Краєвої Команди УВО. Рівночасно присвячує багато своєї уваги нелегальним Українським Високим Школам у Львові.
Після Ризького договору й постанови Ради Амбасадорів зникають надії на безпосереднє повстання. Визвольна боротьба мусіла перейти на шлях довгого революційного процесу. В рядах УВО наростає криза: одні висувають концепцію порозуміння з українськими большевиками проти Польщі, інші є за мирне використання всіх можливостей у межах Польщі.
Цій крізі ставить край сл. п. Євген Коновалець, що зриває з усякими спробами опортуністичних розв’язок національного визволення, заступає концепцію національної революції, видвигає засаду власних сил та постійної безоглядної боротьби з усіма окупантами українських земель. У цій еволюції, що її проходить успішно УВО, найбільш помічним Коновальцеві, побіч Ю. Головінського, був О. Сеник. Проводиться реорганізація цілого організаційного апарату, а УВО почала в краю новий етап своєї діяльности. Однією з передумов дальшої праці було створення ідеологічно-політичної основи та матеріальної бази для організації, а дальше відповідного запілля національної революції серед приязного чужинецького світа, а передусім серед української еміграції, а головно еміграції заокеанської. Ці великі завдання полонюють увагу УВО на найблищі роки й знову бачимо О. Сеника за чергою у всіх ділянках цієї всесторонньої, невимовно тяжкої у наших обставинах, роботи, завжди невсипущим, незаступимим, підбадьорюючим других та безмежно віруючим у слушність нашої справи.
Як найблищий співпрацівник і друг Краевого Коменданта Ю. Головінського, бере участь у різних акціях УВО, сидить кількакратно у тюрмі й в кінці, коли не було у нього вже практичної можливості через деконспірованість перебувати у рідному краю — 1927 р. виїздить за кордон.
За кордоном починається новий етап діяльности О. Сеника. Він негайно по приїзді включається в широку роботу закордонної експозитури УВО. Об’їздить всі осередки еміграційних скупчень та відвідує організаційні клітини, пов’язуючи тісно закордонний апарат з цим ідейним процесом, що його переживала організація на рідних землях. О. Сеник починає видавати й є першим редактором відомого, нелегального органу УВО «Сурми». В той час починається найбільш тісна співпраця і дружба зі сл. п. Є. Коновальцем, що триває уже до останніх днів життя Покійного Вождя.
На переломі 1928—29 р. виїздить О. Сеник, як делегат УВО, до Сполучених Держав Північної Америки. Вже довший час перед цим він перепискою підготовляє ґрунт для закладання співзвучних організацій серед еміграції за Океаном. Він свідомий цього, що кожний українець, де б він не жив, повинен бути втягнений в процес національної революції, а зокрема він здає собі справу з цього, що велику ролю повинна зіграти у визвольній боротьбі українського народу наша чисельна еміграція в обидвох Америках., Він обзнайомлюється точно з життям і чинністю аналогічних еміграцій других народів, як литовців, фінів, чехів, поляків та їх діяльністю у час світової війни. Входить у тісний зв’язок у цій справі зокрема з литовцями і з хорватами. Прибувши до ЗДА, об’їздить всі місцевості, де проживає наша еміграція і переводить велику організаційну працю, що стає підвалиною могутнього, українського націоналістичного руху за Океаном та матеріяльною базою руху й діяльности організації через довгі роки на землях. За його почином повстає націоналістична «Організація Державного Відродження України» — ОДВУ в ЗДА та її орган «Вісник ОДВУ», відтак «Україна», що відтак так блискуче розвивається. Він оживляє й посилює діяльність «Стрілецької Громади», а масові віча й численні реферати зливають нової крови в ціле українське життя нашої мільйонової еміграції в ЗДА. 
Після І Конгресу Українських Націоналістів і заснування Організації Українських Націоналістів Євген Коновалець покликує Сеника в члени Проводу Українських Націоналістів, в складі якого він залишається до своєї смерти.
У 1929 р. Організація на ЗУЗ переживає тяжкі часи. З одного боку посилений натиск займанця та масові арешти провідного активу, з другого — внутрішні труднощі у зв’язку з реорганізацією УВО в ОУН, що у підпільній дійсності було нелегкою справою та створювало безліч ускладнень. Вимоги дальшої праці наказують якнайскоріше упорядкування відносин і сл. п. Вождь висилає на українські землі Сеника у характері члена ПУН та рівночасно Краевого Провідника ОУН на ЗУЗ. Тут працює Сеник через один рік, наладнуючи внутрішні організаційні справи, намічуючи напрямні дальшої роботи, та кладучи тим робом основи для діяльности ОУН на ЗУЗ на найближчі роки. Він перемагає всі труднощі та вив’язується якнайкраще з дорученого йому завдання. Врешті, цькований поліцією, змушений виїхати знов закордон.
По своєму вже другому виїзді 1931 р. закордоном працює дальше у ділянках, зв’язаних найтісніше з організаційною роботою на Західніх та Східніх українських землях. Відбуває цілий ряд зустрічей з представниками націоналістичного світу з підбольшевицької займанщини, розбудовує широкий помічний апарат для зв’язку між східніми й західніми українськими землями та еміґраціею, організує друк і постачання нелегальної літератури на землі, проходить безчисла разів нелегально різні кордони. У міжчасі у зв’язку з цією працею попадає знову на кілька місяців до чеської тюрми, відтак гонений польськими стежними листами у зв’язку з вбивством міністра Пєрацького попадає на довший час до тюрми в Швайцарії. Через цілий час живе нелегально під прибраними прізвищами, не маючи ні хати, ні постійного місця осідку, одначе при організаційній роботі завжди охочий до неї та задоволений своїми досягненнями.
Від часу свого першого побуту в ЗДА О. Сеник не занедбує теж справи української еміграції за океаном. Він дальше постійно над цією справою працює, веде переписку, дає інструкції, цікавиться роботою ОДВУ та ріжних зв’язкових і мужів довіря по всіх місцевостях, де живуть українські емігранти. У 1934 р., як делегат ПУН, відвідує в друге ЗДА і перебуває кілька місяців у Канаді, де закріплює другу масову націоналістичну організацію «Українське Національне Об’єднання» — УНО та «Стрілецьку Громаду» та закладає юнацьку організацію Молоді Українські Націоналісти (МУН). Саме в цей час зводить український націоналізм переможний бій з большевизмом, що вспів закріпитися серед української канадійської еміграції, О. Сеник помагає в заложенні відомого націоналістичного часопису «Новий Шлях» та набуттю власної друкарні в Саскатуні, що творить тверду базу для дальшого розвитку українського націоналістичного руху в Канаді. Повернувшись з великими моральними і матеріяльними успіхами для Організації, Сеник усією енергією дбає про те, щоб добуті позиції не лише не втратити, але їх закріпити й розбудувати. З його ініціативи виїжджають пізніше до ЗДА й Канади, як делегати ПУН, ген. Капустянський і ген. Курманович, що залишають незатерті сліди у процесі відродження та національного усвідомлення цієї вітки українського народу.
У 1938 р. їде О. Сеник до Південної Америки, Бразилії, Аргентини, Парагваю і Уругваю. Тут всюди закладає, або вже існуючі націоналістичні організації розбудовує, а саме ОДВУ в Аргентині, Українське Культурне Товариство в Бразилії, відвідує поодинокі осередки тисяч українських емігрантів та голосить і тут серед диких прерій і пралісів нову віру в націоналістичну Україну.
Якраз в час останнього побуту О. Сеника в Бразилії, громом приходить до нього вістка про ганебний большевицький злочин у Ротердамі. О. Сеник вибирається негайно в далеку поворотну дорогу, щоб як заступник Вождя та Провідник Вужчого Проводу Українських Націоналістів перебрати керування Організацією.
Вернувшись до Европи, О. Сеник робить підготовку для здійснення заповіту сл. п. Є. Коновальця. Хоч як тяжким ударом для організації була ненадійна смерть її провідника, та О. Сеник не лише хоронить її від потрясень, але рббить організацію здібною іти дійсно на зустріч подіям. Вужчий Провід згідно з волею сл. п. Вождя проголошує Його Наступником Андрія Мельника. Відбувається II. Великий Збір Українських Націоналістів, якого О. Сеник є предсідником і який затверджує волю покійного Вождя. Андрій Мельник стає законним Головою Проводу Українських Націоналістів.
Організація зустрічає надії в Карпатській Україні, пізніше німецько-польську війну, сконсолідованою і впорядкованою, а рівночасно готовиться до вирішних дій, що назрівають на Сході. Ворожі сили одначе не сплять. Як зі зовні, так у нутрі організації розрабляються пляни на знищення цієї єдиної, політичної сили організованого українства. Виступає відома диверсія, що намагаться розбити з середини єдність організації та її обезголовити. О. Сеник, як уже нераз у критичних хвилях організації, так і тепер стоїть на сторожі її основної лінії й цілости, авторитету провідника та порядку. Він докладає всіх можливих зусиль, аж до самозаперечення, щоб запобігти розколові. Проте не дає зломити себе ніякими рафіновами, провокативними нападами, ані погрозами. Як звичайно, вкладає себе цілого у справу, в яку вірить і яку уважає слушною.
Німецько-большевицька війна та воєнні дії на українських землях кличуть ОУН до чину. Хоч як несприятливо укладаються політичні відносини для розгорнення націоналістичної діяльности, О. Сеник невсипуще працює над мобілізацією українських сил в так важний момент. Відтак серед найтяжчих обставин особисто у фронтовій полосі кермує організаційною роботою, щоб усе самому бачити, щоб усе було зроблено найпевніше і найкраще. Його девізою завжди було: організації мусить бути чинною усюди, де іде про українську справу, організація повинна бути здібною й готовою активно приняти кожну ситуацію. Це було законом його всієї діяльности. У Житомирі враз з друзями устійнює найближчі завдання, приїздять і виїздять післанці з околиць Житомира, Києва, Хвастова, Бердичева... У найближчих днях слід сподіватися переходу до Києва ...
Та рівночасно працюють і ворожі сили, що заприсяглись братовбивством і руїною починати нове життя. З за рогу ззаду паде стріл, щоб зросити гарячою кров’ю О. Сеника Житомирську землю. І О. Сеника не стало між живими, а з його життям відійшло й це, що міг він ще зробити для України.

