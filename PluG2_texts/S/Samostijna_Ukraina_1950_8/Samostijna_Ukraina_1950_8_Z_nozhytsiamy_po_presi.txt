З ножицями по пресі
Критикуючи теперішні політичні партії та її вождів, Улас Самчук в статті «Бібілія чи золоте теля?» («Наш клич», ч. 20 (764) висказує таку великодушну сентенцію:
«Кожним партіям і кожним вождям (не всі партії мають вождів, деякі з них мають, напр., президентів, а ще інші навіть ЦК — прим, ред.) до їх назви необхідно долучити, як обов’язкову конечїість, велику напружену, творчу силу їх духа. А це можливе лише тоді, коли вони вміють належно користуватись своїм людським словом, бо якраз воно єдине і виключне джерело всякої мудрости на землі».
Якщо повірити в теорію Уласа Самчука, то виходило б, що те все, що понаписували в запалі партійної полеміки (а все те є людське слово) чи в захваті самореклями різні партії і групи з їхніми вождями, провідниками, головами і президентами — є єдиним і виключним джерелом всякої мудрости на землі. А тимчасом, на жаль, чи на щастя, так зовсім не є. Ми вже з перспективи кількох років провірки могли ствердити, що всім тим головокружним мріям про велику літературу, про велику революцію, про закидання шапками, про необов'язковість дивитися на інших, про непереможну силу свого власного «хочу», і т. д. далеко ще до того, щоби бути єдиним і виключним джерелом всякої мудрости. На разі вони не то всякою, але ніякою мудрістю не є (хіба в уяві самозакоханих мегаломанів).
Не слова, думаємо ми, бо «слова — полова» — як писав І. Франко до свого друга М. Вороного — «але вогонь в одежі слова ... — правдива Іскра Прометея».
Ясно, що не золоте теля, але оцей вогонь сворить історію. Але поради і науки в тому напрямі найменше є покликаний давати У. Самчук. Треба наперед самому в житті так поступати, щоби мати право іншим тому вчити, а ще до того кожні партії і кожних вождів. Є ж партії і їх вожді, що їм до них ніяким Самчукам не рівнятись і порад про вищість біблії над золотим телям вони слухати не потребують. Не зашкодило б, щоб самі самчуки часто прочитували свої власні статті і провірювали, чи вони так в практиці поступають, а тоді наші репліки були б непотрібні.
*
«Канадійський Фармер», ч. 28 з дня 12 липня ц. р., подає таку нотатку:
«Виконний Орган Української Національної Ради потерів додатковий удар після виступу з його складу Союзу Гетьманців Державників, що виступила з нього також група приналежна до ОУН Мельника.
Ця політична група виступила з тої самої причини, шо і група гетьманців, іменно, що провід Виконного Органу в особі проф. І. Мазепи не відповідав завданням цього Органу. Склад Національної Ради остається однак, такий самий, як був, без жадних змін».
Редактор «Канадійського Фармера» певно мав гарний і приємний сон, що група гетьманців державників колись належала до УНРади чи навіть до її ВО, бо нам видається, що в дійсності такого стану, на жаль, ніколи не було. А коли це не був приємний сон редактора газети, то пощо баламутити публічну опінію неправдою, коли в дійсності група гетьманців не тільки ніколи до УНРади не належала, але її принципово і здецидовано на кожному кроці поборювала.
*
Навіть політичні союзники гетьманців, бандерівці, є згіршені тоном і маньєрою редакторів «Українського Робітника» («Українець — Час», ч. 25 (191) з дня 18 червня ц. р.) якийсь Р. О., цитуючи деякі уривки зі згаданої газети, пише:
«... З дальших енунціяцій видно, що новим провідникам гетьманського руху в Канаді йдеться не так про організаційну працю в глибину, як про фасаду. Засновано «нову гетьманську ґвардію», новий «орден», названо його «Січ». І це б не було нічого, коли б основники того «ордену» не забажали себе прирівняти до ... хмельничан. ... Все це було б дуже гарно, але не треба
забувати, що не те саме є Січ на Хортиці і Січ у Торонті; що іншим ділом займалася Січ, шо видала Богдана, а іншим Січ, що видала Босого і Стусса. ... Можна і треба пропагувати чесноти хмельничан, але не вільно прирівнювати до них мирних канадійських фармерів і редакторів «Українського Робітника». Бо ж виправа під Пилявці, у Синоп чи на Крим — це ж не те саме, що поїздка на пікнік до «Полтави» канадійської, де екскурсантів чекають високопартні промови і обильний буфет!» ... Все це, разом з голоснозвучними комунікатами про «Орден», який «вже діє і розвивається», з самореклямою, з прирівнянням себе до хмельничан і запорожців, з тріском і гамором американської бизнесової «поблисити», робить враження гамору порожньої бочки, а що в ній є — це лишається тайною «менаджерів» ... Правдоподібно — нічого.
Разом з тим вражають ще два моменти в цій саморекламній кампанії: намагання понизити інтелігенцію і запобігання ласки «простого народу», від чого відгонює і демагогією і дуже знаним східнім зразком...»
Критика зовсім вірна і зауваги слушні. Замітна вона тому, що походить з уст політичних союзників бандерівців на внутрішньому фронті валення консолідації і закріплювання бандерівського гуляйпілля.
Можна було б лише радіти таким наглим зворотом бандерівців у зрозумінні правдивої вартости т. зв. гетьманського руху, як би ... те все не було зумовлене страхом за привласненням собі гетьманцями заслуг в очолюванні і формуванні УПА, в чому підозріння своє недвозначно висловлює згаданий автор статті.
Чи не з тої то причини подивується у гетьанців вже натяки на їх охоту ввійти до Української Національної Ради, коли вона буде переформована по їхнім бажанням, чого абсолютно не можна було деслухатись від гетьманців ще рік тому?
Поволі починають себе два політичні спільники пізнавати і чим більше вони себе доосновно пізнають і чим скорше вони це зроблять, тим скорше належить сподіватися, що їхній союз закінчиться родинною авантурою. Бандерівцям до того багато не треба, а аргументів і оправдань вони до того знайдуть доволі.
*
«Сурма» — Ч. 20 (червень) 1950, офіційний орган 34 ОУН (бандерівців), тепер, після чистки усіх угаверівських і реакційних ухиловців? ідеологічно уоднороднених і «зміцнених», критикуючи політичну лінію теперішнього «Голосу Америки» українською мовою добалакується до такої діялектики:
«Тому політика (треба роуміти ЗДА) на лібералізацію і демократизацію внутрішніх відносин в СССР у випадку, колиб вона справді була одним з компонентів зовнішньої політики ЗДА..., насправді несе в собі в реальних відносинах зміцнення імперсько-реставраційних потенцій на зміну сучасному СССР.»
Якщо брати дослівно і логічно вище сказане, то треба сподіватися, що автор статті і партія, що йому за ті статті платить, вважають, що, — коли політика лібералізації і демократизації веде до зміцнення імперсько-реставраційних потенцій, — тільки політика диктатури, насильства, монополізації і тоталізації цьому зміцненню імперських потенцій перешкодить, а в слід за тим і допоможе українському народові визволитись. Гарні погляди.
Нічого потім дивного, що компетентні політичні чинники ЗДА, знаючи про такі погляди українських «визволителів», (що вважають демократизацію і лібералізацію відносин в СССР перешкодою для визволення України), відповідно і їх трактують, себто ... ігнорують.
Думаємо, що політика ЗДА на лібералізацію і демократизацію СССР зовсім не буде перешкаджати народам, які будуть до того здібними, змагати до політичної національної самостійности. Передумовою до того буде власна сила, якої, одначе, бандерівці ніколи не створять дотеперішними своїми методами.

