О. Залізняк
Сумління чи зиск?
(Кілька думок для застанови українській американській молоді).
Стоїш у ваганні 
двоїшся 
і мариш.
У трансі проблем, і ділем, і оман, 
І чуєш, як хтось промовляє 
— товариш!
І чуєш, як інший нашіптує 
— пан!
М. Бажан.
І перед сучасною українською молоддю, не тільки тою, що в Батьківщині стоїть перед дилемою — рішатися за соціалізмом чи капіталізмом, вибирати своє чи «обще» розуміння патріотизму, йти за голосом своєї національної совісти чи слухати наказів «вітчизняної» чести, — але і перед українською молоддю, що за кордонами своєї рідної землі, змушена політичними і економічними умовинами шукати собі своєї хати в інших державах, стоїть ця проблема своєю пекучою гостротою і актуальністю. За чим рішатися і що вибирати, що ставити на перше місце: українську національну правду чи чужий хвилевий державний інтерес?
Не легка це в першому моменті відповідь і вона не може бути дана впрост. Бо так поставлена проблема і на таку формуловку дана відповідь будуть крити в собі зародок неправди і внутрішнього заперечення. Світ сьогодні не можна ділити на окремі частини і трактувати їх як самі в собі герметично замкнені твори, що можуть нормувати своє життя якимись спеціяльними, тільки собі питомими законами і жити тільки своїми власними потребами і діями. Сьогодні тяжко повести вже кордони поміж окремими державами і народами і діями, коли йдеться про те, щоби їх всіх разом боронити перед загальними силами зовнішнього світу, що діяють безустанно і посилено на їх знищення. В добі знесення перешкоди простору, коли океани і моря не ділять, а лучать суходоли, коли середники комунікації протягом дуже короткого часу лучать найбільш віддалені від себе пункти земного ґльобу, наша планета стала одною цілістю і вона живе як один органічний твір. Принайменше під матеріяльним оглядом.
В зв’язку з тим механічним, матеріяльним зтоталізованням наступає і духове, психологічне уоднороднення людини. Ми переживаємо добу універсальних рухів, тенденцій опанувати ціле людство, затерти льокальні, ґрупові різниці, знести кордони і завести одну духову доктрину, а за тим один соціальний і політичний порядкуючий метод і режим. Тенденції ці йдуть з двох боків і в двох напрямках скеровані їхні магістралі діяння. З одної сторони маємо тотальну тенденцію до мобілізування сил дикої, нищівної, нівелюючої доктрини матеріялізму, воплочену в реальні оперативні вияви большевизму, з другої сторони заходи тотального мобілізування оборони і ставлення проти загрози духових і матеріальних запор.
Трагізм людства в сучасну хвилину полягає в тому, що тенденція зтоталізовання, уоднороднення і зрівання до одного позему світу виходить від народу, що ні морально, ні культурно не виявив себе на висоті і своєю істотою заперечує всякі закони моралі і культури. Зрісши до великої матеріальної потуги, нарід цей не перейшов свого належного розвоєвого духового процесу, залишився на поземі примітива, морально недозрівшого, а тим то його задуми накинути світові свою духову і фізичну владу стають тотальною загрозою і грізною небезпекою цілому світові.
Ясне, що тотальна загроза мусить бути стрінута тотальним відпором і тотальною мобілізацією сил, що хочуть, і можуть, і повинні станути в обороні загрожених вартостей.
Покоління, що на плечах своїх винесло дві останні світові війни, не зовсім здало іспит своєї моральної і інтелектуальної зрілости та підгото-ваности до того завдання. В обороні своїх часових інтересів і у хибному розумінні свого часового власного добра, воно допустилось промаху компромісу з силами диявола, з людоненависницькою доктриною комунізму та її реалізаторами — большевиками та з заплямленими людською неповинною кровю злочинцями. Воно, боронячи своїх матеріяльних дібр, не завагалось зрадити вічні ідеї Бога і правдивої людини і віддало на поталу большевицькому молохові численні народи і їх правди. Тим воно скріпило загрозу для своєї власної духової і матеріяльної безпеки і щастя. Вивівши в поле бою свої баталіони проти одного напасника і висланника сатани, воно не вміло дати тим баталіонам великої ідеї, за яку одиноку варто було б битись і віддавати своє життя, бо само її не мало. Посилаючи на смерть, як воїнів Христа, тисячні — тисячні ряди молодих ентузіястів, батьки не вміли їх навчити, хто і де справжній їх ворог, і вони, боронячи людство перед одною небезпекою, власними трудами і власним життям приготовили дорогу і привели до сили другу, ще більшу, що зараз загрожує цілому світові і його культурі, небезпеку.
В Тегерані, Ялті і Потсдамі було положено вугольний камінь під сучасну духову і ідейну кризу і там дано сигнал і згоду до наступу сил диявола. В обличчі трагічних зворотів історії, перед децизією вирішальних починів, відповідальна за тодішню долю генерація іспиту не здала. Ні великих ідей, ні високих засад, ні правдивого розуміння основних законів культури і поступу вона показати і боронити не вміла.
Сучасній молоді залишила трагічну спадщину. Не тільки роздертий на двоє світ, поділений механічною — зате дуже солідною — залізною куртиною, але і глибоко проведений духовий поділ фронтів внутрі своєї власної суспільности. Сьогодні стоять у ваганні, і двояться, і марять, і
не знають, за шепотом пана чи товариша спрямовувати свої кроки, не лише людина і молоде покоління в царстві новітнього Атилі, але такий сумнів родиться в душі «свобідної» західньої людини і там вона не все стоїть твердо обома ногами на землі правди і праведного закону. Віра в силу атомової бомби стає ілюзорною і нетрівкою. Вона хитається, бо в основі її родяться сумніви, чи доцільно буде коштом мільйонних жертв боронити ... власне не відомого чого. Те, що дало б мужність ужити усіх засобів для своєї оборони, те, що було б Вартісніше і цінніше від миру, від життя і щастя мільйонних жертв атомової бомби, розпливається поволі в уяві і на місце того родиться ... пустка.
Світ потребує онови. Її не принесуть ні східні Атилі і їхні орди, ні західні бизнесмени. Обом їм бракує того, що одиноке є на потребу і що одиноке робить життя вартісним і істотним, бо визначує вартість історичного процесу і суть існування на землі — великої, взнеслої, правдивої, чистої і святої ідеї універсальної свободи і універсального закону.
*
Молодь все визначалась ідеалізмом і вона все була рупором процесу. Вона, і тільки вона, може і буде боронити того, що продали її батьки-биз-несмени. І тільки вона призначена піднятися до великого завдання зрушити з основ застарілий світ і на сторожі його поставити велику правду.
І хоча нам здається, що триюмф сатани є справою доконаною, що його влада неподільно і закріплено розтягнена вже над світом, то це лише омана. В глибині душі, у мріях молодої генерації вона жевріє і живе, і треба лише її розпалити та показати наверх, щоби вона вибухнула полум’ям, в якому згорить все, що затемнює і заперечує чисту і нефальшовану правду. А правда є одна, вона не знає ні соціяльних, ні національних, ні територіальних, ні континентальних кордонів. Тим то і завдання сучасної молоді є плекати її в такому виді, який є їй потимий.
І українська молодь (маємо на думці ту, що є в Америці) в тому генеральному пляні виконування і сповнювання завдань доби має зайняти своє місце. Вона має до того усі найкращі передумови. Вона ж є молоддю в першу чергу того народу, що, за словами Вольтера, завжди змагав до свободи, що ніколи не споневірювався законами чести і шляхотности, що ніколи нікого не поневолював, а протягом цілої своєї історії кріпко і гордо стояв на сторожі свободи своєї власної і своїх сусідів. Вона, ця молодь, є жертвою чи не найбільшою, саме тих сил підземних, що з закамарків історії підносяться зараз на погубу світа, і її чи не найбільш героїчну, полишену, осамітнену, зраджено і ошукано в її ідеалізмі так прямими ворогами, як і отупілими і байдужими глядачами. Вона сьогодні найбільше має право ставати в авангарді походу, що формується з тих сил, які не затратили ще віри в побіду правди і які не хочуть здаватися в полон злу, а хочуть його, як воїни Христа, зустрічати з мечем на Марсовому полі, і, або побідити під тим же знаком Христа і його правди, або згинути.
Українська молодь це завдання виконує. В тому немає найменшого сумніву. А щоби це завдання виконати доосновно, вона мусить собі здавати з того справу, що в істоті не існує і не повинно існувати розбіжностей поміж окреслюванням доброго українського і доброго американського патріота. Не може бути добрим американським патріотом той, хто забуває за основний закон природи і культури — за своїх батьків, їх мову, звичаї, і, надівсе, їх долю, і в погоні за марною життєвою наживою скидає зі себе образ і подобу людини, що йому дала природа. Америка не потребує ренегатів і зрадників голосу своєї крови, але вона потребує вірних засадам предків людей, суворої дисципліни супроти себе і власного роду, людей високих етичних і моральних засад, гострих законів правди і добра. Відомо ж, що зрадник, остаться ним завжди, і не зміняє суті справи, чи він сьогодні зраджує свій власний нарід для Америки, чи завтра буде зраджувати Америку для іншої країни, в яку його завезуть, чи яка йому накинеться.
Але і не може бути добрим американським патріотом той, що, втішаючись своїм автом і телевізійним апаратом, забуває, що в тому часі, коли він викидає недоїдки зі свого стола, є мільйони людей, що жадібним оком ловлять їх і в уяві доїдають, бо голод не дає їм спокою. Не може бути добрим американином той, що вдоволений своїм власним добробутом, забуває, що добробут цей зумовлений забуттям і відданням на поталу інших, менших народів і що, надівсе, він так довго є виставлений на загрозу, як довго є в світі люди голодні і скривджені. Історична справедливість виносить рішучі і невмолимі вироки і ми вже не раз у свому навіть житті мали нагоду переконатися наочно, як розпадались могутні і багаті імперії тільки тому, що поза їх кордонами, а часто і в їх нутрі, були люди голодні і з замкненими устами. Ніякий хвилевий інтерес, але наше чисте сумління, голос правди і справедливосте має вирішувати політичні потягнення даного моменту і на тому шляху положені напрямні діяння молодого сучасного покоління.
Нездорову і в свойому заложенні шкідливу існуючу проблему розбіжностей і вибору між американським інтересом і сумлінням українського народу і правдою, яку він боронить, мусить заступити здорова синтеза одної кравди і одного інтересу. Честь усього людства (в тому і Америки) виставлена на пробу і зневагу і все людство має її боронити, якщо йому не зникнути в пащі ненаситного молоха. І сумління усього світу сьогодні мусить бути однакове і однакові вчинки мусять визначувати його зовнішні вияви. Усунути конфлікт, який помилками відповідальної зараз за долю людства генерації існує затяжно в світі — це імператив хвилини і невідкличне завдання молодого покоління. А сповнити це може тільки чиста, здорова, незаплямлена жадобою зиску молодь, молоде покоління, що вже проливало свою кров і готове в дальшому проливати в обороні вселюдських ідеалів, як воїни Христа.
Підготова до сповнення того завдання вимагає багато праці і труду. Вона вимагає насамперед боротьби з самим собою, з власним янголом і сатаною, бо тільки знайшовши внутрішню рівновагу, можна виступати до бою. Насамперед треба зрозуміти, і це лежить в найлегшій спроможності саме української молоді, незатроеної ще гріхом пожадання і захланности, де лежать основні вартості, що їх посідати мусить сучасна людина, якщо вона хоче залишитись побідником, і які дороги ведуть до їх осягнення і здобуття.
Наше розуміння тих позицій може бути багатьом незрозуміле. І ми свідомі того, що в сучасний момент багато буде вбачати в тому «державну» єресь, брак вдячности і льояльности до народу, а ще скорше до уряду, що причинився до побіди одного етапу і багатьом нам дав можність фізично себе зберегти. Ми не поменшуємо заслуг, там де вони є, і не хочемо висказувати невдячности тоді, коли вона об’єктивно існує, бо існувати мусить, але ми не хочемо купувати волі фізичної своїм духовим поневоленням, іншими словами ніяка ціна (навіть нашого фізичного рятунку) не може і не сміє заглушити свобідного голосу нашого сумлінця. Ми не хочемо ходити незрячими по тій землі, втішаючись гедонізмами сьогодні, але забуваючи про трагічне завтра. І ми не хочемо втішатися тільки особистим щастям в той же самий час, як мільйони його втратили, а мільйони його ніколи не посіли. Бо так довго, як довго існуватимуть оті мільйони нещасливих рабів, з закнебльованими устами і з стисненим в жмені серцем, так довго людство і буде стояти у ваганні, і двоїтися, і не знати кудою йти.
Може ця проблема ще так гостро не існує перед генерацією, що сьогодні у силі віку, держить у руках керму світового судна, мріючи про можливість зберегти «мир» для решток своїх днів, які вже почислені, але і це ще питання, чи такою ціною куплений мир, заспокоюватиме на завжди сумління і справжній спокій душ. Та вона існує безсумнівно перед молодим поколінням, що у спадку від батьків одержало перспективу катаклізму і будучність повну можливостей провалу.
Якою ж дорогою їй йти, щоби не зайти над бріг пропасти?
Це поворот до твердих засад. Не особистих, не класових, не групових, не станових, не обмежено-національних, але загально-людських, універсальних і вічних. Не може бути принципу самоозначення народів практично виправданого і реалізованого тільки до вузького круга. Він мусить бути універсальний. Кожний нарід має право на життя, самовизначення і суверенність. Так як всі люди родяться рівними, так і всі народи є створені на те, щоби у рівній мірі бути вільними. Немає народів, що призначені бути невільниками, крім тих, що їх людська ненависть, жадоба панування і захланність робить невільними. Не може бути визнання свободи індивідуальности, творчости, розвою тільки певних кругів, станів, племен, рас. Вона мусить бути універсальна. Не може бути виправданим той сам злочин в одному випадку, за який судять і вішають в другому. Перекладаючи це на мову конкретних фактів — шлях до визволу з трагічного тупика історії веде через звільнення людства від забріханости, фальшу і нестійности, заперечення основних засад правди, справедливости і трівких, а не діялектичних, норм моралі і етики.
Етика не сміє бути дальше функцією політики. Не сміється віддавати на поталу вічні засади свободи народів, виправдуючи це моментом часової, особистої користи. Великі ідеї, величні гасла, високі засади етики і моралі є вічними і вони займають найвищі позиції в гієрархії вартостей людини. Їм належить служба політики і політиків, а не навпаки.
Сповняючи і реалізуючи оті настанови в практичному свому житті, українська молодь в Америці служить також тим і своїй новій батьківщині. Вона їй служить в більш тривалий і певний спосіб, ніж ті політики, що, ніби в ім’я безпеки своєї країни і добра їх мешканців, завели свій нарід над беріг пропасти, звідки його вивести зможе тільки сильна і геройська, але рівночасно невмолима постава судді і карателя супроти всіх ворогів, що загрожують йому. Тих ворогів багато за другою стороною барикади, змонтованих сатанічним пляном політбюра, але їх і не бракує в нутрі власного табору. І супроти них постава здорового покоління мусить бути безкомпромісова, навіть коли б були познаки, що причиною заломання не все є запроданість за чужі серебенки. Сумління вимагає, щоби генеральну сповідь перейшли всі, і ті, що свідомо покланялися золотому тельцю, і ті, що несвідомо двоїлися, і вагалися і марили, не знаючи, чи голос товариша, чи голос пана, є голосом правди.
Некролог памяти Миколи Машталіра
Надійшла сумна вістка про несподівану смерть заслуженого члена української громади в Детроїті, пана Миколи Машталіра. Покійний був зразковим громадянином старшої генерації українського походження в Америці. Його праця і відданість українським справам на терені Злучених Держав лишила по собі глибокий слід. Наслідки чесної діяльности для добра українських справ, як і Америки, знайшли для нього глибоку пошану не тільки в детроїтській громаді, але і по всіх закутках української спільноти. Його життя дає приклад іншім до наслідовання.
Народився Микола Машталір 22 травня 1895 року в селі Гайворонка, підгаєцького повіту в Галичині. Приїхав до Америки молодим хлопцем і як дійсний патріот свого поневоленого народу з перших же днів став активним членом української громади. Не було найменшої ланки суспільного життя, щоб воно його не інтересувало і щоби він не вклав своїх здібностей і сил до успішного завершення пекучих потреб своєї громади і чуйно відносився до визвольних змагань свого народу. Включившися в українсько-американське життя своєї громади, покійний був активним членом багатьох товариств. Він завжди був там, де треба було чесної і сталої праці. Його великі заслуги лежать в розвитку місцевого відділу Українського Народного Союзу в Гемтремку біля Детроїту. Його активна участь в хорах «Думка» і «їм. Котляревського», як і в аматорських театральних товариствах причинилася до поширення української пісні і культури серед свого і американського суспільства. Він не жалів свого часу, сил і здоровля для кожної творчої і конструктивної праці. Він ніколи не приймав участи в руйнуванні українських суспільних інституцій, а навпаки лише прикладав своїх сил до їх розбудови.
Найбільше праці покійний прикладав для розбудови громадсько-політичного життя. Він належав до Українського Демократичного Клюбу гортуючи свідомі елементи українського суспільства в американськім середовищі. Але його найбільша заслуга полягає в сталій, чесній і непохитній праці для визволення України. Він стає членом основником відділу ч. 4 ОДВУ в Гемтремку, і з 1929 року по день смерти, покійний був чесним і лояльним членом ОДВУ і тим визвольним засадам, які тепер захоплюють серця і думки не лише української спільноти, але і американського суспільства, як і всіх вільних народів світа. Він кількакратно займав керівні пости в своїм відділі, часто бував делегатом на з’їздах ОДВУ, і був кілька разів членом Центральної Управи Організації Державного Відродження України. В найтяжчі часи цієї організації, покійний не покинув її, як це мало місце з іншими. Навпаки, він ще щиріше працював для її добра і розвитку.
Покійний належить до тих непохитних стовпів розумового і вірного членства українського суспільства, що як твердий мур, стоїть на засадах державного визволення України працею і корисними ділами, щоби день визволення прискорити. Українська спільнота має таких людей в кожній громаді і вони є опорою для дальшої праці, яку провадив так щиро, так чесно і лояльно глибоко люблений і загально шанований покійний Микола Машталір.
Його смерть 27-го червня принесла велику втрату, але нехай вона додасть ще більших сил всім тим, що його знали і шанували на шляху тих ідеалів за які покійний живучи боровся. Його память буде довго по між нами жити, і нехай пером йому буде американська земля, яку він любив як рідну.
За Центральну Управу ОДВУ,
Ол. Неприцький-Грановський
Центральна Управа Організації Державного Відродження України в Америці
ВІДОЗВА
до членів і прихильників організації Державного Відродження України та до всього українського громадянства в Злучених Державах Північної Америки
«Ми станемо плечима до плечей і світ відчинемо як двері...»
Ю. Яновський («Чотири Шаблі»)
Переживаємо тривожні часи в непевності за майбутнє наше і нашого поневоленого народу. Живемо в осередку своїх буденних турбот і часто призабуваємо про наші спільні завдання й ідеали — забуваємо, що ми громадяни Америки й частинка українського народу, забуваємо врешті, що цей же український народ провадить від десятиліть нерівний змаг з жорстоким окупантом, засвідчуючи цим свою любов і привязання до найвищих людських ідеалів, що ними є свобода і гідність людині та народам.
В краю, що його ми покинули, або з якого походимо ми чи наші батьки, лютує жорстокий ворог. Там бо проливається рідна нам кров, палають хати наших найближчіх, а лютий ворог гонить у Сибір сотки тисяч українців — Ваших братів і сестер. Останніми зусиллями боронить наш народ свої духові й матеріяльні надбання, свою гідність та своє історичне право на самостійну і ні від кого незалежну державність. У героїчній, нерівній боротьбі, в рядах Української Повстанчої Армії падуть живі люди, ті, що не вагаються зложити на жертівнику нації своє життя і здоровя. 
Сьогодні вже ніхто не буде переконувати нас, що боротьба українського народу з московським большевизмом є відірвана від життя й історичних потреб сучасности, бо, як в минулому, так і сьогодні український народ стоїть і стоятиме далі в авангарді протикомуністичного фронту. А всі ми є свідками того великого процесу — творення протикомуністичного фронту. Всі ми бачимо, як вільні народи світа, усвідомлюючи собі небезпеку з боку большевицької Москви, об’єднуються довкола Америки для чинного спротиву. І хоч цей фронт ще сьогодні не зовсім удосконалений, хоч рішуча постава вільних народів світа є викликана більше свідомістю самозбереження, як сентиментами до поневолених народів, — всеж таки Україна та український народ в боротьбі з своїм відвічним ворогом — не самі.
Організація Державного Відродження України повстала в Америці в час коли Україна дрожала в путах чотирьох окупантів і тому першим її завданням було активна допомога визвольній боротьбі в краю. Це і спричинилося було до зміцнення визвольного фронту українського народу в краю під час найгірших знущань окупантів та рівночасно було найкращим поштовхом до посиленої розбудови ОДВУ, що в кількох роках після заснування осягла найвищого в історії американських українців щабля розквіту і слави. Заслуга в цьому як Центральних Управ, так і тих тисяч передового і рядового членства, що працювали на місцях.
Від початку свого існування ОДВУ, хоч і стала твердо на засадах націоналістичної ідеології й практики, не дала себе звести до партії чи партійних формулок. Вважаючи організований український націоналістичний рух тим здоровим рушійним чинником, що всупереч великих втрат і невимовно важких обставин дії, виправдав своє існування, ОДВУ ніколи не відмовляла йому помочі та далі піддержуватиме його чинну боротьбу на рідних землях.
Виходячи з засад соборности та непартійносте ОДВУ піддержує та піддержуватиме кожний здоровий почин в політичному чи громадському житті української еміґрації, та завжди поборюватиме хворобливе партійництво, поділ на віроісповідні чи регіональні групи і подібні нездорові явища серед українського суспільства. Настав бо час, коли ми повинні присвятити далеко більше зрозуміння й уваги питанням соборности й консолідації наших сил і то на ділі, не тільки на словах, як це практикувалося досі. Без поважного трактування цих питань ми не зможемо приступити до остаточного і кінцевого етапу підготовки, до здобуття державности й суверенности нашому народові, за що змагаємось. На протязі своєї праці ОДВУ доказала, що вона має найкраще зрозуміння до повищих проблем.
Від часу свого оснування наша Організація була примушена нераз зводити боротьбу з непригожими конюктурами чи принагідними збаламученими ворогами української справи. У висліді Організація втратила багатоо цінних людей і захитались позиції. Але здорове підложжя ОДВУ, старанно переорений ґрунт в минулому, а зокрема ряд старих непохитних діячів Організації разом з вихованими в революційному дусі молодими кадрами не дали змоги ворогам радуватись упадком ОДВУ.
Ми були могутні, бо безстрашно йшли до мети, — ми падали, та знову піднімалися, щоб далі йти до тієї ж мети. В наших лавах поборов здоровий патріотичний інстинкт над неоправданим інстинктом самозбереження і спокійного життя. Нашими турботами є турботи українського й американського народів, які змагають до найвищих ідеалів християнської етики й моралі — до свободи й гідности людині й народам.
Перед ОДВУ стоять широкі завдання і неменше широкі можливості. Памятаймо всі, що до нас звернені очі чимало тисяч наших братів і сестер з діпівських таборів в Европі. Ще більше звернена до нас воююча і зболіла Україна та цілий наш поневолений народ з надією про остаточне визволення. Кожний невикористаний день і година в сучасну пору — це непростима втрата. Тому не тратьте дорогого часу. — Ідіть разом з нами, прямим, ясним шляхом, аж до здійснення нашої мети.
Не відвертайтеся від праці — бо кожна хвилина цінна. Ми підемо разом в праці і змаганнях. Не кличемо Вас для хористи і слави, а до пратті для спільної мети. У вірі в перемогу будемо йти разом, дорогою одною.
Висилайте делегатів на наш З’їзд, що відбудеться в Нью Йорку в днях 2, 3 і 4 вересня ц. р. Улаштовуйте передз’їздові сходини й наради та зголошуйте своїх делегатів на адресу: Central Executive Committee of ODWU 10944 S. Wentworth Ave .. Chicago 28, Illinois.
Центральна Управа ОДВУ в Америці.
НА ПРЕСОВИЙ ФОНД «Самостійної України» зложили: 
Шікаго:
Стефан Куропась	      $100.00
Володимир Шемердяк     $ 25.00
Богдан Тимцюрак	      $ 20.00
Інж. Юрій Артюшенко    $ 10.00
Стефан Маланчук	      $ 10.00
Ілля Павліш	            $ 10.00
Василь Нагірняк	      $ 10.00
Сергій Сущик	      $ 5.00
Др. Петро Стерчо	      $ 5.00
Др. Юліян Вассіян	$ 2.00
Ст. Пол, Міннесота:
Проф. А. А. Грановський, замість квітів на могилу М. Машталіра на пресовий фонд «Сам. України» $ 5.00
З нагоди охрещення новонародженної Іринки донечки шановних новоприбулих громадян Стефана і Анни Михайльонка на заклик Пилипа Шайди присутні зложили
:
Стефан Михайльонка	$ 1.00
Пилип Шайда	           $ 1.00
Яків Гринів	 $ 1.00
Михайло Крищишин	$ 1.00
Любомир Маковецький	$ 0.50
Юлія Гринів 	$ 0.50
Мирослава Коцюба	$ 0.50
Евгенія Коцюба	$ 1.00
Пані Кима	     $ 1.50
Леонард Фішбек	S 0.25
Марія Кузьма	$ 0.25
Анна Мальчук	$ 1.00
Стефан Коцюба	$ 2.00
Іван Шайда	      $ 1.00
Підчас приняття з нагоди уродин панни Мирослави Коцюбівни на заклик Івана Чорного присутні зложили:	
Михайло Крищишин	$ 1.00
Іван Чорний	      $ 1.00
Пилип Шайда  	$ 1.00
Петро Байбак	$ 2.00
Любомир Маковецький	$ 1.00
Др. М. Гайдак з дружиною $ 2.00
Іван Шайда	$ 1.00 
Степан Коцюба з дружиною	2.00
Мирослава Коцюба	$ 1.00
Редакція і адміністрація складає	всім жертводавцям на пресовий фонд «СУ» щире спасибі.

