ІВАН МАРКІВ
НА ГРОМАДСЬКОМУ СУДІ
(КАРТИНА З СУЧАСНОГО ЖИТТЯ)  
(Продовження)
Юрко Михайлів почав: - Люди, що з ними зробити? Як укарати цього злочинця? Як світ світом, а такого плюгавства ще наша земля не виділа. Згадайте лише, як ми до церкви крадькома заходили, щоби нас був ось той самий Латка не заздрів. Чи ж не завидували ми вмерлим нашим дідам, прадідам, котрі „щасливого, радісного, квітучого життя” не зазнавали? Ой, боком лізло нам те життя, „сонце” сталінської конституції випікало наші серця, наші мозги випалювало. А той лотер, що перед нами стоїть, ще оливи до вогню доливав. 
- Йому тепер гарячої за шкуру залляти, - відізвався хтось. 
- Та ж він намовляв моїх дітей, щоби йому доносити, що в хаті на комуну говориться. 
- А мого Івана до комсомолу змусив, бо інакше арештом грозив. 
- А мені послі дню корову до колгоспу забрав. 
- А його Маланцуня по хатах бігала та образи зі стін веліла внмітувати. У неї Сталін з Леніним висіли. 
- Люди, дайте ж мені ще пару слів сказати, - просить Юрко. 
- Та що ти нам нового скажеш! Ми ж усі добре все знаємо.
- Я лише хотів його запитатись, де подівся Микола Шеремета, Василь Гуків, Панько Букало.
- Я сам чув, як він на них перед „совітом” говорив. То, - каже націоналісти, вороги народу, куркулі, кулаки. їх конче треба зі села позбутися. 
З юрби падало обвинувачення за обвинуваченням. 
- А хто спричинив арешт і розстріляння Андрія Сидоряка, Федя Мох а і других? 
- Гей, товаришу голово! кличе з товпи Дмитро Сливка. На чиїм стало? Хто виграв? Де твоя червона армія? 
- Червона банда, а не армія! - гукнув хтось. 
- Дайте спокій і між ними були люди, що ждали на кінець більшовизму. 
Крізь товпу пропхався наперед Сергій Писаренко з Кам'янця Подільського, котрий з автом утік з червоної армії і німцям авто з двома бочками бензини віддав: „Почему ти мене не спросив, як нам під більшовиками жилося? Га?” 
- Та що тут балакати багато! Кінець з ним робіт! - почувся вигук. 
- Який там дідько його кров'ю руки би собі плямив! - впало з товпи. - Фалатнути його кілька разів по морді та й тільки! Власне сумління його загризе. 
- Або у нього є яке сумління? 
- Позвольте, але ж він на Карпатську Україну ходив і ледве звідтам утік. 
- То було колись, але тепер свою правдиву душу показав. 
Товпа важко віддихала. Перед очима її просувалися непосильні податки, постійні роботи по лісах, на площадках для літаків, норми піску, каміння, поставки мяса, молока, вовни, яєць, збіжжя. Майнули перед очима юрби десятки, сотки, тисячі помордованих, найкращих людей, цвіт народу по звірячому покатований. Тут стояла понура людина, що зі шкіри вилазила, щоби лише перед цими катами себе достойним показати, щоби собі на їх похвалу заслужити. 
- Пімсти на нього, пімсти! - гула невгомонно юрба. 
Дорогою біжить якась жінка і голосно плаче, насильно пропихається до Василя Латки. 
- Гей, лотре, а де ж ти мого тата подів? Кому ти його в руки віддав? За що ти його велів замордувати? Верни мені мого тата! Ой, татунцю, мій татунцю! А звідки ж тебе ожидати, коли ж ти до нас повернеш! 
Людям щось у горло тиснеться, очі сльозами заходять. Понад голови юрби пролетів камінь і впав перед Василем Латкою. 
- Пустіть мене до нього, най очі йому видрапаю! - кричить жінка. — Я мушу за свого тата пімститися. 
Її насильно в товпу відтягають. 
- Успокійся, Марисю, кара його постигне, - злагіднюють її. Товпа хвилюється, нетерпеливиться, напирає. 
- Люди, люди, майте розум, дитини не вбийте! Вона нічого не винна! - кричить знов хтось. - Відберіть від Маланки дитину! — приказує Юрко Михайлів, що не міг вповні своєї промови закінчити. 
На купу обірнику вибігає Анна Цап. 
- Маланко, давай дитину мені! 
- Не бери дитини, най разом з ними гине! - знов кричать. Вона має у собі нечисту свого тата! 
Та Олена не зважає, вириває дівчину від Маланки. 
- Я не хочу, я не хочу! Я хочу коло мами бути! - борониться дівча та тісно обхоплює руками шию матері. 
- Виривай дитину! 
- Не виривай, най з ними здохне! 
- Бери, бери! - Крик, гамір, метушня! Дитину вирвали; Олена збігає з нею в долину, товпа дав їй дорогу. 
- Мамо, мамо! - кричить дівчина і витягає руки в сторону матері. 
- Юльцю, Юльцю, дитинко моя! - лементує Маланка. Віддайте мені мою дитину! - і хоче бігти за нею. Та її назад відштовхують. 
- Ой, дитинко, моя дитинко, заводить Маланка, 
- Люди! - кричить голосно Юрко Михайлів. - Доки будемо вже з ними вовтузитись. Ану, дайте йому портрет батька Сталіна, най похорон веде! (Закінчення буде)
