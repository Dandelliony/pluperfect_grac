Доба Мазепи 

Розділ 1-й. 

«Всі покою щиро прагнуть,  

а не в один гуж всі тягнуть: 

През незгоду всі пропали  

Сами себе звоювали!»... 

Ів. Мазепа. 

ВСТУП. 

Іван МАЗЕПА - Калединський — це незвичайна постать не лише для України, але й для світової історії. В письменстві кожної європейської держави є чимало письмових відомостей, наукових і поетичних творів, в яких кожний нарід по своєму і привабливо висвітлює великого гетьмана МАЗЕПУ, героя XVII Сторіччя; співставлять його тогочасним сильним постатям Кароля XII, короля шведського та Петра І, царя московського. 

Життя гетьмана таке бурхливе, цільне, багатогранне, повне перемог, досягнень, перешкод, поразок, і, нарешті, такий трагічний його кінець — все це вразило буйну фантазію поетів, ясний розум учених і тогочасної дипломатії. 

Ім’я МАЗЕПИ протягом 200 років не сходить з уст його прихильників, ворогів, не сходить із сторінок літератури й історії, свіже й живе до нині в народній пам’яті, в народній творчості і в душі українського народу. 

Світова література, найвидатніші її представники, як Байрон, Вольтер, Гюго, Міцкевич, Пушкін і багато багато інших виспівали великого борця духа й волі, гетьмана МАЗЕПУ та поставили ім’я його рядом з вічними іменами в світовій літературі — Фауста, Дон-Жуана тощо. 

Навколо імені гетьмана МАЗЕПИ створились численні леґенди в його вітчизні, як також і у всьому світі, в таборі його прихильників і ворогів. 

На жаль, ані історики, ані Академія Наук не зібрали докладно і не систематизували ще й на сьогодні численного матерялу про гетьмана МАЗЕПУ. А письмова документація про нього розкидана по всьому світу: на Україні, Франції, Росії, Туреччині, Англії, Швеції, Румунії, Данії і, навіть, за океан потрапили документи про цю історичну постать. 

Не дивно, що й до цього часу ми зустрічаємо розбіжність поглядів у розумінні великого гетьмана МАЗЕПИ — як володаря, як дипльомата-політика, як людини взагалі і як великого українського патріота. 

Цю велику постать ми зможемо побачити у всю височінь, у повній силі й могутності, красі і зрозумінні лише тоді, коли ми простудіюємо докладно його часи (добу), обставини, тодішні події, його виховання й освіту, стан України кінця XVII сторіччя і початок XVIII, зокрема — політичний стан тодішньої Східньої Европи. 

СТАН УКРАЇНСЬКИХ ЗЕМЕЛЬ 

(Кінець XVII стор.). 

На кінець XVII сторіччя територія УКРАЇНИ була зменшена до меж ГЕТЬМАНЩИНИ, до складу якої входила тоді Чернігівщина, Полтавщина, м. Київ з невеликою околицею на Правому березі та Запоріжжя, що займало частину Катеринославщини та частину Херсонщини і жило своїм лицарським звичаєм — «Держава в державі», але складовою частиною Гетьманщини. Решта українських земель була поза владою гетьманату, а саме: Слобідська Україна, займала тоді територію нинішньої Харківщини і суміжні з нею повіти Курщини та Вороніжчини. Як нам відомо, українська колонізація Слободжанщини, започаткована з часів Остряниці, посилилась під час Хмельниччини, особливо масового характеру набула українська еміґрація до Слободжанщини за доби Руїни. 

Слободжанщина була під Москвою і московський уряд охоче впускав українську еміґрацію сюди, бо там були пустопорожні і незаселені землі, а разом з тим українська колонізація була захистом московської території на південному сході від диких степових орд. Навіть більше, московський уряд деякий час дозволяв українцям-еміґрантам організовувати своє громадське життя так, як їм було краще і вигідніше, дозволялось заводити той лад, який був у них на батьківщині. І, природньо — на Слободжанщині будуються нові міста — Харків, Суми, Охтирка, Острогожзьк і другі. Організуються і козачі полки (у нашому розумінні — територія губерні, кантона) — Харківський, Сумський, Охтирський, Острогожзький, Ізюмський. Полки поділяються на сотні (бл. повіти) з резиденцією в сотенних містах. Там вибиралась полкова та сотенна старшина, як і на Україні. Не обиралось лише гетьмана та генеральної старшини. Управлялась Слободжанщина з Москви, так званим Слобідським Приказом, своєрідним міністерством. 

Гетьман Самойлович, пізніше гетьман МАЗЕПА клопоталися перед Москвою про приєднання Слободжанщини до Гетьманщини, але марні були заходи: Москва міцно тримала і територію і людність Слободжанщини у своїх руках — насамперед, як багатий край і, друге, як надійний захист від дикого кочового степу своїх «природніх» південних границь. 

Правда, українська людність Слободжанщини, викинута волею історії за межі батьківщини, інтуїтивно виконала для України свою насправді велику місію, вона плугом і мечем повернула стародавні щиро українські землі, утрачені Україною ще за княжої доби. Таким чином, українська колонізація посунулась далеко на схід і на південь до Чорного моря — українських справжніх етнографічних меж. 

Правобережжя — з півдня по Кам’янець Подільський, Бар, Немирів — було в руках турків; на південь — у бік Молдавії, українці жили тихо, не брали ніякої участі в політичному житті, наче зберігали свої сили для майбутнього. 

Київщина вважалася за Польщею, і на бажання короля Собєського там був заведений козацький лад. На чолі тієї козаччини стояв тоді славний Хвастівський полковник Семен Гурка, прозваний в історії і літературі Палієм. Цей розумний, освічений і талановитий вождь поводився там цілком самостійно, як незалежний князь, і спрямовував усю свою діяльність до з’єднання Київщини, а краще сказати — Правобережжя з Гетьманщиною. 

Щодалі на захід, то в більш занедбаному стані була українська культура. Козацький рух намагався вирвати з польських лап Волинь, Холмщину і Галичину, але йому не пощастило. Не раз козацькі полки «гостювали» у згаданих землях, народ приставав до козаків, хвилювався, утікав і мріяв про визволення. Але Річ-Посполита так міцно тримала ці землі у своїх руках, що західне українство неспроможне було зорганізуватися для боротьби з Польщею і терпіло муки у страшній неволі. 

Таким чином, з поділом України на дві частини, а тим і послабленням КОЗАЦЬКОЇ ДЕРЖАВИ, її сили на заході — Західньо-українські землі — занепадають остаточно. 

Українська шляхта на цих землях златинізувалась і ополячилась, українське населення на західних землях залишилось без верхівки, без своєї інтелігенції. Міщани були видалені з міського громадського життя; українське православне духовенство було принижене, безправне; селянство засуджене на важку безпросвітну панщину. 

Все українське православне населення позбавлено політичних, громадських, навіть персональних прав. Православіє придушено, а пізніше скасовано і насильно замінено уніятством. 

У Галичині та Холмщині 1700 року введено унію. Правда, цьому допоміг Львівський православний владика Йосиф Шумлянський. Львівські братчики завзято боролись, але не сила була їм витримати натиску Польщі і поневолі пристали до унії, сподіваючись на повернення прав. Тих жаданих прав і уніятам не повернули. 

1711 року заведено унію і на Волині. Тут населення боронилось, протистояло, але ніщо не допомогло, бо православне духовенство вимирало, а нового наставляти не дозволила Польща, і нікому було виконувати християнські треби за грецьким обрядом. 

Через 50 років така ж доля постигла і Закарпаття під жорстокою зверхністю Угорщини. 

Культурне і громадське життя на всіх землях українських поза межами Гетьманщини завмерло. Очі й думки всіх підневолених українців були звернені в бік Гетьманщини, відтіля і ждали помочі і надії на визволення, на з’єднання. 

У такому стані були українці і українські землі на час гетьманування МАЗЕПИ. 

ГЕТЬМАНЩИНА ДО МАЗЕПИ 

Під час Хмельниччини козацька старшина збагатилася, витиснула польську шляхту з України, сама зайняла її маєтки, її місце. Після Хмельниччини козацька старшина стає командною верствою на Гетьманщині. Всі гетьмани, починаючи з Івана Виговського, за малим винятком, орієнтувалися в державі на козацьку старшину, чому й прибрали справедливу назву «старшинських гетьманів». Виняток складали лише Дем’ян Многогрішний та Суховієнко. Гетьманування двох останніх, зокрема Суховієнка, треба віднести до орієнтації на народні маси. Але цих гетьманів керівництво було обмежене й коротке, суперечило Москві, тому й дії їх не позначились на житті та політиці України. 

Величезні простори — землі після звільнення України від польської займанщини — попадають до рук козацької старшини, яка й утворює нову українську шляхту та (пізніше) своєрідну аристократію. Ця козацька «нова шляхта» тоді вже «вбилася в палки», і, головно, переслідувала свої персональні інтереси, а краще сказати, ставить в більшості передусім свої вигоди, пильнує свої маєтности, та пливе здебільшого без спротиву за московською течією; Москва задобрювала козацьку старшину, наділяла її маєтностями, підвищувала ранги, давала різні привілеї, щоб легче перетягнути на свій бік. І ця старшина, на жаль, «користала з ласк московських правителів». Академик Михайло Грушевський так пише про це: 

... «Обкроюючи політичні свободи України, добиваючися все нових і нових уступок від старшини в політичних справах, московські правителі сповняли її прошения щодо маєтностей і володінь і в цей бік справляли інтереси старшини. Витворити на Україні маючу поміщицьку верству, закріпостити їй селянську людність — це значило зблизити і приподобити Україну до такого поміщицького, невільничого ладу, Московщини. Заразом це збільшило ворожнечу між народом українським і його політичними проводирями, розкопувало все ширше той рів, що відділяє їх. Приборкувало і слободолюбну народню масу — «род сіцев иже свободи хочет», як писав про Україну старий Барановіч, — цей народ, що не хотів коритися московським порядкам (як то показав повстанням 1668 року). І заразом, віддаючи в неволю нарід, давало налигач на старшину. Московські правителі розуміли, як добре кожної хвилі зможуть пострашити її, що підіймуть на неї поневолений нарід». 

І дійсно, московський уряд задобрював козацьку старшину, прихиляв до себе, роздаючи «за вірну службу» маєтності та затверджуючи уже надані попереду гетьманами, а цим Москва і «прибирала до рук» козацьку старшину. 

Старшина перетворилась у поміщицьку верству і, прибравши силу-силенну землі, почала «прибирати уже до своїх «рук» і «поспільство», «чернь» — цеб то селян і козаків. Спочатку селяни лише допомагали козацькій старшині у спільних громадських справах, як греблі гатити, дороги виправляти чи проводити, млини ставити, а пізніше вже допомагали при покосі, при жнивах, виконували шарварки, «толоку (гуртову товариську допомогу) тощо. Ще пізніше, коли земель вже було замало, а апетит старшини у цій справі зростав і старшина продовжувала випрошувати у Москви і далі маєтності, то Москва почала роздавати старшині землі вже населені. Отже земля вважалась старшинською власністю з «підсусідками», цебто з тими селянами, які жили на цій землі, як наново поселені, а часто жили з діда прадіда. Ці селяни мало-по-малу і переходили в «послушенство», а потім і у «підданство». Це було вигідно старшині, а ще вигідніше Московщині, де кріпосницький лад існував. Введення ж кріпацтва на Україні було вигідно Москві, бо це вже змінювало демократичні засади на Гетьманщині і наближало Україну до Москви. 

Цьому сприяло ще й те, що при гетьмані Самойловичеві «перегнали» людей з Правобережжя на Лівобережжя. Тут їх розселили на церковних землях, «рангових» (які належали урядам, що в Польщі звали «королівщинами»), а також і на старшинських. Спочатку ці селяни були «підсусідками», як було згадано перед цим, потім посполитими в «послушенстві», а ще пізніше перейшли в «підданих». Допомогло цій справі ще й те, що деякі шляхтичі пристали до українського війська ще за Хмельниччини, а тим і утримали свої маєтності з тим ладом, який існував попереду в Цих маєтностях, разом і «послушенство». Козацька старшина, домагаючись права на «підданих», покликалась у цій справі на польську згадану шляхту... 

Отже козацька старшина мало-по-малу перейшла в «пани». Були навіть клопотання гетьманів, щоб усю землю, якою володіла старшина, разово закріпити за нею. Москва на це погодилася і воліла, щоб кожний старшина окремо випрошував, а тим і кожний зокрема був у ласці Москви, почував би себе від неї залежним. Той час, час безперервних війн, повстань, еміграції, насильних «переганянь» селян з одного місця на друге, часто примушували уряд чи навіть самих селян осідати на манастирських та старшинських землях, а тим і брати на себе певні зобов’язання перед господарем за право господарювання на його землі. Старшина з цього користала і вже при гетьмані Самойловичеві піднімала питання про «підданство», про обов’язки людей, які осаджувались на їх землях. Пізніше ця старшина домагається взагалі «підданства» селян, що мешкали на її землях. Коли ж вільних земель не було, а старшина продовжувала випрошувати маєтки, то Москва почала роздавати і закріплювати землі вже давно заселені, звичайно, землі роздавались разом із селянами. Дрібна старшина, яка не могла випрошувати земель за «заслуги», не мала змоги одержувати маєтності, зайнялась скуповуванням селянських земель. Козацьких же земель скуповувати не можна було, а тому козацька старшина «видаляла» козаків із війська, з реєстру, чи, як тоді говорили, з «компуту» і тоді їх землі пригрібала. Дуже часто бували тоді просто насильства козацької старшини в цій справі. 

Отже Москва такими методами «будувала» для українських селян нову неволю — способом закріплення за старшиною земель разом із селянами — механічне поневолення. 

Гетьмани — вибранці старшини — залежать подвійно від Москви і від старшини, а тому і виконують волю останньої: допомагають старшині заволодіти землею, а разом і селянами. Так «підкопувався» політичний і громадський лад у Гетьманщині. 

Козацька старшина зайняла домінуюче становище. Вона приймає шляхетські герби, намагається вишукувати родовіди, установлює своєрідний, корисний старшині, лад в урядах, судах; за відсутністю законів застосовує «Литовській Статут» та «Магдебургське право» в розумінні «панських прав». Вступ до козацтва селянству був заборонений і селянство попадає у важкий стан. Козацька «чернь» також знаходиться у цілковитій, не лише в адміністративній, але і в економічній залежності від старшини. 

В 1701 році вже панщина визнається законною на всіх поміщицьких, манастирських та «ранґових» землях. Два дні на тиждень селяни працюють на господаря землі, чотири — на себе. Народня тогочасна творчість так характеризує ту панщину: 

«Ой горе нам, це Гетьманщина —  

Надокучила вража панщина,  

Що ходячи поїси, сидячи виспишся.  

Як на панщину йду — ані кришечки,  

Обливають мене дрібні слізочки».... 

Незадоволення селян і козацької черні зростають. Навколо обурення проти старшини, проти гетьмана. Найприкріше те, що селянство і «чернь» виливають всю злобу на гетьманів, на старшину, і недобачують тут головного винуватця їх горя — московської політики, московської руки. 

Незадоволення низів переходить в протест і обурення проти гетьмана МАЗЕПИ, якого селянство вважало головним винуватцем «нового ладу», «польського ладу», бо, мовляв, і сам він «лях», а тому і ставить порядки польські. 

Вся любов і надія селян Гетьманщини була скерована на Правобережне козацтво, , у бік свободолюбного вірного козака Семена Палія. 

Гетьман і козацька старшина відчували й бачили народні кривди, але не реагували належно, а може й несила була запобігти тим кривдам, бо боялись попасти в неласку Москви. 

Часті виступи, протести, повстання селянства і «черні» примусили гетьмана і старшину організувати наймані полки з різного зброду, — так звані «сердюки» і «компанійці», а Москва, користуючись цим, засилала Для «охорони» і свої поліси. (Це, правда, було інколи на вимогу старшини та гетьмана). 

Москва досягла наміченої цілі: викопала прірву між козацькою старшиною та селянством і «черню». Лише при таких умовах змогла Москва цілком панувати в Україні. Аж з часом відчула та зрозуміла цю «опіку» і «доброту» та політику козацька старшина. Треба було мудрого керівництва, щоб оздоровити справу взаємин станів на Україні (в Гетьманщині) і вивести її з такого важкого становища, не легко було це поправити при тих обставинах. Таке важке становище було на Україні у взаєминах верств і станів у добу Мазепи. 

БІОГРАФІЧНІ ДАНІ ПРО ГЕТЬМАНА МАЗЕПУ. 

Біографічні дані МАЗЕПИ складає все його життя і діяльність, а тому у цьому підрозділі подаються тільки найкоротші відомості про життя гетьмана, головно ті, що тісно в’яжуться з його світоглядом. 

Іван Степанович МАЗЕПА - Калединський народився в селі Мазепинцях на Київщині близько Білої Церкви в родині православного українського шляхтича Степана КАЛЕДИНСЬКОГО з придомком Мазепи близько 20 березня 1632 року (точно рік і місяць народження Мазепи невідомий. Окремі джерела показують між 1632—1640 рр.). Батько Івана Мазепи Білоцерківський отаман, за часів Богдана Хмельницького «офіційно пристає до козацької старшини». Мати МАЗЕПИ — Магдалина з української православної родини середнього шляхетського стану Мокієвських. 

Родина МАЗЕПИ була дуже релігійна, про це свідчить те, що мати, овдовівши, пішла в манастир і постриглася в черниці, і одна сестра гетьмана, що покинула чоловіка Войнаровського (за прихильність до католицизму) також закінчила своє життя в манастирі черницею. 

Початкову освіту дістав МАЗЕПА в Київській Братській школі, продовжив у МОГИЛЯНСЬКІЙ АКАДЕМІЇ по класу реторики, а закінчив у полоцьких єзуїтів, тоді найкращих педагогів. Тут він вивчав філософію. Але точних відомостей про освіту МАЗЕПИ немає. За іншими джерелами МАЗЕПА вчився у Варшавській єзуїтській колегії, окремі джерела подають, що МАЗЕПА вчився закордоном. 

Справжнє є те, що МАЗЕПА від 1649—1652 рр. був при дворі польського короля Яна Казимира, спочатку пажем, потім старшиною для окремих доручень у справі дипломатичній. Королем був відряжений на три роки закордон, зокрема в Нідерланди, де вивчав мови і гарматну справу. 

В архівних матер’ялах зберіглися дуже скупі відомості про ранні роки МАЗЕПИ. Але з них дізнаємось, що МАЗЕПА — юнак був уродливий, стрункий, вихований, розумний, здібний хлопець, з аристократичними манерами. От і все. 

Після повернення МАЗЕПИ зза кордону, він стає довіреною особою короля, пізніше одержує важливі дипломатичні доручення, які виконує досить удало. Таке доручення дістав МАЗЕПА до гетьмана Виговського, пізніше до Юрія Хмельницького, Тетері тощо. 

Сумарно цей період Мазепи його сучасниками, характеризується так: 

МАЗЕПА — це людина польського виховання й європейської культури, високоосвічений, щирий і глибокий український патріот, переконаний прихильник православної віри і національної культури, глибокий знавець міждержавних тодішніх взаємин Европи. Він вихований в аристократичному дусі при дворі короля Яна Казимира. Правда, аристократичний дух пройняв усе його життя і позначився на Гетьманщині і на тій добі України. 

При королівськім дворі МАЗЕПІ усміхалась кар’єра й привабливе майбутнє. Він не тішився цим. 1673 року під час польського походу короля Яна Казимира на Україну, МАЗЕПА «подякував королю за службу» і залишився на Україні. (Окремі літератори та навіть деякі історики намагалися це пояснити романтичними справами, але це довести, а краще сказати — ствердити досить трудно). 

Після короткого перепочинку, МАЗЕПА вступає до козацького війська. Свою службу козачу розпочав при правобережному гетьмані Дорошенкові. Спочатку він був сотником гетьманської гвардії, потім генеральним осавулом і, нарешті, генеральним писарем. 1674 року МАЗЕПУ відряжає гетьман Дорошенко у Крим на чолі дипломатичної місії. У цей час він попадає у полон до запорожців, прихильників Самойловича. Тут МАЗЕПА почав службу непомітним «дворянином». Але Самойлович швидко пізнав високі здібності МАЗЕПИ, поставився до свого «бранця» прихильно і з 1632 року МАЗЕПА стає генеральним осавулом, учасником важних дипломатичних місій, пізніше членом генеральної старшини і нарешті генеральним писарем. 

МАЗЕПУ ОБИРАЮТЬ НА ГЕТЬМАНА. 

Москва пильно стежила за політикою, керівництвом і за персональним життям гетьманів. Доля цих обранців завжди була гірка, а кінець трагічний. Як тільки гетьман осягав загальне признання й народне довір’я — його неминуче ждала важка участь. Щоб мати постійний старшинський контроль над гетьманом, Москва провадила політику з одного боку між гетьманом та старшиною і з другого — між козацтвом («черню») та старшиною. Таким Фіном, гетьман і старшина були взаємно залежні і разом залежні від Москви. Гетьмани, як було сказано раніш, силою таких обставин примушені були догоджувати старшині та йти за Москвою, хоч в душі більшість була проти. 

Друге, Москва безупинно наступала на суверенні права українського народу, не тільки порушуючи, але нехтуючи попередні умови. Крім цього, коли гетьман чи старшина «не милі», були Москві, вона вживала різних провокаційних і брехливих засобів, не гребуючи нічим. 

Дипломат французького уряду Де-ля Невіль, що перебував у Москві 5 місяців 1689 року, у своїх «Записках про Московію» так характеризує тодішній московський вищий світ: 

... «Москвитяни, власно кажучи, справжні варвари, недовірливі, брехливі, жорстокі, розпусні, обжерливі, користолюбні, жебраки й боягузи. Вони до тої степені грубі і неосвічені, що без помочі німців, яких у Москві велика сила, не могли б нічого доброго зробити». 

Друга досить цікава характеристика московських урядовців і військовиків — Погана Ґеорґа Корба; секретаря посольства цісаря Леопольда І, який перебував у Московщині 1689—1699 рр Це надруковано в його книзі «Diarium itineris in Moscoviam Perillustris», виданій у Відні близько-1700 р. 24 липня 1698 року на вулицях Москви сталося непорозуміння між слугами посла та москвичами: 

... «Коли це обманство очевидно було виявлене більш правдивим свідоцтвом, ми не могли надивуватися зіпсуттю звичаїв цього народу і на повну відсутність у них кар на обридливу звичку до брехні і фальшивого свідчення. Серед москвинів завжди і скрізь можна знайти фальшивих свідків, бо до тої міри здеморалізовані у них поняття, що штука обманювати в них вважається майже ознакою високого розуму» ... 

Я привів ці цитати не для пропаганди, а для з’ясування характеру тогочасних москвинів, з якими взаємини в ті часи — «не переливки». 

Треба пояснити ще й те, що за гетьмана Самойловича у свіжій пам’яті були гіркі муки й голодне життя гетьмана Многогрішного у Сибірі, який «Богові душу був винен», а перед Москвою гріхів не мав ніяких... І тому Самойлович, як і його попередники, догоджував усім, особливо Москві, щоб не попасти до рук її катів. Попередник МАЗЕПИ, гетьман Самойлович, надто попустив віжки козацькій старшині, яка переходила всякі межі у поводженні і взаєминах з козацькою «черню» та селянством. 

Обурення в народі проти козацької старшини й гетьмана росло, прокидалися нерідко бунти-протести... Звістка про арешт гетьмана Самойловича пронеслась по полках і .викликала розруху проти козацької старшини. Зокрема історія відмітила такі значні факти й події: під Кодаком прилуцькі козаки вкинули свого полковника і полкового суддю у вогонь, в других місцях засипали старшинських представників живцем землею; в Гадяцькім полку побили старшину; майже у всіх полках козацьких «чернь» громила старшину; по селах вбивали й грабували орендарів, головне приятелів бувшого гетьмана. У селах сильно відчувалося невдоволення і навіть було чимало випадків виступу селян. Це природньо, бо свобода селян і козацької «черні», завойована 1649— 1657 рр., була, властиво, похована. 

Козацька старшина домоглася тимчасового призначення наказного гетьмана — полковника БОРКОВСЬКОГО. Але полковник Борковський — людина слабої волі, м’яка і втихомирити, а краще сказати запобігти можливим бунтам не міг. На домагання старшини московський воєвода, улюбленець регентки Софії (вона в той час була регенткою двох малолітніх царевичів — Петра й Івана), — всемогутній Голіцин, який скористався доносами старшини на Самойловича, і який використав слушний час, щоб звалити свої неуспіхи у Кримському поході на голову гетьмана Самойловича. До того Голіцин ще мав чималий апетит на скарби неповинного гетьмана Самойловича. Прибравши половину скарбів Самойловича, Голіцин і сам шукав кандидата на гетьмана, щоб «пустити кінці у воду». МАЗЕПА розумів тогочасний стан, вплинув на Голіцина, приобіцяв йому 10.000 карб, і той допоміг МАЗЕПІ взяти гетьманську булаву. 

Перед виборами гетьмана Голіцин скликав Раду Старшинську, усе там узгодив і зарані затвердив «Глухівські статті» (це Переяславська умова, але вже з великими обмеженнями), але й ще з більшими змінами та обмеженнями. Усій старшині, що брала участь у змові і доносі на Самойловича, підвищено військові ранги (ступені), та надано пільги. Таким чином, прийнято «нові статті» ще більшого обмеження автономії Гетьманщини. Більш активній у змові старшині були надані нові маєтності і затверджено попередні; московські воєводи мали засісти, крім Києва, в Чернігові, Переяславі, Ніжені, Острі і по других містах; козачий реєстр мусів обмежитися 30.000 козаків; осідок гетьмана мав бути в Батурині; для «охорони» гетьмана мав постійно перебувати московський полк стрільців; гетьман позбавлявся права призначати, звільняти чи замінювати генеральну старшину, а також полковників; гетьман позбавлявся права зноситись з іноземними державами; велетенські багатства гетьмана Самойловича мусіли бути поділені пополовині між «царським» (насправді Голіциним) та гетьманським скарбом; заборонялось українцям ввозити до Москви тютюн та горілку; ухвалено тісніше пов’язати Україну (Гетьманщину) з Московщиною способом мішаних шлюбів та своєрідним «обміном» людьми (шляхти, купців, ремісників, духовенства тощо), щоб українці переходили до Московських міст, а москалі до українських. (В письмові пакти останній не внесено, але зобов’язано старшину до виконання). 

25. VII. 1687 року на річці Коломак після попереднього усталення «Глухівських статтів» скликано «Військову Раду» (правдиво старшинську, бо козаків було обмаль, не більше 2.000) і на пропозицію Голіцина Рада беззаперечно обрала на гетьмана Івана МАЗЕПУ. 

Як і гетьман Самойлович, так і МАЗЕПА вважався старшинським гетьманом. Тому і початки гетьманування МАЗЕПИ позначилися надзвичайними заколотами та бунтами і збройними повстаннями проти старшини. 

Особливо значне збройне повстання Петра ІВАНЕНКА відомого в історії під назвою ПЕТРИКА. Для точнішого з’ясування початків гетьманування МАЗЕПИ мусимо зупинитись на постаті Петра Іваненка - ПЕТРИКА. 

ПОВСТАННЯ ПЕТРИКА 1692—96 рр. 

Самим небезпечним і значним за гетьманування МАЗЕПИ було повстання ПЕТРИКА, яке припало на 1692—1696 рр. Особа Петрика належно не вивчена, іще до цього часу не з’ясована. Сама поява його в ті часи — загадкова. Є твердження і певна думка окремих джерел та істориків, що гетьман МАЗЕПА був пов’язаний з Петриком, що сам гетьман МАЗЕПА розраховував на всеукраїнське повстання — другу Хмельниччину. В той час наче б то МАЗЕПА мав очолити народній рух і звільнити український нарід з московської, а потім і польської неволі. Про це значиться І в маніфесті Петрика. 

Тимчасом подаю причини тих заколотів та повстань на основі історичних фактів: 

На південному пограниччі з розпорядження царя московського Петра І почали будувати ряд «городків», щоб назавжди позбутися загрози з боку татар. Татари це розуміли і ждали нагоди, щоб поруйнувати ці «городки» (укріплення). 

Друге, гетьманами для утримання «сердюків» та «компанійців» — найманого війська, було введено оранди (оренди) на куріння горілки, шинкування нею, на продаж тютюну, дьогтю. Селяни і козацька «чернь» від цього дуже терпіли і були невдоволені. 

Трете, утиски козацькою старшиною «черні», а також уведення поступово «послушенства», потім «підданства». Четверте головне, Москва знахабніла і тягла з України безліч податків у різних формах — все це і підготувало ґрунт для ПЕТРИКОВОГО повстання. 

З усіх справ ПЕТРИКА, з його документації, яка зберіглася до цього часу, бачимо, що Петрик — це людина незвичайна, з широкими плянами, розрахованими на козацькі маси, на загальне повстання. Як видно, це був глибокий український патріот. 

ІВАНЕНКО - ПЕТРИК — це молодий гетьманський урядовець, писар Кочубея, утік у 1691 році на Запоріжжя, а відтіля дістається у Крим і складає з ханом союзний договір. Зміст договору полягає в тому, що дві держави — Україна і Крим — спільно будуть боротися проти Москви та Польщі, підписують «вічний мир». У договорі 26 травня 1692 року Петрик так іменує Україну: «Удільне Князівство Київське, Чернігівське і всього Війська Запорізького, Городового і Народу Українського». Петрик був визнаний кримським ханом гетьманом всієї України, Правобережної, Лівобережної та Слобідської. Правий берег та Слобідська Украна мали бути приєднані до Гетьманщини збройними силами. (Спогадаймо, що це була мрія і Мазепи, але він розраховував на більші держави, ніж Крим). Перший похід розпочато 1692 року з Запоріжжя. 

22 червня 1692 року ПЕТРИК видає такий універсал: 

... «Годі дивитися, що нашим ворогом є польський король, Колись ми йому підлягали, а з Божою допомогою, при Богдані Хмельницькому, визволилися з його підданства, а стільки нашкодили польській державі, що вона й досі не може прочуняти. Не див% но теж, що ворогує з нами кримський хан — з давен-давна чинили ми шкоди кримській державі й досі чинимо. Але дивні за те вчинки московських царів: не шаблями ж вони нас завоювали, але наші прадіди, ради віри християнської, піддалися їм по вольній волі. Вони перевели наших людей з правого берега Дніпра на лівий, вони захистилися нашими грудьми перед усіма ворогами так, що відкіля б вороги не прийшли, палитимуть спершу наші міста й села, наших людей братимуть у полон, а Москва сидітиме за нами, як за муром. Але й цього Московщині мало. Усіх нас хоче повернути у своїх невільників і холопів. Спершу забрали в неволю гетьмана Многогрішного, потім Самойловича, що боронили нас, а тепер хочуть повернути нас в досмертну неволю. Теперішньому гетьманові, дозволили роздавати маєтності старшині Запорізького війська, а старшина поділилася нашою братією поміж собою, позаписували її собі і своїм дітям у довічну панщину і тільки ще того не робить, що не запрягає їх до плуга. А Москва потурає старшині в усьому, бо знає, що як наші люди зведуться нінащо і помужичаться, то москалі заволодіють Дніпром, Самарою і скрізь побудують фортеці, що через них не можна буде й ворухнутися... 

«Я кинув батька, матір, жінку, родину, чимало добра і тепер закликаю вас до боротьби за цілість нашої батьківщини і волі. Не на те ми розпочинали діло, щоб руйнувати власну батьківщину, бо погані ті птахи, що власне гніздо каляють, поганий той господар, що власні маєтності руйнує. Ми йдемо на Україну з тим, щоб визволити братів наших і себе від грабунку Москви та її послушників. Сами ви, розумні голови, поміркуйте: чи краще страждати в неволі, бути наймитом чи паном своєї землі? А хай це вам, панове, буде відомо, що сам гетьман, за порадою своїх полковників, послав до мене потайки чоловіка сповістити, що як тільки ми з ордою дійдемо до Самари — всі вони відсахнуться від Москви і укупі з нами стануть воювати гнобителя... коли ви тепер не встанете за свої вольності, то знайте, що загубите їх раз на все і будете довічними московськими невільниками і ніхто вже потім не заступиться за вас» ... 

Універсали ПЕТРИКА не потребують пояснення. Вони правдиві, глибокі, ясні й конкретні. 

На жаль, повстання Петрика не були підтримані ані Запоріжжям, ані масами народніми. Запоріжці, селяни і козацька «чернь» співчували Петрикові, розуміли правдивість його універсалів і думок, але цілим Запоріжжям до нього не приєднались, хоч козакам і не забороняли приставати до Петрика з власної волі. На заклик Петрика під його прапори прийшло 500 запоріжців-добровольців. Проти Петрика вислав МАЗЕПА 4 городових полки і один компанійський, сам очолив і ще 5 компанійських полків... Петрик рушив у напрямку Полтави. Багато міст і містечок здалися, краще сказати перейшли на бік Петрика, але окремі відмовились здатися; Полтава на лист Петрика також відповіла відмовним та ще й образливим листом. МАЗЕПА розсилав універсали по Україні, називаючи Петрика «дурновітом і погибельним сином». Готовився Мазепа до бою. Татари, зачувши, що йдуть гетьманські війська, повернули до Криму. І сам Петрик побачив, що справа повстання ще не назріла, а тому спід Маячки повернув до Криму. В цей час в Криму, пройшла зміна ханів і до ханства прийшов бувший союзник Дорошенка Селім-Гірей, що палав ненавистю до Москви. Петрик показав дві грамоти — гетьмана МАЗЕПИ й Кочубея до хана, щоб допоміг. (Невідомо й досі, чи то грамоти були справжні чи фальшиві). Селім-Гірей на початку 1693 року відрядив 30.000 свого війська з Петриком. І знову Петрик силкувався приєднати запоріжців, але й на цей раз Запоріжжя не пішло. І знову деякі міста здалися, другі стали до спротйву. Татарські війська і тепер, почувши про наближення гетьманських, утекли до Криму. З одчаєм Петрик повернувся на Запоріжжя і знову почав готуватися до нового походу... 

1695 року у відповідь на московський похід на Крим, хан відрядив знову 30.000 військо, з цим військом пішов і Петрик. Ще палкіші універсали видавав Петрик до населення, до запоріжців, але вони вже не діяли. Крім цього, за переказами, Мазепа визначив 1000 карб, за голову Петрика і якийсь козак Яків Вечірка, бажаючи заробити, вбив наче б то під Вишенькою Петрика. Обіцяної заплати не одержав, бо його тут таки на місці і розірвали татари. Оповідається також, що мешканці Вишеньки повішали мертвого Петрика, а душегуба поховали з почестями. Трудно ствердити, що це правда, бо окремі історичні джерела заперечують і навіть запевняють, що Петрик був на еміграції разом з Орликом Пилипом і навіть був співавтором Орликової Конституції. 

Але як би там не було, Петрикове повстання проливає трохи світла на добу Мазепи, ясно конкретизує тодішній стан і підтверджує думку, що МАЗЕПА міг бути співучасником невдалого повстання Петрика. Коли аналізуємо універсали Петрика, то всі точки, що торкаються Москви — сходяться з точками й Мазепи. Але запевнити, що співучасть Мазепи таки була в повстанні Петрика не можна так же, як не можна переконатись, що такої не було. Справа Петрика дуже цікава й цінна, але, на жаль, вона в документації не висвітлена. 

(Закінчення буде). 