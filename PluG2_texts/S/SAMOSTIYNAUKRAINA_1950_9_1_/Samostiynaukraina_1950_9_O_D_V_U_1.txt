                 Організація Державного Відродження України

Забута організація





Серед численних з’їздів, що відбуваються тепер в ЗДА, ХУІ-тий З’їзд Організації Державного Відродження України(ОДВУ) не відмічається якоюсь особливою увагою української суспільности. Навіть звичайної реклями, так залюбки стасованої в багатьох, назагал сумнівної вартости, організаціях не бачиться поставленої в належному ступені. Організація виказує якусь таємничу мочавзність в час, коли від організаційної метушні, творення установ, комітетів, обєднань, товариств, асоціяцій, уній, союзів аж роїться. Стверджується не тільки зовнішну незаінтересованість справами ОДВУ з боку широкого загалу, але і оту мовчазність самого керуючого активу. Тільки принагідні і скупі замітки і ствердження виправдуючого характеру подибуємо тут і там в пресі.
А між тим діється це з великою шкодою для нашої загальної справи. Ми є свідками поставання численних нових організацій, здебільшого формованих на базі і з інтенціями обмежено партикулярними, чи то релігійно-обрядовими, чи земляцькими, чи партійними, чи груповостановими, а рівночасно стара, заслужена установа, сформована на широкій базі українського воюючого націоналізму, активної боротьби з ворогами на еміграції, активної допомоги батьківщині і творчої громадської і політичної праці на чужині, установа широкого колись розголосу серед зовнішного світу, якось поволі нидіє, засніджується і засклеплюється в мовчанні й ізоляції.
                             Причини ослаблення

Де шукати причин, що ОДВУ знайшлася в стадії сповидної віта мініма і, можна сказати, оперативному імпасі, в положенні чи не найбільше критичному з усіх існуючих тепер організацій і установ в ЗДА?
Це не випадок, ані обмежена вина одного окресленого порядку. Можна сказати, що становище, в якому знайшлася тепер ОДВУ є органічно зумовлене становищем цілої нашої еміграційної суспільности і є вірним відзеркаленням його цілого морально і структурального стану. Інакше і не могло бути. Сама природа і характер цієї організації зумовили те, що вона знайшлася під найважчим і найсильнішим обстрілом наших ворогів, що безпосередньо самі або посередно руками незрячих і непоінформованих наших землячків намагалися і намагаються цю установу зліквідувати.

                             ОДВУ народжується
Щоб краще це зрозуміти погляньмо ретроспективно в минуле. ОДВУ повстала 16 років тому, в час коли українські землі знаходилися в періоді найбільшого насилення ворожого терору, що його виконував чужий режим на наших землях. Здорові елементи, що в час належно і правильно зрозуміли і оцінили задуми і характер ворога, рішилися на чолову, безкомпромісову боротьбу. Повстає завзята боротьба на життя і смерть у всіх теренах і під всіми займанщинами. Боротьба потребує запілля, моральної опори, матеріального забезпечення. В той час за почином і ініціятивою ОУН повстає в ЗДА Організація Державного Відродження України, яка ставить собі ціллю помагати визвольній боротьбі. Помагати різними способами.

                           Пропаганда правди

В першу чергу — своєю політичною акцією на американському терені. Треба інформувати зовнішний світ про наші вимоги, про наші позиції, про наші змагання, про справедливість і оправданість нашої боротьби, параліжувати вплив ворожої пропаганди, яка намагається визвольній боротьбі і процесові нашої національної революції надати обличчя криміналістики, бунтарства, моральної деправації, словом — затемнити святі основи нашої боротьби ганебними наклепами на визвольний рух і його носіїв. ОДВУ видає в англійській мові свій журнал «Тризуб» (Trident), в якому ядерними, змістовними, повними святої віри і переконання в слушність нашої справи, статтями, опертими на опрацьованих солідних фактах і данних, виступає проти всіх спроб понизити наш визвольний змаг.

                             Здорові позиції

ОДВУ стає виразно на націоналістичні визвольні революційні позиції, бо інакших і бути не може. Не вдається в ніякі конюнктуральні політиканства. Пятнує ворога всюди, де він є. Ми читаємо статті в «Тризубі» про ганебну зраду польською владою даних обіцянок, ганебну її політику супроти українського народу, про пятнування торору і народовбивства Москви, оборону прав українського народу на Буковині перед румунською адміністрацією, про заступництво за права нашого народу на Закарпатті. ОДВУ одинока і перша дає правильну оцінку Гітлерові і його намаганням, ще в той час, коли багато т. зв. націоналістів підлабузнювалося до тога сатрапа. Вона ясно і виразно формує своє становище до нього і остерігає українських політиків перед аліянсом з ним. ОДВУ знаходить правильну свою поставу до мадярської окупації Карпатської Украни і до зради цієї вітки українського народу так чехами, як і німцями. ОДВУ остерігає Західний світ перед черговим алянсом його зі Сталіном і називає виразно по імені небезпеку, яка грозить світові з того боку. Пять років виходу «Тризуба» в ЗДА становить період чи не найкращої інформації чужинного світу про Україну. Не диво, що в тому світі знаходяться потім такі віддані і щирі оборонці права і справедливосте, як проф. Маннінґ, проф. Кіркконел і другі.

                        Матеріяльна допомога

В дальшому ОДВУ не обмежується тільки пропагандою української справи. Не тільки словами, але конкретною допомогою вона спішить в перші ряди української національної революції. ОДВУ організує широку матеріяльну допомогу і можна сміло сказати, що визвольна боротьба в Краю у більшості була фінансована грошевими жертвами ОДВУ. Це чи не найбільше світла сторінка з життя цієї установи. В той час, як інші установи дбали про свої матеріяльні бази, ставили доми, розбудовували свої капітали і хваляться сьогодні мільйоновими маєтками, ОДВУ залишилося з касою $ 150. Але скільки воно дало на Визвольну боротьбу! Тисячі і тисячі долярів плило кожночасно до Краю і створювало фінансову базу для боротьби. Ніякі допомоги Берліна, Відня чи інших чужих столиць, як це намагалася подавати ворожа пропаганда, але піт і праця українського еміґранта в більшості становили і покривали матеріяльні видатки боротьби. А вони були великі. Опіка над політичними в’язнями, допомога їм в процесах, фінансування життя підпілля, видавання брошур, закликів, летючок, нелегальний зв’язок, удержування і допомога родинам поляглих боєвиків і т. д. і т. д.

                           Культурно-освітня праця

А поза тим культурно-освітня робота. Десятки відділів ОДВУ, Українського Золотого Хреста, Молоді ОДВУ організували тисячі членів і дбали про те, щоб вони не забули про землю своїх батьків і за долю братів, що там живуть, терплять і змагаються. ОДВУ була найповажнішою на тутешньому терені організацією, що високо несла політичні і суспільні гасла воюючого народу.



                             Ворожі удари

І тому мусіла прийти атака. По вбивстві Гол. Отамана С. Петлюри і Вождя українських націоналістів Є. Коновальця мусіла прийти атака на запілля. Нагодою до того була коньюнктуральна ситуація союзу ЗДА з СССР. Використовуючи цю хвилево сприяюючу ситуацію, СССР робить донос (в чому йому помагають і деякі наші землячки, що ще й сьогодні радо займаються вишукуванням «фашистів» і «націоналістів» там, де їх немає). Вони денунціюють ОДВУ перед американською владою, наклепницьки представляють її як германофільську, фашистівську і ворожу до ЗДА організацію чим спричинюють зарядження слідства та провірки діяльности ОДВУ. Піддержуваний донос большевиків атакою українських землячків, що поспішили зі своїми коментарями і партійницькими атаками, здезорієнтував багато членів і вони почали покидати організацію, або відтягатися від активної праці. Наслідок був такий, що жива колись і пульсуюча організація практично попала в застій. Большевики свою ціль осягнули. Затамували розвій і діяльність ОДВУ на добрих кілька років. З поміччю їм прийшли потім українські землячки з європейської еміґрації,
що, уживаючи тих самих аргументів, що й большевики, потрапили відорвати значну скількість членства, а навіть членів Головної Управи, та потягти їх своєю демаґоґією в свій табір. Перші роки після закінчення війни, мимо того, що американська влада не могла дошукатись ніякої незаконної чи фашистівської діяльности (навпаки, висловила повне своє вдоволення з діяльности та постави чолових членів ОДВУ під час війни), були дальшими роками спадку в діяльності ОДВУ. Бандерівці, переїжджаючи за океан, прищепили тут питому їм свою груповість і відкололи велику частину членства від ОДВУ, закладаючи конкуренційну установу ООЧСУ. До ООЧСУ перейшло багато членів Головної Управи і тим послабили позиції ОДВУ. Це і є причини часового занепаду ОДВУ.

                           Здорове розмежування

Але з негативами останніх випадків в ОДВУ відбувся рівночасно і органічний, природний та здоровий селективний процес. Відпали елементи, що напав їх страх, та елементи партійницьки та політиканськи настроєні. Організація відтяжилась від балясту числа, а залишалась справді меншість, але квалітативно більше досконала і вартісна. І ОДВУ знаходиться тепер в стадії переформування і вирівнювання своїх рядів. Ті, що залишились знайшли вже тепер потвердження своїх позицій і тим знайшли підстави і віру для своєї діяльности. Большевицькі провокації сьогодні відомі кожному, а бандерівська демаґоґія найкращий вислів знайшла в заяві тих 10 бувших передових членів ОДВУ, що далися заманити гарними фразами в табор патріотів партії і тепер остерігають перед аналогічним поступком інших. ОДВУ відживає і є всякі підстави вірити, що вона дійде незабаром до своєї давної сили.



                               Основи росту

Які це підстави. Це в першій мірі якість тих людей, що не захитались, що знайшли в собі мужність відстояти свої позиції до остатку, що не відступили перед погрозами большевиків і не здезертирували з фронту бою. Не можна поминути мовчанкою відважної, можна сказати, геройської постави тодішнього голови і довголітного голови ОДВУ проф. Олександра Грановського, що в найтяжчі часи несприятливої коньюнктури ОДВУ не покинув прапора, що йому його віддали члени ОДВУ, не зневірився і не захитався в правильності своїх поглядів і позицій. Він мужньо відстояв свою стійку і не тільки не зломився, але навпаки вийшов моральним побідником. Він то оборонив честь організації перед наклепами і врятував її для дальшої служби українській визвольній справі та справі побіди засад правди і справедливости. Не менше гідною була постава інших передових членів ОДВУ — інж. Степана Куропася, добродія Степана Коцюди, сл. п. М. Машталіра, Якова Удича, Івана Харамбури, Степана Ялечка, Томи Косячка, Івана Поповича, добродія Филипова, Максима Оленина і багато інших, що показали взірцевий тип українських націоналістів, не тих — покрою бандерівських крикунів і демагогів, що підготовляють партійну диктатуру для України, але тих націоналістів, що їх сьогоднішні офіційні представники Америки вважають одинокими, що потраплять оборонити людство перед большевицькою загрозою. Бо тільки націоналізм є здібний поставити нищівній ідеї большевицького знівечення культури, позитивні національні ідеї розвою народів і людства. І тільки націоналісти покрою вище згаданих дадуть запоруку, що ідеї голошені ними — не пуста фраза і пропаганда, але вислів їх віри, переконань і найкращих намірів. Оце і є основна запорука, що ОДВУ відживе. Бо ж остаточно не в скількості сила, не в масі, не в отарі, не в мітінґуючій товпі і демонструючій вулиці, але в свідомій, високо етично і морально розвиненій, належно політично вихованій, окриленій найкращими замірами служити добру загалу, а не підготовляти диктатуру партії, меншості, доборі провідної верстви та їх високих кваліфікаціях. Що так є направду, ми можемо ствердити вже на основі короткого досвіду, який вчить і наглядно ілюструє, яку моральну і фактичну силу мають сьогодні, колись так сильні, бандерівці, що зараз самі себе винищують, очорнюють і взаємно обвинувачують в агентурництві. Що можна від них сподіватися, бачучи навіть і численну їх масу, коли мораль їх рівна готтентотській, а погляди застарілого середньовіччя? Що доброго може дати Україні партія і нею інспірована організація, яка уживає метод братовбивства, оклевечування. демагогії, взаємного очорнювання і обкидування болотом вчорашніх своїх товаришів боротьби, тюрем, підпілля і шибениць?
Тому не зражуймось сповидним некорисним співвідношенням сил. Не в тому справа. Дивімся, що репрезентують ті табори, які вартості вони самі несуть в собі, що вони на ділі здійснюють, до чого змагають і яких до того уживають засобів і метод.



                    Самостійницькі і соборницькі позиції

Але не тільки в тому є запорука доброї перспективи ОДВУ. Ще більше від людей важать ідеї, які вона голосить, і діла, які вона робить в ім’я цих ідей. ОДВУ стояла і стоїть виразно на самостійницьких позиціях і вона тих позицій не змінить. ОДВУ вважає, що тільки Самостійна Соборна Україна може бути запорукою тривалого миру в Европі і світі і що тільки Самостійна Українська Держава зможе зломити раз на завжди загрозу московського імперіялізму малим і слабим народам. В тому відношенні ідея і програма ОДВУ універсальна, завдання за які вона бореться — загальнолюдські, а тим то найвищої етичної і моральної вартости.
ОДВУ стоїть на позиціях соборництва. Ніяка політична, релігійна, станова, територіяльна чи інша групова приналежність не визначує вартість української людини, але всі українці, без різниці їх віровизнання, політичних і ідеологічних переконань, регіонального походженя, станової позиції, — є рівні перед законом і рівні в обличчі належних їм прав і обовязків. Вартість людини і їх з’єднань визначує їх вірність ідеям України і її народу, відданість справі визволення українського народу і льояльність до її законних властей. Все інше — це загроза українській національній революції, і як таку ОДВУ була і є рішена поборювати. Україна буде власністю не галичан, не закарпатців, не буковинців, не волиняків, не харківчан, чи інших земляків, але вона буде власністю цілого народу і всіх його верств, станів, земель, віровизнань і політичних груп. Це останнє спеціяльно акцентується тепер, коли існують деякі політичні групи, що одиноким аргументом, чому вони не можуть погодитися на кандидатуру на голову ВО УНРади, мають закид, що він є галичанин.


                      За український націоналізм

ОДВУ стоїть на позиціях українського націоналізму, бо тільки він один виведе нас з дому неволі. Укранський націоналізм, що в ім’я його і за нього зложили жертви життя і щастя тисячні легіони найкращих синів українського народу, без огляду на свою релігійну, чи партійну, чи регіональну приналежність, є одинокою запорукою, що Україна здобуде свою свободу. Через ніякі об’єднання, федерації, союзи і таке інше, а тільки через самостійну українську державу, поставлену суверенною волею українського народу, можна запевнити тому народові найвище щастя і свободу. І тільки безкомпромісова боротьба проти всіх наших ворогів, що заміряють і намагаються нам цю свободу зрабувати, закувати нас в кайдани і втопити в нашій крові щастя нас і наших дітей, може цю державу здобути і закріпити, може врятувати нас перед загладою і запевнити нам наше національне і індивідуальне життя. Тому ОДВУ послідовно визнає і буде боротися за визнання принципу українського націоналізму, як запоруки здобуття нашої волі. Але рівночасно ОДВУ буде боротися проти звужування поняття націоналізму до однопартійної системи, накидуваної нам теперішніми лженаціоналістами, що під ту назву ховають свої тоталітарні, диктаторські, протинародні і протисвободолюбні заміри. Український націоналізм, носієм якого від віків є всі ті, що боролися і змагалися для свободи, щастя і величі українського, народу в його власній державі, не дасться звузити до програми одної політичної групи. За нього замагалися і за нього вмирали сотки і тисячі кращих синів, яким і не відома була назва тої політичної групи, що себе тепер називає і уважає одиноким репрезентантом націоналізму.

                          За національну революцію

ОДВУ дальше стоїть на позиціях української національної революції, як процесу духового і мілітарного змагу за відродження, збереження і закріплення українського суверенного духа і його торчости, бо це є потрібне світові і нормальному його формуванні. Українська національна революція — це не тільки спротив ворогові, що зараз окупує нашу батьківщину, це не тільки змагання запровадити на тій території нашу українську владу, без огляду на те, яка вона своїм характером буде, але це змагання за універсальну побіду нашої духовости, за побіду наших ідей і засад, свободи народів і гідности людини, за відновлення в житті народів пошани до себе, за респектування права і справедливости, без огляду на те, до кого це відношення, за введення в міжнародне життя рівних прав і обов’язків перед мораллю і етикою, за виелімінування насильства, грабунку, експлуатації, поневолювання народів і людини. Оце і є українська національна революція і в тому змислі ОДВУ стоїть і стояти буде на тих позиціях непохитно.
В тому є сила ОДВУ, в тому запорука її розвою і успіху в її праці!






                          За внутрішній мир і лад

Сповняючи і релізуючи ці позиції, ОДВУ в конкретному житті буде змагати до українського внутрішнього миру і здійснення солідаризму. Не внутрішня боротьба, але внутрішній співзмаг, конкуренція, повинні становити зміст і сенс нашого, життя. Політична лінія ОДВУ буде змагати до осягнення максимуму консолідації і об’єднання наших сил довкруги законного і формального нашого національного проводу. Створення такого одного проводу — буде завданням праці ОДВУ, бо процес є довгий і праці треба багато, щоб цей замір осягнути. Мильним є погляд, що справа проводу — це справа найвищих верхів і ланок політичних груп народу. Політичні групи є тільки виразниками народу і мас, і який стан тих мас, такий і є його провід. Тому то і треба вложити багато праці в громадянство, поки підготується його здібним сформувати провід, що стояв би на висоті завдань і репрезентував би вірно волю і змагання народу.
ОДВУ ставитись буде льояльно до всіх політичних українських партій і груп, вважаючи їх виразником волі і настроїв суспільних верств і середовищ, під умовою, що вони не будуть агентурами ворожих українській визвольній справі сил і не вноситимуть в наше внутрішнє життя боротьби і проливу крови. Кожна українська політична партія є виразником українського націоналізму і як така є потрібна для процесу нашого національного визволення. Але, респектуючи право на окремішність і існування такої партії, ОДВУ рівночасно буде змагати до того, щоб всі українські політичні партії відступили в моменті внутрішньої співпраці з позиції дотеперішньої нетерпимости, бо вимога є солідарно і однозгідно спрямувати свої сили на зовнішні фронти нашого життя, а не на його нутро.



                               Ми і Америка

Та, будучи речником і визнавцем українського націоналізму, ОДВУ ніяким чином не забуватиме за свої обов’язки супроти держави і народу, який прийняв українську еміграцію гостинно і віддав їй до диспозиції всі можливості нашого фізичного і духового збереження. Вважаючи, що доля світу залежить від сильної і здорової морально Америки, ОДВУ буде змагати дати і всій вклад в розбудову тої сили, як запоруки побіди над нищівними силами московського імперіалізму. Ставка в сьогоднішній ситуації йде на все, — на ній поставлене життя і існування всіх нас і всього світу. В великому змагові, що йде і що зближається до свого генерального бою, не сміє бути невтральних. Відмежування себе від процесу, що охоплює світ, немислиме. А коли так, то позиції наші ясні. Немає і не може бути в сьогоднішній ситуації розбіжностей думок в питанні нашої постави до країни нового нашого поселення. Нельояльність супроти неї рівнятися мусить нельояльності супроти нашої батьківщини.

                         Перед нами новий етап

За ОДВУ етап довгої, відданої і корисної праці, етап напруженої часто невдячної, сірої громадської і політичної роботи. На цьому етапі під час другої світової війни ряди членів ОДВУ значно прорідли, але зараз вони поволі поповнюються, головно новими численними силами нової політичної еміграції. В ОДВУ живуть і працюють гармонійно зі собою більш як прикладно всі українські емігранти, старої і нової дати, таких і інших віровизнань, з таких і інших земель і закутин України, без підкреслювання своєї партійної програми, освіти, чи дати приїзду до Америки. В своїй практичній праці ОДВУ виходить поза рямки одного терену, кладучи рівну вагу для справ цілої української еміграції в усьому світі, бо в усьому світі йде боротьба і змаг української еміграції за ідеали ОДВУ і українського народу.
Практично ОДВУ зараз — це ще організація завтрішнього дня. Ще мусять перегоріти в лоні нашої суспільности відгуки примітивних фаєрверків і обіцянок, ще мусять утихнути розбурхані інстинкти і пристрасті, жадоба влади фанатиків, ще мусить уплисти довший період часу, поки суспільність навчиться розрізняти краску соломяних вогників, і ще треба трохи терпеливости і опанованости, поки ОДВУ повернеться до нормальної давньої своєї організаційної сили. Але є познаки, що ОДВУ знаходиться на лінії і стежці, що веде вгору.XVI Річний З’їзд ОДВУ має завдання цей похід вгору прискорити. Він має стати переглядом і перегруповкою наших сил і та ударним за-зивом до розгортання нашої праці. Час гетсиманського саду і обрахунку совісти перейдений. Примари і залишки останньої світової війни зникають, суспільність оторясається від залишок минулого і будиться голосним дзвоном тривоги, що зависла зараз над світом. В того погляду цей З’їзд приходить в час небувалого загострення наших внутрішніх і міжнародніх відносин. І немає сумніву, що мусять це мати на увазі делегати, які з’їдуться в дні 2 і 3 вересня ц. р. в Нью Йорку, щоби розплянувати дальшу маршруту і дальші оперативні завдання.
Ми віримо, що З’їзд це завдання виконає, а українська суспільність дасть йому в тому повну піддержку.



