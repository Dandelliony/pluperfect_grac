ВІТАЙТЕ МІЖ НАМИ!
Старим слідом, слідом полк. Евгена Коновальця, ген. М. Капустянського, Сеника Грибівського, полк. Р. Сушка і Ольжича-Кандиби — приїхав до Злучених Держав Північ. Америки член Проводу Українських Націоналістів та заступник Голови Української Національної Ради — інженер Осип Бойдуник. Це більш чим радісна і зворушлива вістка, не тільки для кожного, що знає цю понад все українську людину, але й для всіх тих, що колись вітали в своїх стінах його попередників, членів Проводу Українських Націоналістів, делегатів ПУН, що їх Провід ОУН відправляв до Америки, щоб серед американських українців будити віру, приспану чуйність, щоб тут виєднувати допомогу для націоналістичного руху, що на всіх землях України ввійшов в стадію непримиримої боротьби з окупантами.
В особі інженера Бойдуника вітаємо людину, вітаємо націоналіста, що ніколи не відійшов від раз піднятого прапору, а твердо і витрівало йшов по раз обраному шляху, і визнав той шлях шляхом цілого свого життя. Коли міряти вартість людини чинами — то все життя інженера Бойдуника було одним великим чином боротьби, здвигом могутнього і трівкого характеру. Не зважаючи на перешкоди, не жаліючи свого життя й особистих вигід, інженер Осип Бойдуник перебував і перебуває в центрі найбільш вирішного змагу України за визволення. Він ще професійний революціонер, не людина що при помочі револьвера пробиває собі дорогу в національне життя. Він революціонер найбільш досконалого і так мало в нас українців присутнього стилю. Він постать, що переростає українську дійсність. В націоналістичному русі бачимо інженера Бойдуника змалку, і таким бачимо його сьогодні. Все на одній і тій-же стійці, все в вирі боротьби, все там де кладуться трівкі основи під майбутнє. Польські вязниці і німецькі концентраки не ломлять творчої душі і після виходу з концентраційного табору, інженер Бойдуник сповняє найбільш відповідальні завдання в прорідженому й здесяткованому Проводі. 
Він з доручення полковника Андрія Мельника, Голови Проводу Українських Націоналістів — ініціює заходи в напрямі координації всіх українських політичних сил. Завершенням цих заходів стала Українська Національна Рада. В роки після другої світової війни інженер Бойдуник здвигає й успішно обороняє концепцію національного солідаризму, концепццо співжиття й співпраці та співвідповідальности всіх українців, всіх станів народу. А з того випливають безупинні заходи в напрямі обєднання всіх українців, в один моноліт. Висока політична культура, витрівалість, впертість, винесена з рідної Бойківщини, а там і детальне знання своєї української правди.
Людина-революціонер-націоналіст, — сказали б ми, щоб найбільш коротко й влучно схарактеризувати постать інженера Бойдуника. Ці прикмети не виникли в кабінеті, а зрослися в одне з духовим потенціялом інженера, в час коли він, чи в вояцькій шинелі за першої світової війни, чи в революційному підпіллі за другої світової війни, проміряв вздовж і впоперек землю українську.
Інженер Бойдуник між нами. Член Проводу Українських Націоналістів, старим слідом приїхав, щоб нам сказати правду про Україну, про її змагання, про її волю до боротьби і життя.
Ми вас вітаємо тут в Америці, на цій землі Вашінґтона, великого борця за свободу. Вітайте між нами і будьте як між своїми, між рідними. Передайте Голові Проводу Українських Націоналістів, що американські українці будуть все турбуватися долею визвольних змагань України, й будуть приходити Україні з допомогою. Ми вітаємо в Вашій особі воюючу і невпокорену Україну, вітаємо героїчну Організацію Українських Націоналістів, вітаємо символ незламної віри в перемогу. Прийміть ці привітання як вислів наших щирих почувань до Вас і цілої ОУН в боротьбі. Вітайте між нами!
Центральна Управа ОДВУ 
Головна Управа УЗХ
Головна Управа Молоді ОДВУ
