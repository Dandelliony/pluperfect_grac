Василь Тагорекко
Так пишеться історія
(Всеволод Чаговець: «І. О. Мар’яненко» (Народній артист СРСР). Видавництво «Мистецтво», Київ, 1947 рік).
Перед нами зараз тоненька брошурка, бідно і неохайно видана, одна з наміченої серії «Майстри мистецтва України». На м’якій обкладинці дегенеративне обличчя вбивника, яке має дати читачеві уявлення про шляхетно-гарне обличчя Івана Олександровича Мар’яненка. Таке зображення напевно зразок або «стахановської праці», або «найкращого в світі соціялістичного друкарського мистецтва». Наклад стандартний для такого типу книг — 5000 примірників. Як звичайно підписано до друку ще 2/ІХ 1946 р., а вийшло в світ лише в 1947 році. Розмір книжки — один друкований аркуш. В тексті дуже непоказні з літографічного боку фото, які даються на весь розворот окремої сторінки. їх сім, це: Мар’яненко за молодих років та в різних ролях: Хлестакова («Ревізор» М. Гоголя), Дон Жуана («Камінний господар» Л. Українки), Омелька («Мартин Боруля» І. Тобілевича), батька Гранде («Євгенія Гранде» Оноре де Бальзака), Дікого («Гроза» О. Островського), Богдана Хмельницького (одноїменна п’єса О. Корнійчука).
І. О. Мар’яненкові не щастить з доброю монографією. Ще з 1939 року почалися заходи в цьому напрямку, але плідних наслідків і досі немає. Напередодні війни монографію про мистця написав Я. Бердичевський (кол. голова «Українського Театрального Товариства»), але робота вийшла невдалою і здається не побачила світа. Поверховною і аматорською є і книга рецензованого нами автора — в ній навіть немає стилістичного блиску його колишніх театральних рецензій часів «Киевской Мысли». Своїм вбогим змістом вона нагадує ті «метелики», що їх в роки НЕП-у випускав «Кіновидав» про совєтські кінозірки. Тільки браком справжніх театральних фахівців можна пояснити той факт, що В. Чаговець став «істориком» українського театру, і що його, м’яко висловлюючись, «странно» надрукували.
Україні завжди бракувало обдарованих, з ерудицією, національно думаючих театрознавців та ті невеликі кадри істориків та театральних критиків, що були, совєтська влада, час від часу, «розчищала». Так не стало відомого історика українського театру П. Руліна, зник О. Кисіль, розстріляно К. Буревія, Д. Грудину, відійшла від театральної діяльности Л. Дмитрова, покінчив життя самогубством — в часи Єжовщини — харківський критик Є. Гец. Замість книг, монографій, розвідок — цілий ряд могил. Фахівці зникли, але потреба в них залишилася і большевицька партія починає фабрикувати свої партійні, але у фаховому відношенні, безнадійні кадри і так званих «колопартійних» людей.
Кар’єра В. Чаговця з того погляду гідна уваги. Всеволод Чаговець — зразковий тип «малоросса». В «младиє» роки він «согрішив» невеличкою працею про родину Гоголь-Яновських — це здається була наукова робота для здобуття доцентури в Київському університеті. Але він швидко міняє наукову кар’єру на журналістичне перо в російських газетах. В. Чаговець стає провідним літературно-театральним критиком в соціял-демократичній «Киевской Мьісли». Як керівник театрального відділу газети він пише рецензії і на вистави в театрі М. Садовського, в яких виявляє лагідність тону ліберального представника панівної культури. З українським національно-політичним рухом та пресою В. Чаговець був мало пов’язаний (нам відома тільки одна його стаття в «Неділі» 1912 року «М. В. Лисенко і його пісня»). Його виступи на захист української культури, інтересів нашого народу, завжди мали присмак «кадетства» не більш а ля інтерпеляції в українських справах Павла Мілюкова в Державній думі. Жовтнева революція 1917 року вибила Чаговця з журналістичних лав — ставка була на робкорів. *) Але в роки розгорнутого наступу української культури він знову виринає на сторінках . . . «Вечорнего Києва», де прославився своїми нападами на видатного українського маляра, професора Бойчука та його учнів (Седляра та інш.). Далі йдуть переробки клясичних драматичних творів, напр., Шіллєрівського «Підступність і кохання» — в дусі наближення іх до «класового розкриття доби», інсценізує Гоголевого «Тараса Бульбу» тощо, пише фантастичні, неподібні спогади про М. Заньковецьку, де є епізод виступу великої артистки з художньою рецитацією в . . . борделі. І нарешті перед ним гостинно розкриваються довго очікувані сторінки «Радянської України». Єлей, тиміян, в різних відмінах і з різними епітетами — Сталін і партія — партія і Сталін — і інші в тому дусі — «оригінальні і свіжі» образи і порівнання, і двері видавництва «Мистецво» пропускають досягшого своєї мети кар’єриста. Так Всеволод Чаговець стає істориком українського театру. Цікаво познайомитись з ним, що ж він пише?
Для монографії мистця треба вміти підібрати найбільше вартісне, найбільш типове з того, що він створив. Добра монографія мистця мусить дати яскраве уявлення про індивідуальне творче обличчя артиста, розказати про його шукання, шляхи, розкрити національне коріння, джерела його творчости. В данному випадку стоїть завдання — дати не просто акторський портрет Івана Олександровича Мар’яненка, а Мар’яненка — українського актора і відомого діяча нашого театру. Кожна національність творить свій специфічний тип мистця. Це зовсім не означає льокальної обмежености художника, вузькости його діапазону, мова йде про мистця, який виражає духову ментальність свого народу. Космополітичний снобізм, нігілістичне відношення до національних джерел своєї культури, рівнання на інтернаціональне мистецтво обезбарвлює, нівелює своєрідність духового обличчя народу. Потрібна глибока, органічна синтеза внутрішніх багатств народнього духу та скарбів світової культури. Анатоля Франса не можна зрозуміти у відриві від надбань батьківської художньої літератури і в тойже час — це письменник цілої Европи. Таким мусить бути образ великого майстра, такий шлях, щоб стати ним. І автори монографій про значні постаті мистецького світу не можуть ігнорувати і національної вдачі мистця і його зустріч з широким обрієм загально-людських, світових культурних цінностей.
*) Скорочена назва «робочие кореспонденти».
Як же ці завдання розв’язує В. Чаговець, що відібрав він для характеристики актора?
Першою в монографії йде роля Миколи з ««Наталки Полтавки» Потляревського. Чому саме відібрано цю ролю — невже тільки тому, що це був перший виступ Мар’яненка в театрі М. Са-довського? Недостастня підстава. Сам же В. Чаговець визнає художню перевагу образу Миколи в креації М. Садовського. Відмітити самобутність образу Миколи у І. Мар’яненка? Тоді кілька рядків загальних тверджень мало виразні для цього. Для показу творчости, становлення, визрівання таланту актора потрібна, хоч би стисла картина всієї його ранньої діяльности, ще до вступу в театр Садовського.
Цей період досить барвистий — І. О. Мар’яненко належить, умовно кажучи, до третього випуску школи М. Кропивницького. До цього театрального покоління входили: Є. Зарицька — «соловейко українського театру», Гайдамака (що згодом мав власну трупу), Глазуненко — талановитий актор на характерні ролі та інші. Під проводом рідного дядька, знаменитого Марка Лукича Кропивницького, проходять у Мар’яненка «шкільні роки» на театрі. Тут він вперше грає і в його п’єсах і в драматичних творах М. Старицького ролі героїв любовників, в яких перепліталися поезія кохання та героїка козацького духу. В театр М. К. Садовського актор приходить, коли не з ім’ям, то з певним творчим доробком. Цей період акторського життя в монографії чомусь майже випадає. Натомість критик дає велику цитату з змістовних спогадів актора, яка взагалі становить одне з кращих місць ... книги В. Чаговця. Контраст між карбованим, насиченим словом спогадів, а стертими газетними штампами оригіналу прямо таки разить. Не бажаючи такого ефекту, мимоволі В. Чаговець продемонстрував своєрідне явище, коли цитата з іншої книги краща за оригінальний текст. Для характеристики артистичної діяльности Мар’яненка в театрі Садовського обрано ролі: Хлестакова («Ревізор» М. Гоголя), Дон Жуана («Камінний господар» Лесі Українки) та Жадова («Тепленьке місце» О. Островського). Коли перша становила етап в розвитку актора :— це був початок виходу з меж селянсько-побутового та історично-романтичного репертуру, то друга роля — акцентуація її важливости — викликає заперечення. Тут критик стає на шлях зайвого вуальовання тих труднощів та зривів, що були на шляху зростання нового українського театру. «Камінний господар» Л. Українки в театрі Садовського, одверто кажучи, був провалом і нема чого соромитися, декорувати той факт — перехід театру на нові художні рейки неминуче несе «творчі збитки» на перших кроках. І. Л. Антонович і О. Кисіль одностайно стверджують невдалість вистави та безпомічність виконавців головних роль, як Донна Анна і Дон Жуан. Але новоявлений історик українського театру, фальсифікуючи правду фактів, пише: «так глибоко, філософськи . . . розгадав і доніс її (думку Лесі Українки — В. Т.) то глядача перший виконавець цієї складної ролі. . . Мар’яненко. Від тоді про нього можна було говорити, як про майстра, перед яким розкриті всі шляхи театрального мистецтва». Такі речі можна писати тільки для анальфабетів рідного мистецтва, для бідної совєтської молоді, яка і на сьогодні ще не має історії свойого театру і є реальне побоювання, що і не буде мати її при наявности істориків типу В. Чаговця та інших «знавців». Нам здається, що від таких двозначних компліментів може стати ніяково. Після художньої поразки писати, що перед актором відкрилися всі шляхи театрального мистецтва, що актор став майстром, це — дійсно, — справжня хлестаковська «легкість в думках надзвичайна».
Викликає заперечення і тлумачення актором фігури Дон Жуана. Він вважає, що «Дон Жуан. .. тільки маска, потрібна доти, доки жертва у його ніг ... А під маскою приховується деспотичний і жорстокий командир». Може в пляні вульгарної марксівської методи, яка вимагає обов’язкового засудження представників панівної кляси, — а Дон Жуан нетрудовий елемент — це і добре, але в філософсько-мистецькому пляні, в задумі Л. Українки, Дон Жуан зовсім не такий, яким намагається зробити його В. Чаговець, нав’язуючи при тому цей потворний виріб ні в чому неповинному Мар’яненкові. Ось який Дон Жуан Лесі Українки: це «лицар волі, що слухає лише веління власної душі, не боїться людських погроз і не захоплюється людськими принадами. Цим він притягає до себе всіх, особливо жінок. Донна Анна — його остання коханка, що дуже сама цінила «людські блага» — владу й багатство, вразила ними душу Дон Жуана. Захопившись ним, він зрадив себе й готовий був покласти на себе, разом з командорським плащем, увесь тягар ненависних йому досі обов’язків влади, етикети й нещирости. Але цей придушливий для його вільної душі тягар скамянив його». З таким розкриттям образу Дон Жуана, зробленим О. Кисілем в його «Українському театрі» (стор. 147) ми цілком згодні, бо тут є філософічність думки, так властива для Л. Українки, а не за волосся притягнені соціологічні домисли.
Далі трьома рядками — Мар’яненко в ролі Жадова — прямо вихопленими з безталанної рецензії автор закінчує свій «пробіг» про актора в театрі М. К. Садовського. І відразу різкий перехід до образу Богдана Хмельницького з п’єси О. Корнійчука (остання редакція вистави зроблена вже в роки війни, в часи перебування театру в Фергані). А роки, коли після виходу з театру Садовського Мар’яненко грав з власною групою, а робота в «Українському Національному Театрі» (Київ 1917—17 рр.) — тепер це все вже стало історією, про яку і в совєтських умовах можна без страху згадувати — «Державному Драматичному Театрі» (Київ 1913—1922 рр.), в «Березолі» (Київ — Харків 1922—1933 рр.), в театрі ім. І. Франка (Харків 1924—26 рр.), нарешті в театрі ім. Т. Шевченка (колишній «Березіль»), а образи створені в українському клясичному репертуарі, в західньо-европейських творах? На ці всі запитання книга В. Чаговця відповіді не дає. Але ж кожному, навіть не фахівцеві, ясно, що не можна, не глузуючи, характеризувати шлях мистця, коли за час майже біля 30-ти років — від часу виходу з театру Садовського до 40-вих років — аналізується лише одна роля — хай і найкраща. Та і ця береться «під завісу», на закінчення, але зовсім не випадково, тільки не з мистецьких, а агітаційно-політичних міркувань. Треба яко «десерт» «на високому політичному рівні» дати «витриману» ламентацію на ударну тепер в УССР тему про «братні» російський і український народи і про «мудрий» провід старшого брата. Постать Богдана Хмельницького у виконанні Мар’яненка, за думкою критики, тим і видатна, що її зерном є думка про Переяславську угоду — тут в ім’я політичної тенденції навіть можна відступити від ригоризму марксівського розуміння історичної особи і дозволити великому гетьманові бути ясновидцем, «хоч тема п’єси обмежена епохою і подіями, які тільки готують ухвалу Переяславської ради, глядач відчуває і розуміє, що тільки цю ухвалу Богдан перевіряє на вазі історії, тільки нею одною заполонений мозок воїна — вождя свого народу» (стор. 30). Ще один спритний поворот руки з продажним пером і Хмельницький стає большевицьким ідеологом боротьби з українським «буржуазним націоналізмом», «бо і воля і правда народня... в єднанні з братнім народом — «один народ, одна віра» — народом російським». «І все, що стоїть на цьому шляху, що заважає, або перешкаджає цьому історичному вирішенню, в якому він (Богдан Хмельницький — В. Т.) вбачав шлях до блага і щастя народу українського — мусить бути зметене, знищене, як непотрібне, шкідливе, вороже» (стор. 29—30). Цим спотвореним образом національного героя — велетня, агітаційною тріскотнею на російському патріотичному барабані закінчується монографія про видатного українського актора.
Закриваєш книгу і думаєш: ну, автору добре, він давно вже звик торгувати «розпивочно і на винос», а як же почуває себе актор, що, природньо, чекає на справжню оцінку своєї плідної, довгорічної художньої діяльности, як же майбутня історія українського театру?
Запитуєш себе і проходить лише одна відповідь, одне вогняне слово — боротьба. Та боротьба, яка єдина може дати можливість згодом вільно думати, вільно писати та творити повновартісні книги, в яких буде правда і дух української нації.
