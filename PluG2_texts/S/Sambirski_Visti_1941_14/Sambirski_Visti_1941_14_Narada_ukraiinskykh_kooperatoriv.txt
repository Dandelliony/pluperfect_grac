Нарада українських кооператорів
У САМБОРІ
На день 16 вересня 1941 р. скликала Облспоживспілка кооперативну обласну нараду, яка відбулася у великій салі будинку Окружного Староства в Самборі. Були присутні представники політичної влади і господарських організацій в особах пп. окружного старости д-рафон Гарбу, ляндвірта Вебера, ляндвірткомісара Шергольда, інспектора Гезля, радника Козбура, директорів районових кооператив Коб'єрського, Куця, Спринського, Чуквінського. Нараду відкрив дир. Німилович з Дрогобича. Він привітав Окружного Старосту, представників господарського життя і всіх районних кооператорів. Бесідник підкреслив велику вагу організованого господарського життя, особливо для творення спокійного запілля, де підготовляється умови боротьби, яка ведеться на фронті. Німецький нарід не жалів крови, щоб добути і для українців волю, тому нам треба здобутися на крихту вдячности і показати себе гідними західньоевропейської культури та своєю волею і працею заняти належне місце серед народів при творенні нового суспільного ладу і нової епохи. Перейшовши до організаційних проблєм господарського життя, насвітлив дир. Німилович цілий ряд засобів раціональної заготівлі господарських продуктів, порівняв дотеперішні досягнення в ділянці достави з тими, які були за більшовицької влади, і заявив, що хоч вони покищо менші, то висока організаційна свідомість і досвід українських кооператорів дають запоруку, що вони сповнять з честю і відданістю свої завдання.
Зчерги промовив до зібраних п. ляндвірт Вебер. Він коротко, але щиро з'ясував, чому ці господарські справи лежать так на серці німецькій владі, чому від свідомих і цінених українських кооператорів вона вимагає великих зусиль у праці й дисципліні, розуміння справи й обов'язків. - Тяжкі є закони війни, і, коли український нарід хоче заняти належне місце в новому ладі Европи, повинен нести хоч маленьку частину цього тягару, який несе радо німецький нарід, кладучи великі жертви для добра європейської культури І багатовікового дорібку. Німецькі зарядження обчислені на далеку мету, і вони принесуть щастя і повну волю народам, які з німецьким ідуть у праці рука в руку.
У промові п. ляндвірткомісара Шергольца слід підкреслити повне розуміння свого завдання.
Бесідник добре зорієнтований про стан господарського життя до війни, про теперішню мережу пунктів заготівлі, достави, магазинів І т. п. Подаючи цілий ряд важних організаційних вказівок для раціонального і зорганізованого проведення заготівлі і достави, промовець звертає особливу увагу на чистоту, кооперативну солідарність і викорінення особистого егоїзму у ділянці господарського життя.
Дуже теплою і бадьорою була промова п. рад. Козбура. Він звернув увагу на два моменти. З одної сторони, зобов'язує нас, українців, глибока вдячність німецькому народові за жертвенне визволення, і тому кооперація повинна частинно цей довг сплачувати своєю працею і усвідомлюванням українського суспільства, а з другої сторони, українські кооператори покажуть, що своєю організованістю і досвідом заслугують на довір'я і признання, що доросли до обставин, що спроможні виконати вложені на них обов'язки.
Після промов запитували кооператори про різні актуальні справи, вели річеву дискусію, а довідавшись про актуальні господарські зарядження влади і загально організаційні справи, розійшлись бадьорі додому.
М. О.
