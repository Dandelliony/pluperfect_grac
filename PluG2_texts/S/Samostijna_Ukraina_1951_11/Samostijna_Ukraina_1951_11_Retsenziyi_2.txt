
THE PERMA HANDY WORLD ATLAS, Under direction.of Alexander Gross. (Pennabooks, New York, 1950, стор. 190).
Атлясик кишеневого формату з енцикльопедичними відомостями для широкого загалу. Хоч Називається «Світовим Атлясом», але неспівмірно багато місця присвячує Злученим Державам Північної Америки, бо 89 з усіх 190 сторінок. Заподані там мапки кожного стейту зокрема, а крім того кожний стейт описаний докладно — на скільки на те позволяє розмір книжечки —. на одній сторінці.
Найдемо там звичайні в таких випадках, хоч завше цікаві і не всім відомі, основні дані й відомості з загальної й астрономічної географії, список усіх країн світа, найдовші ріки, найвищі гори і т. п.
Атлясик призначений до масового поширення, на те вказує не тільки його зміст, але й дешева ціна, всього 35 центів, і напевно найшовся він і ще найдеться в мільйонах рук англьомовних людей. Але наше око шукає пильно всього, що згадувало б там про Україну. На вступі знаходимо поазбучних список країн з заподанням форми їхнього правління, столиці, величини поверхні й висоти населення. На ст. 20 читаємо: «Україна (СССР), Київ, 170.978 кв. миль, 38.960.22». Наше задоволення закаламучене до деякої міри фактом, що в тому списку Заподані теж нпр. усі стейти ЗДА і провінції Канади, ось як «Тексас (ЗДА), Остен, 262,398 кв. миль, 6,414,824», «Манітоба (Канада), Вінніпег, 246,512 кв. миль, 722,447».
Але вже на ст. 23, де вилічені штучні греблі цілого світа, побачимо, що на річці Дніпро в Росії побудований «Днєпрострой», закінчений 1932 року, висоти 200 стіп, поємности (в мільйонах ґальо-нів) — 968,000. Отже нема Дніпрельстану в Україні, є тільки Днєпрострой в Росії.
На опис різних країн світу призначено 34 сторінки. Знайдемо там Аляску чи Занзібар, але даремно будемо шукати за Україною. Нема про неї ні слова теж в описі СССР.
На карті Европи, ст. 78 і 79, появляється тільки натиском «Україна» але в красці СССР, а в останнє стрічаємо її на карті «Европейської СССР», ст. 87, де зазначена окремою краскою, так само як Білорусь і Балтійські Держави, але теж як і Карелія чи Казакстан. Цікаве, що частина України над Дністром виділена окремою краскою, як «Молдавія», в якої склад входить не тільки колишня Бесарабія, але теж і землі над середущим Дністром по його лівому березі.
Цей атлясик, як мабуть і багато інших йому подібних, не дасть читачеві навіть приблизного уявдіння про Україну, він про неї згадує неначе соромливо і тільки з конечности.
Направду легше верблюдові пройти через вухо голки, як недержавному народові здобути місце в світовій інформації.
Зиновій Книш.