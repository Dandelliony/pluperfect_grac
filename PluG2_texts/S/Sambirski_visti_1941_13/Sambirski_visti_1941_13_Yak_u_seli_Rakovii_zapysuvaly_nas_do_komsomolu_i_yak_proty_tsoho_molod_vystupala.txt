Як у селі Раковій записували нас до комсомолу і як проти цього молодь виступала
Раков'янин
Наше село ще за Польщі було поділене на дві партії. Були в нас майже всі товариства, при яких гуртувалася національно освідомлена молодь, але було і т-во „Каменярі”, при якім гуртувалися всякі комунізуючі елементи. 
З приходом більшовицької влади майже всі члени „Каменярів” записалися відразу до комсомолу. Голова „Каменярів” став рівночасно головою сільради і комсомолу. Щобільше, зараз на першім мітингу, надиво, раков'яни довідалися, що „Каменярі” за Польщі належали до підпольної комуністичної організації і вели комуністичну пропаганду. А один з організаторів „Каменярів" у своїй бесіді сказав, що „тепер прийшов час, щоб гнилих націоналістів ви слати на Соловки". По селу пішов страх. Місцева міліція, озброєна крісами, зложена переважно з комсомольців, ходила по селу, розганяла гуртки людей, які по дорозі розмовляли між собою. Вечорами постійно ходили попід вікна і підслухували, що говориться в хаті. Вже на перші загальні збори кооперації прийшов офіційно з крісом комсомолець — жид і пильно стежив, що там говориться. Читальняну бібліотеку відразу забрали і знищили, бо це „буржуазно-попівський" дурман. 
У селі заложили „Клуб". З сусіднього села Букової, де в бувшім монастирі оо. Василіян стаціонувало військо, майже що другий день заходили політруки і викладали у „Клубі” для місцевих комсомольців теорію Маркса-Енгельса-Лєніна-Сталіна. 
Пам’ятним для села є день, коли то наші комсомольці поукінченні цього курсу формально й офіційно вступали до комсомолу. Це відбувалося публично в „На роднім Домі”, у присутності вели кого числа людей. Кожний курсант мусів відповісти на цілий ряд питань, які ставили політруки. Майже кожному ставили ті самі питання: коли послідній раз був у церкві? чи вірить у Бога? що це таке релігія? і т. д. Кожний відповідав так, як його вчили на курсах: що до церкви не ходить, у Бога не вірить і що релігія це видумка „попів”, зроблена для експлуатації трудящих... 
Потім прийшла черга на всю молодь у селі. Прийшов час тяжкої проби. Загал молоді, хоч не здавав собі справи, до чого служить більшовикам комсомол, все ж таки інстинктивно відчував, що він є засобом у їх руках до знищення релігії і української нації. 
Почались мітинги. Десятники розбіглися по хатах з приказом, щоб усі хлопці й дівчата зійшлися до „Народнього Дому”, бо приїхав політрук і всі мусять вписатися до комсомолу. Зійшлися всі. До президії вибрали наших комсомольців. Голос забрав політрук; говорив довго і, між іншим, казав, що в Радянському Союзі вся молодь мусить належати до комсомолу. Опісля поіменно запитували кожного хлопця й дівчину на салі, чи вписується до комсомолу. Але ніхто не хотів вписатися. Хлопці вимовлялися тим, що тато не дозволяють, а дівчата, що мама їсти не дасть і до хати не припустить... 
Через кілька днів знову рух у селі: це десятники виганяють хлопців і дівчат із хат до „клубу”, — політрук приїхав до комсомолу вписувати. 
Перед читальнею збилися хлопці й дівчата в гуртки й раду радять, що мають робити. Їм явно грозять, що як не впишуться до комсомолу, то їх батьків вивезуть на Сибір... Але що буде, те буде, а Бога, церкви, народу не виречуться і до комсомолу не впишуться. Молодь розуміла, що тут рішається щось дуже важне, і виповнила салю вщерть. Та зараз завважили ми, що вікна і двері обставлені комсомольцями, щоб хто не вийшов. Зачали вибирати членів до президії, та тепер, надиво, вибрали самих найсвідоміших хлопців і дівчат (власне вибору ніколи не було, а згори назначували). Всі були певні, що тут криється якийсь підступ! 
Політрук знову говорив довго. До комсомолу мусять належати всі, ані батьків, ані попа свідома молодь не повинна слухати. Опісля поіменно з готового списка вичитує, хто вписався до комсомолу. На салі зчинився гамір, дівчата кинулися в двері тікати, за ними деякі із хлопців, та комсомольці не пускають. 
Але таки цього дня ніхто до комсомолу не вписався. Політрук покинув салю лихий, сказав, що „контрреволюція працює, але то нічого”. 

