З ножицями по пресі
Ньюджерська «Свобода» — орган УНС, в ч. 68/1951 р. порушила дуже драстичну справу — діяння пятих колон Москви внутрі українських політичних партій на еміграції. В редакційній статті п. н. «Переконливі аргументи» вона пише:
«Сурма», орган 34 ОУН, в останніх числах подає ревеляційні розкриття закроєних на найширшу скалю інтриг большевицьких агентів серед українських угруповань. Справді може кров стерпнути в жилах від най-огидніших метод, якими червоні-злочинці намагаються нищити українство та українські сили теж у вільному світі. Для вдержання і збільшення антагонізму між двома націоналістичними групами, вони пропхали в групу Степана Бандери провокатора, що пропонував вбити полк. Мельника, і навпаки».
Нам ясно, чому «Сурма», орган ЗЧ ОУН (Бандери), в останніх своїх числах надумала подавати такі «ревеляційні» (на думку «Свободи», бо для нас вони ніякою ревеляціею не є) розкриття інтриг большевицьких агентів. Ми ані на хвилину не сумнівалися, що наказ до вбивства Сеника, Сціборського, Гадуса, братів Пришяків, Соколовського, Сушка, Барановського і десятків інших, міг зродитися тільки в голові большевицького провокатора чи бути виконаним за його підшептом. Тепер, коли, здорово думаюче громадянство зачинає осуджувати ці об’яви анархії і братовбивства, коли зі згіршенням дивиться на вакханалію емігрантських вождиків ЗЧ ОУН, на черговий розлам в їх нутрі, на анархізацію нашого політичного життя, на підважування авторитету УНРади і т. д., коли навіть власні кадри бандерівців зачинають собі здавати справу зі злочинности деяких посягнень свого проводу, коли демагогія і словесна еквілібристика, до якої в останньому часі запрягли навіть осіб у священничій сутані (мовляв, їм скорше повірять), — треба шукати за виправданням. Очевидно, вихід знайти легко. За наукою і взором самого великого Сталіна, що усі свої похибки виправдував теж діями ворожих агентур внутрі своєї партії і направляв їх не зміною своєї «генеральної лінії», але розстрілом уроєних агентів, і наші доморослі епігони тоталізму і диктатури свої злочини і похибки надумали виправдувати діянням ворожої агентури. Звідти «ревеляційність» статтей «Сурми» про інфільтрацію політичних груп большевицькими агентами. Пісенька стара і знайома.
Та нас цікавить (і дивує) не так «Сурма» і її безушпішні намагання виправдати власні похибки ворожою агентурою, як постава наших статочних, об’єктивних, безпартійних «батьків народу». Вони, ніби все стоять з боку, у сам спір не мішаються (при чому і цілого спору не хочуть бачити таким як він є, а все лише повторяють наївненьку фразу про «мельниківсько-бандерівську» боротьбу), удають згіршених, що оця боротьба існує (при чому спритно своє згіршення замовчують, коли приходить мова про боротьбу поміж, скажімо, ЗП УГВР і ЗЧ ОУН), але на ділі бездумно і бездушно повторяють прийоми бандерівської пропаганди і брехні.
Ми не вимагаємо від них, щоби вони встрявали в боротьбу, хоча і така вимога була б зовсім зрозумілою, бож ідеться зовсім не про мельниківців, але про побіду правди і осуд братовбивства, але ми вимагаємо від них, щоби заховали принайменше об’єктивну поставу і признали факти.
Звідки редактор «Свободи» взяв відомості про те, що большевицькі агенти пропхали в групу полк. Мельника провокатора, що пропонував вбити Бандеру? Як цей провокатор називався? Де він в групі полк. Мельника діяв? Хто його розконспірував? Що бандерівці уживають часто прийому утікаючого злодія, що кричить: «ловіть злодія!» — не диво. Вони інакше не можуть і не вміють. Але пощо насилує правду редактор «Свободи»? Де журналістична мораль? Чи не можна вимагати від редактора «Свободи» трохи більше серіозности від анонімів конспіративної «Сурми», за яку ніхто не відповідає і якій писати можна все, бо папір терпеливий?
Нам було б цікаво почути вияснення редактора «Свободи» і запізнатися з фактами, які він може подати на доказ діяння большевицьких агантів внутрі якої небудь української групи поза бандерівцями. А коли він тих доказів не має, а лише легковажно хляпає пером по папері, то чи здає собі він справу з того, що тим він дає підставу кожному іншому редакторові твердити, що і в редакції «Свободи» мусів замаскуватись спритно якийсь большевицький агент. Коли ці редактори того не роблять, то тільки тому, що їх мораль і почуття правди вище розвинене чим в редактора «Свободи».
Дійсно, найгірше, що міг Пан-Біг видумати в своїй творчій уяві, це тип безпартійного «батька народу», що в болоті і брудно-гноєвім кольорі бачить ідеал суспільно-політичних внутрішніх відносин, що, не маючи свого власного, точно означеного і окресленого обличчя, замазує своїм безпартійним квачем усі інші лиця на брудногноєво і тішиться, що вирівняв суперечності, стемперував розходження, зтесав гострі канти зударів і конфліктів, не добачуючи в тому, що замазав тим і саму шляхетну натуру предмету. І було б у нас давно зліквідовано духову бандерівщину, якби не море отих «безпартійних» Катамаїв, Мишугів, Мудрих, Гриньохів і інших, що одні свідомо, другі несвідомо політикою «згоди в семействі і блаженної тишини» творять запілля для політичного бандитизму.
Якщо демократія в їхньому розумінні — це йти з течією, то тут знаходимо теж і вияснення, чому так тяжко нашій демократії знайти право горожанства в нашій суспільності. Бо, щоби в нас була демократія, треба нам демократів, а не ступайків, поплентачів, безвольних і бездушних приплескувачів кожному, хто голосніше заговорить про «воюючу Україну» з трибуни, не дивлячись на те, чи це, що він говорить, відповідає чи суперечить фактам.        
Можемо бути певні, що редактори «Свободи» справі української демократії не служать, коли злочини групи Бандери безправно і безвідповідально приписують («слідом за дідом» бандерівської пропаганди) іншим українським політичним групам. Бо можна тим групам багато дечого закинути, але братовбивство, терор, тоталітарні тенденції, інфільтрацію большевицькими агентами, ломания правопорядку, оббріхування своїх і чужих (примір: Микола Лебідь заявив редакторові американської газети “Chicago Daily News”, гл. ч, Friday, March 16,1951), що він рік тому прибув з України, де був провідником українського підпілля, щоби тут в Америці діяти як закордонний міністр (“foreign secretari”,' і т. д.) можна підтвердити тільки у відношенні групи Степана Бандери. Якщо, можете, пане Редакторе «Свободи» дати докази і факти і у відношенні до інших груп, напишіть про це в своїй газеті. Але факти і докази, а не демагогію. А коли тих доказів не маєте, не скверніть своїми устами правди і не оббріхуйте своїх читачів. І не обнижуйте вартости своєї суспільности, бо ще так зле з нею не є, як про це пише «Сурма» і за нею повторюєте.


* * *
Якийсь фанатичний оборонець правди і відповідальносте журналіста, що чомусь сховався за скромні літери В. К., в статті «Чорнило і кров» («Національна Трибуна», ч. 8/1951) намагається стати в обороні нібито загроженої правди, що її не хочуть писати українські журналісти , (очевидно журналісти з не-бандерівської преси, бо бандерівські журналісти гідно вміють оцінювати кров і чорнило — прим. ред.). Він пише:
«Завдання українського журналіста — писати правду! А правда існує тільки одна! Коли ж отой журналіст пише про українську правду на рідних землях неправдиво, то це є злочин. Адже ж ця правда освячена муками міліонів і кровю тисяч (чому тільки тисяч, коли згинули теж міліони? — прим, складача) наших людей (в тому і не бандерівців — прим. ред.). А це зобовязує всіх наших без винятку робітників представляти світові це життя чесно, сумлінно і — ще раз повторяємо — правдиво!»
Сказано гарно і твердо. Що можна тому закинути. Але ось кілька рядків нижче той сам оборонець правди зраджує, про яку правду йому йдеться. Він обурюється, що якийсь «лукавий грішник журналіст» в якійсь там газеті пригадав невідомо кому «що славної памяти генерал Чупринка свого часу носив ворожого українському народові військового (коби то військового, а то поліційного — прим, редакції) плаща!
Навіть, як би це було правда, то зобовязує в культурному (натяк на культуру дуже нагадує натяк больше-виків на прогрес — прим, ред.) світі засада: говорити про мертвих або добре, або нічого».
Точно, як в большевиків: Коли казати, що Сталін геніяльний, партія мудра, совєтська влада найкраща у світі — це правда. Коли ж говорити, що в СССР є терор, рабська праця, концентраційні табори, немає особистої і політичної свободи, судять без незалежного суду, життєвий позем найнищий у світі, нищать національні культури, доконують народовбивства — так це брехня!
Пане В. К.! Якщо правда існує одна — що самі стверджуєте, — то писати про неї не лочин, а заслуга і обовязок кожного журналіста. Що зробиш, що сл. п. генерал Тарас Чупринка служив в німецькому поліційному бата-ліоні і залишились його знимки в ворожому українському народові мундурі? Минулого не завернеш. І це є; правда. Вона одна. Чому писати про неї, ви кажете, що ’ це злочин? Помилятися вільно кожному. Не в тому корінь лиха. Він в тому, що Ви і Вам подібні тих помилок не хочуть визнати і ще сьогодні їх вважають за заслуги. А в Святому Письмі кажеться, що в небі більша радість з одного наверненого грішника, як з десятьох старих праведників.
Ні, пане В. К.! Не той лукавий грішник журналіст, про якого пишете, поповнив злочин, а Ви самі, бо замість правди домагаєтесь пропагувати брехню. Робіть це самі дальше. Ви вже до того звикли і Вам це вже не робить різниці. Вмієте крамарити кровю і чорнилом. Але не вимагайте від других, щоби Вам в тому помагали.
Чи не приходите поволеньки до переконання, що самі не впораєтесь і за слабі, щоби закричати правду, і тому кличете на поміч інших журналістів. Не трудіться! Пера усіх українських журналістів не потрафлять вбити правди. Сталін намагається її вбивати вже 35 років і не вбив. І Вам не вдасться. Будьте спокійні і не хвилюйтесь. Тут навіть Ваш волюнтаризм не поможе.
Чи не краще, куме, спускатись поволесеньки на дно. Може ще не злим тихим словом згадають. А так народній гнів розчавить Вас і сліду з Ваших «геройських» емігрантських революцій не стане. Бо народ не любить брехні, ні большевицької, ні своєї. А коли йдеться про сл. п. ген. Тараса Чупринку, то такої Вашої оборони він не потребує. Він себе сам оборонив і виправдав. Бажаємо Вам, щоби і у Вас стало стільки геройства і здорового глузду, щоби потрафили піти його слідами. Тоді Вам повіримо, що дійсно знаєте ціну крові. Дотепер Ви лише показали, що продаєте кров і псуєте чорнило. І профануєте справжніх героїв.


* * *
На жаль, і Теофіль Бак-Бойчук в своїй статті «Два бігуни української дії на чужині» («Свобода» ч. 55/1951) не схотів вийти поза загальникові фрази (поставитися до питання серіозно, діяти однозгідно, ситуація вимагає жертв, діяти організовано і т. д.) і не дав конкретної пропозиції, розвязки. Він лише прийшов до переконання, що на чужині мусить бути аж два бігуни діяння. Один — це УНРада, другий УГВР. Він пише:
«Другий бігун діяння нашого політичного вияву на чужині, це справа єдиного революційного чи визвольного центру. І ним УГВР має всі данні стати. Завдання цього осередка мають відмінний характер від завдань УНР. Потреба такого єдиного осередку не може бути ніким оспорювана».
Як бачимо, пан Бак-Бойчук пішов дальше від самої УГВР. Коли остання задовольняється тереном своєї діяльности в Краю, на чужину висилаючи лише своє Закордонне Представництво, то Бак-Бойчук хоче перенести саму УГВР на чужину і зробити її «другим бігуном діяння на чужині».
А ми саме оспорюємо, пане Бак-Бойчук, потребу такого осередку на чужині. Ми навіть оспорюємо потребу єдиного такого осередку в Краю. Чи УНРада не є центром визвольної акції? Чи її акція — це не революція проти сучасного стану, в Україні? Пощо творити окремий осередок, «другий бігун нашого політичного вияву на чужині»? Чи хочете тим сказати, що політика УНРади зла? Тоді запропонуйте кращу, але не пропонуйте два політичні вияви. Які інші завдання може мати УГВР на чужині, що їх не може чи не сповняє вже УНРада? Що іншого робить на еміграції о. Гриньох, Стахів, Лебідь? Один їздить з доповідями, другий редагує газету, третій пише і розсилає меморіяли на всі відомі йому адреси політичних чинників. Чи не потрафить того всього зробити УНРада сама? Адже ж кардинальною вимогою кожної політичної акції і репрезентації за кордоном — це її одність. Чи має якась держава два бігуни політичного вияву закордоном? А Ви пропонуєте для українців два. Чи не за багато?
Пан Теофіль Бак-Бойчук забув 1941 рік у Львові, коли велів сторожити себе на кожному кроці двом членам ОУН перед надмірною революційною діяльністю «другого бігуна нашого політичного вияву». Можливо, що коли б не вони, пан Вак-Бойчук пішов би слідами Сеника, Сціборського, Соколовського, Варановського і інших жертв братовбивства. Оба ці хлопці далі вважають оцей «другий бігун діяльности» зовсім не потрібним, злочинним, а пан Бак-Бойчук намагається переконати суспільність в ЗДА про потребу отого бігуна, не висказуючи ні слова про хочби маленьку зміну в характері його діяльности і вияву.
Хтось в тій цілій історії помилявся, пане Бак-Бойчук. Або оба хлопці, що Вас встерегли перед долею Гадуса чи Боцюркова, або Ви. І хтось застрілив позавчорашнього себе. Як Ви думаєте, пане Бак-Бойчук, хто?


* * *
«Марксизм — це матеріялізм. Як такий, він ворожий релігії так само, як матеріялізм енциклопедистів 18 століття і матеріялізм Фаєрбаха. Марксизм пристосовує матеріалістичну філософію до історії та господарських наук».
Так писав Ленін в 1919 р. у своїй праці «Боротьба за соціальну революцію».
«Ми не хочемо прирікати себе на мертвеччину. Ми не хочемо не прислуховуватись розвиткові науки, як і не хочемо міняти однієї філософії на другу чи третю, і тому вирішення правильности ідеалізму залишаємо за наукою».
«Тому також наша організація дає повну свободу своїм членам визнавати як філософський ідеалізм, так і матеріялізм».
«... Основні засади нашої ідеології не втрачають нічого від того, що ми не признаємо первинности ні за духом, ні за матерією».
«Тому ОУН (читай бандерівці) дозволяє своїм членам визнавати як ідеалістичну так і матеріялістичну філософію».
Так пише О. Горновий, член проводу ОУН (Бандери) на Україні, інтерпретуючи постанови III Надзвичайного Великого Збору згаданої ОУН в газеті «Сучасна Україна»,
ч. 3/1951, стор. З—4.
Мимо того, що не тільки Ленін у своїх писаннях, але Сталін у своїх поступках яскраво довели, що матеріялізм —це марксизм, який поборює релігію і історію та науку трактує по марксівськи, бандерівці лишають своїм членам до вибору визнавати матеріялізм і ідеалізм. Як же вони тоді боряться з большевизмом, марксизмом, комунізмом? Чи не пусті їх слова про оту боротьбу?


* * *
Коли добродій В. К. в «Національній Трибуні» радить іншим журналістам писати брехню (або мовчати), М. Сосновський в «Гомоні України» (ч. 9/1951) виконує це сам. В статті «Вже цілком ясно» (для кого? — прим, ред.) цей еміграційний революціонер пише:
«Одинока Організація Полк. А. Мельника проявляла в часі війни діяльність і «вславилась активним поборюванням формованої УПА, а по війні публікуванням пашквілів проти УПА і визвольного руху в цілому».
М. Сосновський пише явну неправду, бо:
1. В часі війни Організація полк. Мельника помагала От. Бульбі-Боровцеві формувати УПА ще в той час, як Гриньох і Шухевич носили німецький мундір поліційних баталіоністів. Не вони, але СВ Лебідя-Рубуна зліквідували відділи УПА під командою от. Бульби, вбили його дружину і перебрали назву УПА для себе. От. Бульба живе на еміграції і може це посвідчити.
2. Після війни Організація полк. Мельника не писала пашквілів проти УПА, і визвольного руху в цілому, бо вона сама і її члени боряться в рядах УПА в Краю, але виступала проти емігрантських спекулянтів, що на крові вояків УПА в Краю, хотіли робити бізнес на еміграції, збираючи собі моральний і грошевий капітал.
Це є правда, пане М. Сосновський, а не те, що Ви пишете в своїй газеті. Пощо її насилуєте? Хочете помагати Сталінові? Не трудіться, він Вашої допомоги не потребує і напевно Вас за це не помилує!