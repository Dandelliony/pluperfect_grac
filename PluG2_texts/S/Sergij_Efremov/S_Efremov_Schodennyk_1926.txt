1 января. >Минає рік... нудний, окритий млою.
Без радощів, без ясних навіть днів.Мов каганець, засвічений без лою, він не горів, а тільки-но чадів...
Дійсно — чадів. Нема чим добрим згадати старий рік. Якийсь цілорічний чад брехні, спекуляції, сльота безсилля й безсилих хвастощів. І все ж мені здається, що одним роком ми ближче стали до розв’язки тієї глухої драми, що тягнеться над нашою безщасною країною от уже восьмий рік. Багато єсть тому ознак. А насамперед повне і всюду банкротство тих, що взялися будувати рай на землі, а збудували клоаку, серед якої й самим дихати стає не можна. І кожний рік, що відходить у минуле, все тугіше затягає петлю на їхніх шиях і наближає час визволення. Тяжке воно буде, в муках народиться воля, але — твердо вірю, — таки народиться.
Новорічна вечірка в Академії. Теж нудна, без радощів. Зійшлися люде докупи — і не знають, що з собою робити. «Гвоздем» були новорічні бажання. Але й цей цвях вийшов іржавий. Я взагалі боюсь, коли мої земляки пробують бути дотепними; дотепи бувають дуже сумнівні. Так вийшло й сьогодні: багато злости і мало справжнього дотепу, веселощів. 
2 января. В тісному гуртку шкільних товаришів святковано 25- літній ювілей педагогічної роботи Володимира. Для мене це не 25-літній ювілей, а далеко більший: либонь, з 1894 року тягнеться наше близьке, нерозлучне приятельство, спільна робота і життя під одним дахом. Просто аж не віриться, щоб так давно це було... Під час святкування було кілька зворушливих моментів. Хотілось мені багато дечого нагадати, але я не говорив. Багато було людей, яким чужі були б ці інтимні спогади. Не хотілося їх ув’язувати до того, що отаке далеке від сучасного покоління.Розговорився з Гермайзе і почув од нього цікавий не анекдот, а за анекдот пікантніший факт. Здав він свою книгу про РУП «Книгоспілці». «Книгоспілка» одіслала її на цензуру до Харкова. Там передано її цензурувати Равичу-Черкаському, «історикові революції на Україні». Вернувшись з Харкова, представник «Книгоспілки» заспокоїв автора: книжку, напевне, дозволять друкувати і, напевне, швидко, бо (тут на ухо додав) ми заплатили Равичу-Черкаському 150 крб... Колись і ми платили царським цензорам. Опатовському або Сидорову без 25 крб. сумнівної книжки, бувало, й не посилай. Так то ж не були комуністи. Може тому вони й брали всього 10 або 25 крб. Удосконалення велике прийшло з комуністичним режимом! Отже — хай живе безстидство, що пофарбувалося зверху комунізмом і марксівським методом, — цією «універсальною отмичкою», як каже один мій знайомий. 
3 января. Потрапив до рук мені номер американської газети «Народна воля». А в йому листи Винниченка з приводу повороту його на Україну. Листи давні, ще з жовтня, але цікаві саме тим, що писані — один до відоміх нападів на Винниченка в совітській пресі, а другий — зараз по тому. І дивна річ: рішучий і задирливий Винниченко говорить мовою смиренного ягняти. Навіть тоді, як писав другого листа і як йому вже видко стало, чим дихають його кореспонденти та як вони не спиняються навіть перед використанням явно фалшованих (так принаймні запевняє Винниченко) документів — усе ж він смирненько допевняється у них «правди»! Не похоже це на Винниченка... І я не знаю, що думати: чи він справді такий наївний (а він дійсно буває таким іноді), чи тільки наївного удає. В усякому разі дивно читати ці листи з домаганням од большевиків одповіді. Нема чого додавати, що одповіді так таки й не діждався Винниченко.
Лист од Івана з Рокитної. Він нарешті наважився й заявив своєму духовному начальству, що відходить од живої церкви. І вже його кликано до ГПУ і погрожувано засланням. Жива церква дає свої відповіді через ГПУ... Коли ще й могло бути досі якесь вагання, якийсь сумнів щодо справжньої позиції цих «святих отців», то тепер справа занадто ясна: шпики і секретні співробітники політичної поліції — от хто ці препрославлені і православні «живці». Єпископа їхнього Георгія та й митро подіта Інокентія просто так і звуть — «сексоти» (це звичайне тепер скорочення слів — «секретний сотрудник»).
Здається й автокефалісти на те ж таки потроху сходять. Спершу Янушівський (його залякано погрозою вислати ще р. 1922) та єпископ Тарнавський, що заснували «діяльну церкву» під патронатом ГПУ. Тепер до них, кажуть, переходить вже й єпископ Стороженко. Це називається — divide et impera. І можна ще зрозуміти отих падлюк з ГПУ, що використовують плоди такої політики. Але що думати про дурнів (і теж падлюк), що їй коряться... 
4 января. З большевицьких ламентацій на з’їзді. З промови Бухаріна довідуємось, що 30% комсомольської молоді пиячать, що серед неї засновуються гуртки з лозунгами: «геть сором», «геть невинність!». Це саме було й по першій революції, тільки що тоді це звалося «огарками», а тепер — комсомолом. І тоді в оборону «огарництва» жадного, мабуть, голосу не було, а тепер партійна держава з ними носиться, мов з писаною торбою. Правда, почи- нас вже ніби над тим роздумувати, бо сучасні «огарки» вже й проти своїх добродіїв показують зуби. Мабуть, хутко й зовсім глека розіб’ють.В ілюстрованому журналі «Огонек» надибав я на образок: червоний прапор з серпом і молотом і п’ятикутною зіркою. Думав був, що це якийсь большевицький трофей. Коли гляну на підпис — аж там: «Американський флаг, вывешиваемый в Мексике на доме неплательщика за квартиру». Дотепно, зло і справедливо. Це справді чи не єдиний трофей, якого безперечно здобув большевизм у широкому світі. 
5 января. Переглядав нові календарі на 1926-й рік. Особливо інтересні «святці». Тут знайдемо усіх античних і взагалі старовинних богів аж до Венери й Астарти (бракує тільки чомусь Пріяпа...), усіх героїв, царів, навіть імператорів аж до Наполеона, художників, політиків, а вже Маркс, Енгельс, Нінель (перелицьований Ленін), Володлен (так само), Кім (мабуть, «Комуністичний Інтернаціонал Молоді») — аж в очах рябіють. Здається, той, хто складав ці большевицькі святці, добре використав «Енеїду» Котляревського й жадного ймення з неї не проминув. А чого там не знайшов, додавав з не дуже буйної та багатої фантазії. Французька революція теж завела була моду на класичні ймення, але там це діялося на початку революції. Але яку скорбну главу треба мати, щоб додуматись до цього аж на «9-му році революції»! І яку вбогу фантазію, щоб не піти далі за ймення хоч і класичних, а все ж таки богів поруч із своїм непогамованим богоборництвом! Невелика пошана до великої людини буде, коли якого-небудь жуліка зватимуть Рафаелем чи Тиціяном, або спекулянта — Марксом чи Енгельсом. Просто не розумієш, кому є час і охота такими дурницями собі голову клопотати. 
7 января. Щороку відбувається в ці дні мовчазний, але запеклий бій. Влада об’являє Різдво по старому стилю робочим днем — обиватель (робітник і службовець) мовчки це приймає, але робить усе, щоб на роботу не вийти. Йдуть навіть на хитрощі. Наприклад, зрікаються святкувати Різдво по новому стилю — і совітські газети тріумфують, добачаючи в цьому антирелігійність, — але з умовою святкувати потім день за власним вибором і вибирають той день, на який припадає Різдво по старому стилю. Так само з торгівлею. Вчора нібито був день не торговий — і всі торгували; зате сьогодні — ніби будень — і на базарах ні лялечки, так само й крамниці всі зачинені. Не розумію, що за охота давати бій на цьому пункті з явним нахилом до поразки. А тим часом це уперто з року на рік пророблюється з однаковим результатом. Сьогодні, наприклад], школи одчинені і по класах сидить 3 — 4 чоловіка учнів. Решта не приходять. Уважається проте, ніби наука відбулася. Учителі, певна річ, мусять іти до школи. Кому цей самообман потрібний? 
8 января. Вчора несподівано вечір просидів у Саксаганського. Досі ніколи я у нього не бував, хоч знайомий років більш як з 25; найближчий я був до небіжчика Івана Карповича, потім до Са- довського, а вже аж на кінці до Саксаганського, який взагалі завжди далекий був од громадських кругів і серед громадянства не показувався. Вечір збіг швидко і цікаво. Господар багато співав, розповідав усякі анекдоти, — а на це він великий майстер і, мабуть, тисячі анекдотів містить у своїй голові. Цікава людина. Здатності надзвичайні. Пам’ять, якої пошукати... Дивна родина, що дала таких людей. Здатності у його переважають інтелект і часто, певне, інстинктом угадують: що сказати, а говорить цікаво, захоплює слухача – так, як і на сцені.»Заходьте, — казав на прощанні, — бо помру, то будете жаліти, що мене вже не побачите». І справді треба його використовувати, бо хтозна чи буде коли артист рівний цьому блискучому й широкому талантові.
І ти часом в офіційних кругах, що мають претензію керувати мистецтвом, він не має підтримки. Та що підтримки – самі перешкоди зустрічає. Бояться його конкуренції Курьасовому театрові, бо туди публіка не ходить, а до Саксаганського ломляться. Доводиться старому, заслуженому, незрівненому артистові грати по всяких другорядних театриках. Та й то не без капостей. Востаннє грав він у малому театрі на Хрещатику. Прийшла якась комісія й склала акта, що театр небезпечний для публіки. Аж коли адміністрація театру дала хабара (150 крб. за вечір), то враз театр той перестав бути небезпечним. До серії анекдотів нашого проклятущого часу це докидає ще одну і не останню, на жаль, риску. І доводиться ж серед цих «скверних анекдотів» працювати, тратити час, сили й енергію, щоб їх перемагати. Доколі?..
9 січня. Засідання Управи Академії скінчилося несподіваною істерикою Кримського, — буквально таки істерикою. До того ж без жадного, власне, приводу, на зовсім необразливу репліку Іванця. Очевидно, нерви... Але це вже не вперше. І як мені це на- чортіло, що не знати куди б забіг, аби не чути й не бачити отих щоденних управських сюрпризів. Час і нерви тратяться на бозна що — нікому не потрібні чвари. Он своєї справжньої роботи нема коли робити, а тут іще всякі дрібні дурниці, — тим дошкульніші, що дрібні і ні на що, власне, й нікому непотрібні. Коли вже для мене сяне світ визволення від цієї роботи єгипетської? 
10 января. У вівторок маю читати доповідь про декабристів. Сьогодні — неділя і я, закинувши все інше — Шевченківські коментарі, словника, коректи — взявсь тую доповідь складати. Мушу скінчити сьогодні, а не пізніше, як завтра. Бо й інша робота не терпить. Вічно те ж саме: робиш усяку роботу похапцем, нашвидку, неначе газетну статтю на коліні пишеш. Мабуть, справді таки довголітня газетна праця одригається. Не вмію економити сили чи розподіляти так роботу, щоб заздалегідь з нею впоратися. І доводиться поспішатися і завжди потім мріяти, що добре було б отак чи отак зробити. 
11 января. Таки скінчив доповідь, хоча разом мусив кінчати й пайку Словника. Зате запустив коментар до Шевченкового Щоденника. Істинно: голову витяг — хвіст угруз, хвоста витягнув — голова вгрузла. А з листуванням не знаю вже, що й робити: щодня збираюся хоч нагальніші листи понаписувати і, просидівши до 2-ої години ночі, одкладаю на завтра. А завтра те ж святе.. Отут угруз вже найрадикальнішим способом, так що, мабуть, і не виборсаюся. Певне, мої кореспонденти не розуміють, що зо мною сталося, бо такого, здається, таки й не бувало ще, відколи листуюся з людьми. 
12 января. Засідання, присвячене декабристам, зійшло звичайно. Публіки набралося чимало і слухали уважно. Ну, тепер на якийсь час вже матиму спокій хоч од доповідей.
13 января. «Під секретом» мене повідомлено, що О.Гермайзе мають призначити на проректора до «КІНО». Дрібничка в загальній економії сил, але дрібничка дуже характерна. Чи давно це було, як того ж таки Гермайзе повикидали були з усіх вищих шкіл і з того ж КІНО, як небезпечного «меншовика», як власть імущії не могли про його спокійно згадувати. А тепер он який, з ласки Божої, поворот стався. Правіють наші большевички, не по дням, а по часам, мовляти б так, і коли б їм нагадати ще недавнє минуле, то, певне, й вони самі б не повірили, що то вони були. Куди вони котяться — це видко. Цікаво тільки, чи швидко докотяться. Здається мені, що тут швидкість зростає в геометричній прогресії, бо один компроміс за собою десятки тягне.Приїхав новий голова київського «виконкому» П.Любченко, — той самий, що роздягав мощі Тодосія Углицького в Чернігові й під час цієї церемонії підстрелив був себе з револьвера («чудо!»). Так із цим чудотворцем мав недавно розмову Гермайзе і переказував мені з неї дещо. Любченко дуже цікавився: «що думає собі Ефремов» і як він поводиться з радянського погляду. Гермайзе одказав: що він собі думає — невідомо, а що робить — усі бачать, бо він же мало не цілісінькі дні перебуває в Академії і працює на очах у всіх. Отже, пора людей оцінювати за працю їхню, а не за можливі чи вгадувані думки; влада повинна використовувати працю людей, а не вимагати від них якихось декларацій. Помпадурові ця думка, здається, не дуже вподобалася, бо він все ж налягав більше на думки. Ця розмова одбувалася в зв’язку з становищем в Академії. Очевидно, це нова модифікація тих розмов, що були у Андрія Васильовича з його «високопоставленими» знайомими. Академією, значить, вони так само цікавляться, як і попереду. Але найцікавіше, що й тут вони поза розмови, до того ж таки дурненькі, не можуть далі піти. Щось фатальне лежить на цих людях, що за все беруться, до всього тичуть свого носа і нічого не вміють довести до пуття. 
14 января. Стаття в «Пролет[арській] Правді» про побутовий театр з приводу останніх виступів Саксаганського. З вихилясами та огинаннями автор таки приходить до думки, що треба дати «народному артистові» змогу грати. Слава Богу! Хоч теоретично дозволяють, бо вчора було надруковано звістку, що «окрвиконком» Київський одхилив прохання артистів дати їм на вистави, з Саксаганським на чолі, якийсь путній театр — розумілося, певне, театр колишнього «Народного Дому», відданий тепер металістам і у них повернутий на якийсь найнижчого ґатунку вертеп. Отже, стаття, мені здається, це «вірнопідданна» відповідь на ту помпадурську постанову в дусі Дрентельна та Ігнатьєва, генерал-губернаторів київських за часів найтемнішої реакції й україноборства. Вона, мабуть, і одбиває в собі ті розмови в на- чальственних кругах, що довели до згаданої заборони. Згадується тут і про театр Курбаса, як зразковий революційний театр, хоча й з деякими хибами, і про конкуренцію з ним побутового театру, і про його заборону, і про образу цією забороною певних національних кругів, — це все береться в лапки, ніби якась вигадка, але кінець-кінцем все ж показує деякий відгук того, що робиться. Видима річ, навіть декого з блюдолизів нудить од занадто вже неприхованої конкуренційної, сказати б, політики прихильників Курбасового театру. В ньому й треба, очевидно, шукати причини отих дурних заборон. Теж називаються «артисти»! А виходить щось ще гірше, ніж Дрентельно-Ігнатьєвщина. Бо ті ж, як не як, все ж ніби якість державні інтереси мали на увазі й обороняли (хоча й тоді почалося з доносу переляканого конкуренцією українців російського антрепренера Іваненка), — ці ж невкритими конкуренційними мотивами водяться. І ті не говорили бодай про робочих та селян, а ці блюзнірським способом святими гаслами себе закривають.
Гермайзе оповідав і ще деякі деталі з розмови з Любченком. Виявляється, що цей мудрий адміністратор чекає од української інтелігенції якихось вірнопідданчих декларацій. Забув, що вже така декларація («66») була і опріч сорому і авторам, і високим покровителям нічого не принесла. Видко, дурня нічого і нічим не навчиш. Але мені здається, що таких от Любченків не гурт вже й між комуністами.
Хоча — хто його знає... Кажуть, що Десняк чергового доносу стріли націлив у Грушевського (з приводу його ілюстрованої історії, що вийшла років тому з п’ять) і місце тому доносові дає «Червоний Шлях». Отже ці «услужающие» ще не вгамувалися і не оговталися серед тенденцій часу. Є ще порох в порохівницях і не гнеться ще донощиків сила... Кажуть, що Грушевський ніби таки готує якусь вірнопідданчу заяву. Краще б мовчав старий. Бо переборщить і вийде новий конфуз. 
15 января. В «Житті і революції» сталася революція. Співробітники цього піврадянського вельми смирненького й угодового органу раптом зворохобилися і колективно подали заяву, що кидають працю. Редактор, Дорошкевич, опинився поміж двома вогнями, бо печуть його й співробітники, і роботодавці-комуністи. З чого загорілася ця хатня революція — сказати трудно. Здається, занадто вже по-хазяйському поводилися члени редакції з призначення і взагалі не хотіли рахуватися з непартійними співробітниками. До того ж і редактор занадто силкувався і Богові, і мамоні догодити — і не догодив нікому. Хазяїни-комуністи тепер беруться до звичайної хазяйської тактики: пробують розколоти страйкарів, залучити штрейкбрехерів і тоді вже диктувати умови. Але страйкарі поки що тримаються міцно. Може і встоять.По місту йде чутка, що у слідчого Євгеньєва, що вертався з Харкова до Києва, дорогою вкрадено чемодан, а в йому всенька справа і документи київської міліції. Кинулися шукати і виявилося, що чемодан украли були безпритульні діти, та побачивши, що там самі папери, кинули його. Не знали сердешні, який скарб у тих паперах міститься, а то, напевне, не кинули б їх. Адже за ті папери вони десятки тисяч од заінтересованих людей одержати могли б. От до чого доводить несвідомість! 
16 января. А виходить, що недавній з’їзд комуністів не обійшовся і без українського скандалу! Виступив Солодуб і піддав гострій критиці фінансову політику ССРР. Ви-тут у Москві, казав він, купаєтесь у грошах, а нам кидаєте, як милостиню, що з носа спаде. Наш бюджет — то глум, ми як жебраки, повинні кожнісіньку дрібничку випрохувати. Коли платити, так Україна перша; а як споживати, то вона остання. Такою політикою ви присилуєте нас згадати той пункт конституції союзної, де сказано, що Україна — держава самостійна... Ця заява викликала бурхливе обурення центральних комуністів. Тепер вони наляглися, щоб Солодуба зняти з посади товариша Нар[одного] Комісара Освіти і перевести до якоїсь другорядної установи — за кару. Харків послухався, але з скрежетом зубовним, і тепер по всяких всесоюзних установах українці раз-у-раз виступають з аналогічними заявами. Кажуть, що навіть Ряппо та інші не українці пішли в цих справах дуже далеко і Яворський, що перше єдиний обстоював за українізацію, тепер мало не найправіший між ними. Скільки в цих переказах правди, звичайно, важко сказати, хоча централізм московський, звісно, обурює навіть незаінтересованих людей і пхає їх од єдино-неділимчеських настроїв.
Вчора й сьогодні довелось мені говорити з С.Пилипенком — теж комуніст, який для комунізму багато чим з своїх українських переконаннів жертвував і прислужувався. Тепер він — у Держ[авному] видавництві і приїхав справу з словниками улаштовувати. Теж говорить з скрежетом зубовним про централістичну політику. Так розумно повели справу, що Держ[авне] видавництво України набрало на 1,5 міл. крб. з Рос[сийского] Госуд[арственного] Издательства книжок, які зовсім не йдуть і лежать каменем. За векселі тепер треба платити і це цілком нищить Держ[авне] видав[ництво], воно виплутатись з цієї лихварської верші не може і мусить тепер працювати виключно на те, щоб сплачувати дурний отой борг. Мусить скорочувати видавництво всякої книжки, яка не має на меті прибутку. Голова Держ[авного] видавництва не виходить з Фінвідділу, де жебрає допомоги та субсидії. «Просто сили вже немає терпіти, — казав Пилипенко. — Коли б не партійна дісципліна (!), то я б просто криком проти такого ганебного становища кричав...» Ба! Партійна дісципліна!.. Звичайно, дужчому вона вигідна. Та може колись і наші дурні Бога живого розшолопають таки, кому і для чого вони служили і служать.
З новітнього фольклору. 1) Питання: чому перейменували РКП на ВКП. А тому, що величезна більшість партії гаркавить і Р вимовляти їй важко. 2) Коли Троцького на з’їзді обрано до ЦК, то до нього підходить Каменев і запитує: «а скільки, товаришу, коштує білет до Сухума? Бо тепер моя вже черга на лікування їхати».
Отже, обиватель смішками збуває політичні «сенсації». 
17 января. Був на «Ста тисячах» — вистава, яку я дуже люблю й якої колись я ніколи не проминав — ще в старій трупі Саксагансь- кого. Саксаганський грав, як звичайно, з тією пасією, що така характерна для Бонавентури-Копача: аж захлинається, розповідаючи про «копили», «кам’яну фігуру человєка» і т.п. Зате Калитки так, як і не було. Ввесь час стояв мені перед очима давній образ з галереї Карпенка-Карого, цього дивного артиста, раз-у-раз рівного і такого глибокого, часом непомітного, але якого замінити важко. І так жалко було, що нема Саксаганському достойного партнера. Пам’ятаю, що коли вони в «Ста тисячах» удвох лишалися на сцені, то це був такий прекрасний дует, що можна було його без кінця слухати і слухати, аж досадно ставало, коли хтось інший втручався і порушував цей єдиний щодо краси, грації, обробленности, дотепу діялог. Такого вже я не почую.Написав листи Петрові, та якомусь Немсадзе, що питав поради в справах літературних. 
18 января. Нова претензія до Академії од власть імущих і караули на заставах держащих, як писали в старовинних передмовах. Коротенько кажучи, справа стоїть так. К.Студинський підписав сервілістичного листа до польського уряду і підписався там як «член Української Академії наук». Тепер комуністи з усіх боків, і з високих посад, і з шпальт своїх виданнів од нас вимагають, щоб ми виключили Студинського. Ці вимагання, коли б вони тільки з цього боку і йшли, сміливо можна було б знехтувати. Але далеко більшу вагу має протест, що проти підписаних на сервілістично- му акті зняло празьке студентство. Воно виключення не вимагає, але примушує спинитися уважніше над громадською стороною вчинку нашого закордонного товариша. На Спільному зібранні сьогодні й було це порушено. Про виключення, звісно, ніхто не говорив і не обороняв, але погодилися, що солідаризуватися з Студинським ми не можемо й підпис його — то справа індивідуальна, а не з доручення Академії. Разом висловлено жаль, що наші опікуни, перетинаючи до нас дорогу закордонним виданням, не дають нам змоги фактично орієнтуватися в тамтешніх подіях і витворяти про них свій правдивий погляд. Я не певен, що на цьому інцидент з Студинським закінчиться, бо опікуни, певне, задоволені не будуть і силкуватимуться знов справу роздмухати.Поки ми це обмірковували в Спільному зібранні, з мого кабінету якийсь митець потяг кожуха й шапку. Всі тієї думки, що тут не без хатнього злодія. Академія робиться якимсь вертепом розбійників: злодійство — мало не щоденна річ. Правда, не сама Академія: у КІНО вчора потягли аж 15 мікроскопів! Побутове з’явище совітського режиму... 
19 января. Доповідь О.Дорошкевича про Шевченка та петрашевців. Повно накручування фактів та грубої підтасовки. Хатка з карт, на яку лиш подуй — і вона розскочиться. Схотів чоловік оригінальне слово сказати, але не з його хистом це зробити. Тут треба тонкої ажурної роботи, на яку був майстер, напр.[иклад], Шахматов: навіть гіпотетичні думки він обставляв таким мереживом дотепних доказів, що любо слідкувати за самим процесом його аргументації, незалежно від наслідків. Недомисле- на грубоватість Дорошкевича не змогла з хисткого матеріалу нічого збудувати, і справа скінчилась скандально. 
20 января. Написав невеличку статійку до Шевченкіського збірника — «Епілог до Кирило-Методієвської справи». Хтось мені — забув хто саме — давненько вже прислав був з Одеси документ з одеського жандармського відділу про кирило-методієвців. Я й використав його і недорогим коштом збув ще один збірник. Тепер ще лишається Кулішівський збірник. Але до його може не доведеться й писати. Дорошкевич мені недавно казав, що думають послати цей збірник до Харкова на цензуру, а я заявив, що я тоді не дам статті і взагалі знімаю своє ім’я з збірника. Це академічне і тому безцензурне видання. Отже я й досі не знаю, як ця справа стоїть остаточно. Врешті, коли так станеться — я нічого проти не матиму: трохи роботи під цю гарячу пору спаде з мене.
Заходив Косинка, що недавно вернувся з Харкова, де клопотався про видання своєї книжки, й розповідав про цензурні митарства. Два місяці тяглися ці митарства. Його навіть публічно судили в «Плузі» і нарешті визнали, що з невеличкими купюрами книжку можна дозволити, опріч оповідання, друкованого за кордоном («Анархіст», здається). Спеціяльно допитувано Косинку про його листування з закордоном. Одно слово, обмацали
хлопця так, що аж тремтить, розповідаючи. Дурна всяка цензура. Але під омофором совітських владик це щось ідіотичне до краю. Ідіотичність ще збільшується отим меценатством, що мають усякі «централізатори», мовлячи словечком небіжчика Смоленського. А втім меценатство, чадне й безглузде, раз-у-раз у парі ходить з дурною й безглуздою цензурою. 
21 января. Починають з’їздитися на сесію Укрнауки, що призначена цим разом у Києві, при Академії. Приїдуть, набалакають сім мішків гречаної вовни, наколотять, спинять на тиждень-два роботу, та й поїдуть собі. А нам потім доведеться ту кашу їсти, що вони тут наварять. Між іншим, справу з реформою Академії не буде порушено. Півтора роки тягнеться справа і зайшла вже в якийсь глухий кут, з якого не вибратися. А «централізатори» стараються, аж підриваються. Вчора один з них, донощик з професії й падлюка, Клепатський, надрукував навіть статтю в «Пролет[арській] Правді», в якій вірнопідданчим способом доводить, що Академія не буде Академією, якщо її не комунізують. Не знав, бідолаха, що справа з реформою не стоїть на порядку денному, і дарма витратив такий, як йому здається, влучний набій. Мерзотник! А ще може більше — дурень. Бо ж і старатися треба так, щоб не перестаратися. А він кожного разу переборщить і навіть серед комуністів не може знайти вуха, що прихильно б його доноси слухало. 
22 января. Доповідь Яворського президії Академії про московський з’їзд Головнауки. Ніби там були поставлені справи про стосунки між всесоюзними та місцевими установами, в першу лінію про всесоюзну Академію наук, і вирішено так, як того бажала українська делегація. А саме: всі установи переходять на місцевий бюджет і тільки ті підприємства, що мають всесоюзне значення, можуть користуватися і з всесоюзного бюджету; або ті, що не до снаги поодиноким державам, мають асигнування з спільних коштів. Всесоюзні установи повинні будуватися не зверху вниз, а навпаки — знизу догори, шляхом федерування теперішніх установ. Всесоюзними установами повинні бути не тільки московські установи, а й по окремих республіках. «Ми, — сказав Яворський, — вже маємо на увазі деякі з українських установ перевести на ранг всесоюзний». На запитання, які саме — він одказав, що рано їх тепер називати. Тоді присутні заявили, що в першу лінію треба на такий ранг перевести Українську Академію наук, щоб цілком знищити практично гегемонію Російської Академії. На це він одповів ні се, ні те, очевидно ухиляючись од відповіді.З новітнього фольклору. Дія діється у вагоні, що йде до Москви. Один жид хвалиться, що везе крам, другий — якісь проекти, третій — що їде до родичів у гостину і т.д. Дійшла черга до старої жидівки. Виявилося, що вона нічого «не везе», не має в Москві ні родичів, ні знайомих. «Чого ж ви їдете?» — запитують здивовані супутники. «Та, бачте, людина я стара, мені вже помирати час, — то я хочу померти отам у Москві між своїми людьми». 
23 января. Сесія Головнауки, призначена на вчорашній день, не розпочалася. Перше засідання перенесено на сьогоднішній ранок. Але коли зібралися делегати і численна публіка, то вийшов якийсь тип й заявив: «т.Ряп[п]о зайнятий, а тому відкриття відбудеться ввечері». Так і розійшлися ні з чим. Такого свинства не дозволяли собі навіть старі бюрократи.
Одбулося засідання аж увечері. Промова Ряп[п]о тяглася цілісіньких три години, а про що — не скажу. Про все і ні про віщо. Якийсь примітив. Нахабним, самовпевненим тоном торочив усякі дурниці, рясно присмачені обов’язковою большевистською словесністю. У цих офіційних ораторів виробилася вже, видко, відповідна психологія: нехай що скажу — публіка з’їсть, бо мусить. Споритися все одно ніхто не буде, бо не посміє. Офіційний промовця нашого часу — це вже типова постать, яку конче зустрінеш на кожному з’їзді, на кожному зібранні. Через те так багато й б’ють язиками на цих зібраннях, що дбають не про діло, а про те, щоб промова була довга і відповідала вимогам большевистської красномовности. Власне, те, що Ряп[п]о розвіз на три години, можна було сміливо сказати за 15 — 20 хвилин. І де вони вчились говорити, оці спеціялісти на балаканину?
Засідання одбувалося в тій залі, де колись засідала Центральна Рада. Я навіть сидів на тому самому місці, яке займав як член Центральної Ради. Багато бачив і облич, що й тоді бували тут. Але яка різниця!.. Правда, говорили й тоді понад усяку міру, але все ж почувалася бадьорість, ентузіязм, молодість. Нічого нема в цьому старечому мурмотанню, що вже вивітрилося до останнього і нікого не запалює. Sic transit... 
24 января. Чергова фантазія серед комуністів. На Захід треба махнути рукою. Ні революції, ні перевороту там не зробиш. Прогнив занадто гнилий Захід. Отже, всі надії — на Схід, уся революційна енергетика там! Тільки через Схід можна оновити світ, запаливши комунізмом Китай, Індію, Японію... Не дурно Хвильовий у своїх статтях так смаковито говорив про «азіятський ренесанс», до якого й ми, українці, і свою краплю меду докинемо. А оце Тичина заходився вчитися японської мови, а Козицький намагається якісь східні композиції творити... Вони — не комуністи, але поперед комуністів забігають. І не питаються навіть, чи буде з того яке пуття, як Тичина навіть і вивчиться (навсправжки, звісно, не вивчиться) японської мови. Що з того зміниться — невідомо.
Цікаво, як сам Китай відповідає на ці фантазії. Сьогодні по газетах повно подробиць про арешти большевиків на манч- журській залізниці, про оточення совітського консула в Харбіні. Чичерін вже розчинив свій «вас-іс-дас» і написав чергового ультиматума. Мабуть, і Схід безнадійно загнився і не розуміє того добра, що готує йому большевицька братва з Хвильовими та Тичинами. В усякому разі цікаво, чим скінчиться оцей китайсько- радянський конфлікт, попереджуваний черговою фантазією.
На сесії Головнауки питання про Академію стане тільки в формі її операційного плану. Ухвалено, щоб з відповідними доповідями виступили секретарі Відділів. Отже мушу писати доповідь. Сьогодні, певне, її й закінчу, певнісінький, що нікому і ні на що вона непотрібна. Данина невстриманій балакучості наших панів. 
25 января. Сиджу на з’їзді Головнауки, слухаю — і аж сам собі дивуюся, до якої міри ми, як громадянство, збідніли духом, занепали, знизилися безмірно. Як ми одвикли думати і говорити, не кажу вже — чинити як громадяни. Які ми позбавлені тепер власної іниціятиви, власної особи навіть. Досить якому-небудь Ряп[п]ові (а що таке Ря[п]по з громадського погляду?) сказати якийсь трюїзм, досить йому признати справедливість 0,001 того, що ми всі на власних хребтах переболіли — як уже люде чудуються: та він же, далебі, по-людськи говорить!.. Афоризми «коні їдять овес», або «Волга вливається в Каспійське море», з яких кпив собі небіжчик Чехов, здаються тепер мало не вершком мудрости, коли виходять з начальственних уст.
Правда! Говорить по-людському!.. Скільки страшного в цьому і для громадянства, і для режиму, що так теє громадянство збезкровив! Громадські з'їзди ніколи, доки моя пам’ять сягає, не одбувалися з такими настроями, як тепер. Навіть до 1904 р., не кажучи вже про ввесь період після 1905 р., коли ми вже навчились були говорити мовою мужів і громадян. І от тепер, за «комуністичного ладу», все це забуто, люди розучилися говорити одверто й сміливо, харамаркають по-старечому й дивуються че- ховським афоризмам. Коли б ми не бачили інших наслідків сучасного режиму, а тільки оце загальне на всіх язиках мовчання та хвалу та горлання партійних нахаб, то вже з одного цього можна б справедливу скласти ціну нашому комунізмові.
А поза цим не маю чого говорити про самий з’їзд. Нудота, трафарети, «обов’язкове сквернословіє», підлещування, то вміле й легеньке, то цинічне й одверте некомуністичної частини з’їзду і самовпевнене нахабство комуністичної, страшенне вбожество думки — от що панує на з’їзді заступників од науки. А це ж ще кращий складом з’їзд, це ж сіль землі радиться!.. Що ж на інших буває!.. «Аще соль обуяєт — чим осолиться?». Звичайно, я розумію, що це «обуяння» тільки зверху посіло людей, що воно швидко зслизло б за кращих умов, що глибше там воно й не має такої сили, — але ж невимовно сумно стає. За що боролись ми з царями, за віщо накладали головами святії мученики волі, що з того виросло? «Рута, рута, волі нашої отрута». Під принадними тільки гаслами, та й то не завжди. 
26 января. З новітнього фольклору. Варіянт до записаного недавно пояснення, чому перейменовано РКП на ВКП. Тому, що жиди мають звичай перед смертю міняти ймення...
На з’їзді та ж таки нудота.
27 января. Інцидент з С.О.Івановим. Я не був під час його промови, тільки коли прийшов, Яворський, нахилившись до мене, каже: «допіру говорив Іванов... така чорносотенна промова, якої ще не бувало». Я спершу навіть не зрозумів був, про якого Іванова мова, бо асоціювати «чорносотенство» з добре мені відомим С.О.Івановим, звісно, не міг. Яворський ще кілька разів на- щепки вертався до цього сюжету — видко, він його муляв, — кажучи, ніби той кричав, що «нам замазують рота, а ми таки будемо кричати». Це трапилося вчора. Сьогодні наших комуністів прорвало. Під час доповіді проф. Єгорова, коли він висловив подяку Іванову, почулися запитання: «а в чому ви згоджуєтесь з Івановим», а потім з місця Клунний, груба скотина, іронично муркнув: «ну, звісно, у всьому». Єгоров спалахнув. «Я не дозволю виступати тут з якимись натяками. Коли маєте що — говоріть просто». Яворський, що головував, почав зацитькувати Клунного. Попрохав слова «в особистій справі» С.О. Іванов, і тоді тільки я зрозумів, що шиплять на його. Схвильованим голосом старий професор і поважний колись діяч заявив, що він ніколи не дозволив би собі робити порожні демонстрації перед цим високим зібранням, що накидуваних йому слів про «замазування рота» він не говорив, а сказав буквально тільки от що: досі ми мовчали, тепер, бачу, є вже змога говорити — так давайте ж говорити. На цьому справа й закінчилася. Характерно, як чутко реагують комуністи на все, що здається їм опозицією. І характерно ж, як нечутко ставиться теперішня публіка до питаннів про вольність слова. Інцидент дрібний, але тяжке по собі полишив вражіння. 
28 января. День цей я переболів у буквальному розумінні слова. Почуваю себе просто слабим, розбитим, морально пригніченим. Виступала на з’їзді Академія. Кримський мав зробити загальну доповідь про стан роботи і плани, а секретарі Відділів — про конкретний операційний план. Кримський з самого початку взяв непевний тон: замість високого тону й ширших перспектив, зайнявся дрібницями, копійчаними рахунками. Наші цілком конкретні плани, звісно, не могли надолужити тієї хиби в загальній постановці (хоча і Палладій, і Яворський мені особисто й говорили, що мій план скомпоновано виразно й уміло). Далі встряв Ряппо з полемікою, так само дріб’язковою, а подекуди й брехливою проти Кримського, виказуючи в дечому, що він просто не зрозумів Кримського. Проте говорив різко. Вражіння огидне од того менторськи-начальницького тону, яким він свої уваги проказував. Трохи підняв був настрій Грушевський. Невважаючи на деякі сервілістичні нотки, все ж його промова ставила академічну справу на широкий принципіяльний ґрунт і давала ширше освітлення академічній роботі. Потім були привітання од партійних кіл, промовляли Постишев та Любченко. Ці молоді «генерали» надзвичайно самовпевнено поучали сивих «учених», як їм поводитись і як провадити науку, щоб подобатись комуністичній владі. Було в їх словах і дещо здорове, резонне, але загальний тон невігласів, що розперезалися, почуваючи свою силу, псував усе. Єдині достойні виступи були — Постернака та Крилова. Але найгірше, коли Кримський почав ув останньому слові одповідати на записки од авдиторії. Запитання були або провокаційні, або ж — ще гірше — гнусно-донощицького типу. «Чи є в Академії комуністична ячейка і що робить президія, щоб її витворити?». «Хто такий Президент Академії, де він живе і чому його нема на пленумі?». (А Липський же був найакуратніший із президіума). «Чому обрано на академіка професора духовної академії Міщенка і чи швидко він візьметься до роботи?». На ці запитання Кримський і давав (на жаль, давав!) відповіді, і соромно було слухати і ці запитання, і відповіді. А були такі запитання, на які навіть Ряп[п]о казав не відповідати, напр.[иклад]: «Чи думає Академія вжити заходів, щоб на штатних співробітників обирано не родичів академіків, а по конкурсу?», — натяк, очевидно, на Грушевського, Кримського та Липського, що мають родичів серед співробітників Академії. Коли я слухав усю цю каламутну плутанину пліток, наклепу, зведення особистих рахунків — на мене наче хто цебер помиїв вилив. Це робиться публічно! Це роблять співробітники Академії! Роблять анонімно!.. До чого доходить розтління нравів, опадлючення людське! Думаю, що ніколи іншим часом не наважилися б люди ні ставити публічно такі запитання, ні одповідати на них. А тепер — усе можна, все дозволено. І кожен охочий з утіхою залазить кому хоче в душу й вимагає сповіді! А потім приходять невігласи й починають нотації читати. Осудовисько якесь, а не з’їзд.На цьому закінчився з'їзд, бодай вдруге не було такого. Ряп[п]о знов більш години, на розпрощання, розводив усякі трюїзми, вигукував загальники. Добре ще, що не примусили співати «народний гімн», — я думав, що не минути вже й цього. Гидкий [дух] лишився після цього публічного позорища. 
29 января. Мав зранку «серйозну» розмову з Яворським. Власне, почав я з того, що мав одповідати на грубого мені листа з Головнауки, але вирішив, щоб не плодити непорозумінь, не одпису- вати, а поговорити особисто, як Головнаука приїде до Києва. Од цього перейшов на справу Макаренка, охарактеризував свинське поводження Врони, таке ж саме поводження Головнауки щодо Археологічного Комітету влітку, щодо пропозиції Потоцького, спадщини Щавинського. Тепер ви розумієте, чому я, як Неодмінний на той час секретар Академії, мусив вам написати, що за таких обставин, коли Головнаука втручається у всякі дрібниці й дискредитує Академію перед підлеглими установами — Академія не може брати жадної відповідальности за роботу. Яворський кілька разів перебивав мене заявами, що те сталось, коли його не було, що він бачить сам, що зроблено не так, як слід, що Врону за 2 — 3 місяці поженуть з Музею. «Але від цього практично справа не міняється, і, напр.[иклад], дар Потоцького од нас утік», — заперечив я. «Знаєте що, — одповів Яворський, — сьогодні ввечері відбудеться засідання президії Головнауки. Зредагуйте самі ті постанови, які Вам бажано перевести — і даю слово, вони будуть ухвалені». Закінчилась наша розмова компліментом з його боку, що він «завжди думав і говорив, що з Є[фремо]вим можна робити справу, бо він у вічі каже те, що думає».Увечері дійсно я прийшов на засідання президії з готовими резолюціями і за 5 хвилин перевів те, що Головнаука маринувала по 1 — 2 роки! Он як робляться тепер справи. Мало в цьому втішного. Бо спершу треба вилаятись, щоб чогось досягнути, а це ж не завжди фізично буває можливо. 
30 января. Засідання Відділу. Яворський, як підлеглий Відділові керівник катедри, давав звідомлення про діяльність катедри. Цей галичанчик субординацію розуміє. Де його пиха й ділася! Сидів на краєчку стільця, w pol dupka і, червоніючи, скромненько розповідав і вислухував уваги. Йому страшенно хотілося виступити з доповіддю публічно і він з образою жалівся перед тим Багалієві: «Як Вас, то й запросили виступити з доповіддю, а мене то й знехтували». Баталій на цеє одказав, що то, певне, тому, що він не належить до співробітників Академії. Цим, може не хотячи, ткнув Яворського у найболючіше місце, бо ж йому страшенно хочеться бути обраним на члена-кореспондента. Кримський не від того, щоб, з політиканських причин, його обрати; і Грушевський також готов підтримати, аби лиш інший хто його запропонував: на цьому він також свої плани будує. Доводиться мені бути в опозиції, і Яворський про це знає. Може цим пояснюється і та уступ- чивість, з якою він погодився зо мною в справі моїх рахунків з Головнаукою: так, звичайно, перемагають опозицію. Тільки щодо мене, то він помилився. 
1 февраля. Боком вилазить мені пленум Головнауки. За цей тиждень так позапускав роботу, що не знаю, за що й хапатися. А про листи, нагальні, неодкладні — нема вже чого й говорити. Не знаю, коли теє й видихаю.
Прийшло з Харкова запрошення на пленум Шевченківського інституту. Рішив не їхати. Одно те, що взагалі це дурна вигадка, зроблена тільки в піку Києву і нашому проектові Шевченківського дому при Академії, а друге — подорож тепер ще більше заплутала б мене з роботою. Нехай хто інший їде.
Чув сьогодні оповідання про те, як провадиться цензура української книги. В[идавницт]во «Час» подало на цензуру Шевченкового «Кобзаря». Викликають представника. Приймає його молода жидівочка і тикаючи пальцем у відповідні сторінки «Гайдамаків» («Яремо, герш-ту, хамів сину» ... і ін.), авторитетно робить вирок: «Цього ми пустити не можемо». — «Ну, так викресліть». — «Ні, викреслюйте самі». І представник викреслює... Облагороджують «Кобзаря» тепер з другого боку. Тільки робиться тепер ще простіше і... цинічніше. Бо царський цензор просто креслив, куди рука сягала, а совітська цензориця робить це чужими руками і до того маніфестуючи, що «Шевченко — наш, большевицький, поет». Виходить куди колоритніше од якого-не- будь хабарника Сидорова. Правда, щодо хабарів, то й теперішні беруть не згірше. Ріжниця знов та, що Сидоров, узявши, було, зробить діло; а Равич-Черкаський («історик революції») взяти взяв, а рукопис Гермайзе про РУП таки заборонив. Теж цинічна ріжниця. 
2 февраля. Державне видавництво нову встругнуло штуку: припинило всі видання, опріч підручників... Між іншими припинено і ті два збірники, Шевченківський та Кулішівський, над якими я ночами сидів, щоб їх зредагувати; припинено і бібліотеку класиків, якої декілька випусків (Котляревський і ін.) ще рік тому здано було видавництву до друку. На кожне видання ці новітні шахер-махери акуратно складали писану умову — на те лиш, щоб її зламати. Якась диявольська установа, або — краще — нечувано шахрайська під маскою державности: найкращий символ сучасної шахрайської державности, що одвертий цинізм довела до ступеня найвищого цинізму. Визиск і нехтування робітника, надто розумового, ніде не практикується в таких цинічних формах, як у нашій «робітничій» державі і захисту шукати нема де, бо... та що там і казати! Єдиний спосіб — більше не мати діла з цими шахраями, хоч це значить позбавити себе й останньої змоги друкуватися: вони ж, ці шахраї — монополісти друкованого слова... Хороше становище, нічого казати! Просто не знати куди б забіг із цього совітського раю, збудованого «для робітників і селян». 
3 февраля. Принесено мені уривок з того збірника, що в 1920- му році прихильні мені люде хотіли були видати на спомин про мій ювілей. Власне, це — кілька промов, сказаних за столом 11 березня. Я переглянув їх тепер. І глибоко зрушили вони мене, розхвилювали. Половини з тих промовців уже нема. Стебницький... Саліковський... Присяжнюк... «А те далече...» поневіряються десь по світах... І так яскраво встав перед мене той вечір, коли я з ювілейної вечері рискнув піти ночувати додому, бо тоді краще було вдома не ночувати... І поза всім ювілейним гіперболізмом все ж почувалося щось єдине, що нас, різних і далеких людей, в’язало тісно в один шар... Дорогі для мене ці уривки, ці замогильні автографи близьких хороших людей, — в цьому вбогому вигляді навіть дорожчі, ніж були б вони пов'язані в пишну книгу... Хай лишаються пам’яткою хорошого горіння, заставою, що не перегоріло воно до краю.В «Пролет[арській] Правді» в звідомленні про літературні підсумки минулого року (ч.21) натрапив я на фразу вже не ювілейного тону. «Б.Антоненко-Давидович оцінив методу доповідача (М.Зерова) як літературне назадництво, що яскраво виступає, коли зробити аналогію між методою М.Зерова та академіка С.Єфремова». Отже не втямлю — чи я вже «назадник», чи може щось ще гірше. Спитаю, як зустріну, Антоненка... 
4 февраля. Жінка, що ходить до нас на роботу, розговорившись, розповіла своє життя за останні роки. Вона — сестра в перших відомого ватажка повстанців Орлика, а сама заміжем була за комуністом, що був в сільській раді. З одного боку тремтіла за чоловіка, а з другого — допомагала братові. Він часто у них переховувався, підгодовувався, а потім знов ішов у ліс до то- варишів-партизанів. Треба було хитрувати, щоб запобігти зустрічі двох ворогів, бо обидва свідомо ставилися до подій і уважали кожен другого за ворога. Вся молодь на селі була за повстанців. Старіші держалися пасивніше і не розуміли, що то за Україна, про яку говорила молодь. Та й сама Гандзя не вибирала між братом та чоловіком; просто їй «жаль» було й одного, й другого.
Розповідала ще про те, як вона 1921 р. возила гроші сім’ї свого сільського лікаря аж до Одеси і чого натерпілася. А таки довезла й віддала. «Часом, розказувала, думка була: а що як не оддати, а собі забрати? Але, хвалити Бога, довезла і віддала». Гроші були запечені в хлібі і вона ввесь час тремтіла дорогою, щоб хто не видер того хліба. Ця проста, несвідома, молода жінка виявила більш чесности й навіть, коли хоч, героїзму, ніж багато-багато хто з наших так званих проводирів народу. Навіть проти спокуси перед чужими грішми встояла. А скільки ж то старих партійних робітників перед цією маленькою штучкою розбили лоба й репутацію! Саме от тепер у Харкові з’явився Семен Вітик, лідер української с[оціял]-д[емократії] Галичини ще з початку 900-х років. І, невважаючи на запальні совітські промови, а може саме й через їх, од нього невимовно «смердить нафтою». В його недавньому минулому є спекуляція бориславськими нафтовими джерелами, яку цей запальний с[оціял]-д[емократ] провадив, бувши в уряді Західної України. Тепер — комуніст. Шага ламаного не варт цей нафтовий комуніст перед звичайним учинком простої селянської жінки.
Вчора й сьогодні писав на тему «Шеченко — Гоголь» для ко- ментаря до Шевченкового Щоденника. Вийшла чималенька стаття може з 1/2 аркуша. 
5 февраля. Цілісінький день перебивали мені і заважали працювати. З горя взявся до листів і написав до Д.Дорошенка, П.Чикаленка, Валентини Гриневої. Може чи не зроблю цим початок відповідям на ті стоси листів, що лежать у мене на столі і сокрушають мене своїм виглядом. За останні місяці я майже нікому не писав і дуже запустив листування. Треба буде хоч потроху збувати ці залеглости.
7 февраля. Листи до Перетца В., В.Кричевського та вчителя Шостака (Львів).
Вчора одбулося в школі святкування Володи мирового ювілею, впоряджене його бувшими учнями. Ще грозить кілька святкувань. Замучать бідного.
8 февраля. З новітнього фольклору — на тему про перелюднення в Москві. Коло мавзолею Леніну появилося кілька фигур, ходять, оглядають, вимірують. Вартовий до них: «Що робите?» — «А хіба не бачите?» — «Документи!» — Документи всі як слід. Ходять, вимірують. — «А навіщо це вам?» — питає вартовий. — «Та, бачите, громадянине, тут не порядок: один таку велику площу займає, а тут її на цілий Совнарком вистарчить».
9 февраля. Читаю вечорами, а сьогодні й скінчив, том І матеріялів та документів у справі декабристів (Видав[ництво] Центрархіва). Дуже цікаві ці документи і як негарно вони малюють цих людей, яких столітня традиція оточила ореолом геройства. Навсправжки -звичайнісенькі, маленькі люди. І як багато вони говорять на слідстві і як охоче розповідають усі таємниці, навіть ті, що їх слідчі й не знали, і як необережно заплутують людей, близьких і далеких! Од деяких просто зрадою тхне. Видко, що політична діяльність і боротьба з урядом потребує особливої школи, якої ще не могли мати ці перші протестанти проти царизму. Дехто з них, наприклад], Щепин-Ростовський, потрапили до гурту повстанців просто з непорозуміння, навіть не зовсім тепер зрозумілого. Думаю, що багатьом із декабристів опісля, мабуть, важко було дивитись у вічі своїм приятелям, про яких так не- помірковано наговорили вони слідчим.З новітнього фольклору — з приводу радости, що совітський червінець котирується на закордонній, либонь, віденській біржі. «Чи чули, за наш червінець фунт дають?» — «Ну, то як чого. Гавна можна й пуд дати». А на ділі останніми часами червінець помалу, але твердо йде вниз. Доводиться це тим, що геть усе чисто дорожчає і до того ж систематично. Отже, це не брак того чи іншого краму, а просто зниження валюти. Кажуть, що в «сферах» це викликає великі страхи. І дійсно, це може найбільша небезпека з тих, яких зазнала совітська влада. Валютову реформу їй пощастило, заходами Кутлера, перевести блискуче. І не вдержатися тепер — це вже просто катастрофою загрожує. Отже, не дивно, що систематичне зниження курсу таку викликає тривогу в офіційних кругах. Вони розуміють, що тут на карту ставиться існування режиму, що вони проголосили таким побіденним, твердим і непохитним. 
10 февраля. Заходила Л.М.Черняхівська радитися з приводу дуже делікатної справи. Український жіночий союз за кордоном обрав її на голову, бо емігранток не визнають за представниць через те, що вони не працюють у себе на справжньому грунті. Тим часом тут, звісно, не може бути ніякого жіночого союзу: є «женвідділ» — і досить. Витворилось справді надзвичайне становище: щоб справдити своє право когось репрезентувати — треба виїхати за кордон, а виїхавши за кордон, тим самим тратиш право заступництва. Тільки за нашого божевільного часу такі вигадливі ситуації можуть складатися. І головне — наші земляки за кордоном ніяк не можуть цього зрозуміти, їм і не поясниш цього, бо справді на нормальну голову це таке базглуздя, що й віри не поймеш. 
11 февраля. Бурхливе засідання Відділу в зв’язку з історією в Інституті Наукової мови. Історія давня і гнусна. На попереднє засідання Відділу Інститут подав на затвердження поправки до свого статуту. Частину їх Відділ затвердив, частину одкинув. З цього зчинився гвалт і бунт. Як сміє Відділ не згоджуватися з тим, що ухвалив Інститут! Особливо дратує те, що Відділ не згодився і по суті, і з формальних причин, щоб перевести Інститут до Спільного зібрання. В розмові зо мною секретар Інституту Холодний заявив, що Інститут — це громадська організація. Акад[емік] Тутківський пише в офіційному папері, що він не може підлягати Першому відділові, тому що Перший відділ не компетентний в природничих питаннях, бо «сам Кримський заявив, що він стільки ж тямить на природничих науках, як вовк на звіздах». (Кримський заявив справді щось інше: коли на нього покладали обов’язок організувати с[ільсько]-госп[одарську] виставку, сказав, сміючись: я стільки ж тямлюсь на виставках як...). Цю свою постанову частина Інституту послала вже до Харкова на вирішення начальству, обминувши академічні органи. Справжня громадська організація.
Вся справа, розуміється, в тому, що Інститутові хочеться здихатись Кримського, як голови, не підлягати жадному контролю од Академії, але з тим, щоб Академія покірно виконувала, що на- диктує Інститут, видавала гроші й несла відповідальність... Це також «громадська» постановка справи! Інститут, установа академічна, яка ще роботи своєї не показала, а тільки претензії, складена надзвичайно хаотично, розбухла до загрозливої міри (членів має вже 260 чол[овік], невідомо коли і як обраних) — просто хоче бути status in statu. І коли я слухав сьогоднішні дебати на Відділі, я почав догадуватися, в чому справа. Це Грушевський розгортає плацдарм проти Академії. Не пощастило розвалити просто, не вдалась атака в лоб — заходить збоку. Висовує, як звичайно, старого ідіота Тутківського, а той старанно виконує завдання тарана проти своєї ж установи. Картина, знов кажу, для мене тепер ясна. А большевики дивитимуться й радітимуть, як ми один одному лоби розбиватимемо. І таким людям треба було Академії?! Людям, що не вміють шанувати єдиного може, нехай і не ідеального, здобутку своєї культури, що готові валити все, йдучи мов овеча отара за кількома злочинними індивідуумами? Пуги їм треба, а не Академії. «Подлая нація» — тільки й лишається проказати улюблені слова Є.Х.Чикаленка.
На жаль, Відділ не став на єдину, достойну себе позицію — прийняти заяву Тутківського за одставку, і порішив передати всеньку справу на розгляд Спільному зібранню. Побачимо, що скаже й як реагуватиме Спільне зібрання. А тим часом нема такої гидоти, якої б «громадська» організація не пускала на Академію по місту; нема такого наклепу, що не став би в пригоді для цієї боротьби проти Академії. Так, істинно «подлая нація». Не доросли ми ще до того, щоб шанувати і берегти свої установи. 
12 февраля. Завтра кооператори заходжуться згадати своїх основоположників на Україні В.Доманицького та О.Юркевича. Прохали мене, щоб виступив з доповіддю. Хоча мені тепер так скрутно з часом, що і вгору ніколи глянути, все ж ради пам’яти дорогих небіжчиків одмовитись не міг. Сьогодні знов набік одсунув коментарі до Шевченкового Щоденника й узявсь до доповіді. Просидів день й що наново, а що з колишніх своїх пи- саннів викроїв тую доповідь.Повернулися з Харкова запрохані на пленум Шевченківського Інституту кияни (я не поїхав, бо пуття в харківському варіянті не бачу). Розказують, що було не зібрання, а осудовисько. Харків, загарбавши нашу ідею, статут, принципи організації, пучкою не кивнув, щоб довести все до ладу. Не знають, що робити. Роботу покладають на Київ, а самі збираються тільки верховодити. Грошей не мають. Помешкання не мають. Призначений на директора Коряк (!) зовсім не прийшов на зібрання, хоч мав зробити головну доповідь. Другий призначенець, легкобит Айзеншток, безпорадно крутився, не знаючи, що робити. Яворський на прощання ніби сказав: «Я бачу, що це була помилка, що...» та й не доказав, — мабуть, що зв’язався з Харковом у справі Шевченківського Інституту. Те ж саме я йому недавно ще говорив, коли в Києві мав з ним розмову. 
13 февраля. Ну, й кооператори! Розпочали справу з засіданням на пам’ять Доманицького та Юркевича — і не явилися самі зовсім. Прийшло публіки чоловіка з десяток. Довелося одікласти на ту суботу. Біля Академії сичать гадюки. Розповідають усякі брехні та плітки з приводу інцидента з Інститутом Наук[овоі] мови. Пізнаю руку Грушевського! Ну, та може доведеться йому прикро розчаруватися. Покопавшись у старих протоколах, знайшов я постанову якраз Спільного зібрання, що термінологічні установи мають концентруватися коло І Відділу. Під цією постановою є й підпис Тутківського. Була вона ще 1919 року. Отже, сім років цей кретин уважав за можливе коритися І Відділові, а оце 8 лютого раптом прозрів і заявляє, що він не може підлягати. Грушевський, певне, про ту постанову не знає, а Тутківський... він також ніколи не знає, що підписує. Буде в понеділок бій...Написав до Перетца та П.Опанасенка. 
14 февраля. Святкування Володимирового ювілею в його школі. Плакав ювіляр, плакали діти, плакало багато з публіки. У мене самого не раз до горла щось підступало. Справді, дуже зворушливо вітали його діти, іменуючи батьком, татом; зв’язок між ним і дітворою тісний і міцний, який так рідко, а надто тепер, стрівається між людьми. Людина, до того ж людина з серцем, хорошим чистим серцем тріумфувала на цьому шкільному святі, а це ж за наших часів, коли «свободно рыскал зверь, а человек бродил пугливо» — така незвичайна картина. І тому якось чудно й зворушливо, коли бачиш хоч на хвилину тріумф оцієї загнаної людини з серцем.Було між іншими привітання й од шкільних «юних піонерів». Мізерний виступ, який підкреслив повну ізольованість цих «юних отприсків». 
15 февраля. Одбувся на Спільному зібранні бій. Компанія невеличка, але ж чесна з Грушевського (керівнича рука) та Тутківського (таран) усіх заходів уживала, щоб себе виправдати. Про напад одразу не могло вже бути й мови, бо ми виступили просто з фактичним повідомленням, яке било самою фактичністю. Вони крутились на всі боки, брехали, фальшували документи, ударялися в патос, удавали, що не розуміють найпростіших річей, і цим так заплутались, що жадного голосу в Спільному зібранні не знайшлося на оборону славного цього дуумвірату. Хитрував, розуміється, Грушевський, Тутківський, ця тупа понура, поводився сущим ідіотом і псував Грушевському всі його часом тонко розмірковані ходи. Треба було бачити, що робилося з Грушевським, коли Тутківський не тілько сам тонув, але й його тяг за собою. Невигідний спільник, що й казати, з Тутківського! А в результаті усіма голосами проти їх двох засуджено їхнє інтриганство, доноси до Харкова, й заборонено взагалі всім установам робити щось на власнуруч, минаючи академічні органи. Одно слово, насипали їм на хвіст соли. Цікава рисочка: коли Грушевський побачив, що справу вони програли, то раптом ударив у інший дзвін і проспівав арію на тему «де згода є в се- мействі»: треба, мовляв, забути, простити, вибачити, об’єднатися, не лишати слідів, що компрометують когось, для історії. Я на це одповів, що цілком до цього пристаю, але сліди вже полишено — в протоколах Інституту Наук[ової] мови та в доношенії до Харкова. Отже, коли Тутківський візьметься ті сліди ліквідувати, то можна буде й тут їх не зазначити. Цим кинув я Тутківському кінець, за який ухопившись, міг себе врятувати. Але цей ідіот і тут не зрозумів справи й удав, ніби я вимагаю од нього, щоб він свої погляди (!) перемінив. Довелось після цього махнути рукою на цього дурного чоловіка.Вернувся я додому — і така мене огида взяла... Чим ми повинні клопотати собі голову, тратити енергію, нерви й час, над чим битися!.. Проклятий час, коли перша-ліпша каналія може тобі всю роботу перевернути, установи занапастити! I volens-nolens мусиш ставати з ним на одну дошку, змагатись, давати одсіч, бо інакше ковтнули б без останку. Воістину проклятий час! 
16 февраля. Заходивсь комунвідділ одбирати дім, у якому живу і який сам же він віддав був на власність попереднім господарям. Теж анекдотична, чи гнусна справа. Нічого з неї, видимо не вийде, бо навіть з погляду совітських законів вона ясна. Але знов — витрачай час, енергію й нерви на дурниці.
Написав до Багалія, Нечипоренка (Харків), В.Гринь.
Заходив П.Галаган. Оповідав звичайну під цей клятий час історію: кликали, пропонували бути секретним співробітником і, діставши одмову, взяли підписку, що нікому не казатиме. Це вже не перший у моїй практиці випадок сучасної «держпідлоти», кілька чоловік звірялись з тим і попереду. Оповідають, щоб позбутися ваги на душі, щоб комусь «повідати печаль свою». І жахливі бувають оці наші теперішні оповіді... Жахливі не для тих, що оповідають, бо вони чисті — нечисті не оповідають,- жахливі для держави, що зверху мажеться миром комунізму, а всередині гірш од гроба повапленого. 
17 февраля. Не йде з голови учорашній візит Галагана. «Прихожу до вас, — так почав він, — як до громадської совісти». Скільки людей шукають тепер, на кого б вилити те, що накипіло на душі, і як, справді, за наші часи громадського розпорошення й зпідлен- ня знайти цю, здавалося б, немудру втіху. Homo homini lupus... Вовка, зрадника, предателя — знайдеш, а людини — дасть Біг...
18 февраля. Показав мені А.М.Лобода листа від Перетця з Петербургу. З тривогою запитує, що тут робиться у нас. Бо туди дійшла вже чутка, ніби Грушевського призначено на президента до Академії і двох при йому політичних комісарів. Перетц не розуміє: що Грушевського після його промови могли призначити — це так, але до чого комісари? Коли йому вірять, то навіщо здалися комісари, а коли не вірять, то навіщо призначати... Ці чутки, видимо, відбивають наші події тут. Може бути, що відбувається кампанія за президентське крісло... «Вера есть... вещей обличение невидимых» — колись учили ми в катехизісі: «уверенность в будущем как бы в совершившемся, в чаемом и ожидаемом как бы в настоящем». Тут розгадка до певної міри й вчинків цього хитрого лиса, і чуток, що з його йменням сплітаються. 
19 февраля. А грошей нема. А червінець потроху, але певною ходою спускається донизу. А ціни на все ростуть та й ростуть. Державні фінансисти вже розпочали найзвичайнісеньку біржеву спекуляцію, щоб підтримати курс червінця. Випускають золото, щоб збити ціну на його, а потім знов скуповують, як звичайнісінькі маклери з чорної біржі. Але цими днями сталася прикра пригода. Випущено було золота на 50.000 крб., а коли кинулись, щоб його назад одкупити, то тільки тепленьке місце знайшли. Спекулянти збули його за кордон. Наслідок — арешти поміж діячами чорної біржі. Але насамперед хай би догадались самі себе арештувати: такі ж самісінькі спекулянти, як і ті з чорної біржі.
Дочитав «Обреченные», утопійний роман Клода Фарера. Кінчається «страшно», але одна маленька деталь усі страхи розбиває. В кінці автор з quasi-науковим виглядом пускає в діло машинку, що без сліду нищить десятки тисяч людей, бо розкладає усе органічне. Батько героїні знайшов тільки легенький слід ноги, де вона стояла. Але ж, напевне, була на ній браслетка, обручка, або хоч гудзик металевий... Так само й на інших десятках тисяч, що зникли без сліду, а повинні лишити по собі бодай ті цвяхи, що ними їхні чоботи були підбиті. На дрібниці спіймався. Автор-англієць або німець, певне, такого б недогляду не допустився.
Написав до М.Слабченка (Одеса) та В.Перетца. 
20 февраля. Одбулося засідання, присвячене пам’яти Юркевича та Доманицького. Кооператорів знов зібралось не багато. Моя доповідь була першою, і слухаючи далі, побачив, що вона була цілковитою дисгармонією з наступними: ті намагались «орадянити» небіжчиків.
21 февраля. Вчора вітали Володимира в тісній інтимній компанії. Я так «навітався», що не пам’ятаю, як заснув, і не ночував дома. Це вперше на віку зо мною така оказія трапилась... Воно, звісно, почати колись треба, але все ж ніби негаразд вийшло. В результаті маю сьогодні страчений день, бо болить голова й нічого робити не можу, та нечисте сумління за такий пізній початок мочемордської кар’єри.Написав до Петра й до М.Чернявського. 
23 февраля. Понад три місяці тягнеться вже процес харківських суддів. Тепер одбувається фінал цієї справи. Сьогодні в «Пролет[арській] Правді» стаття з цього приводу, — треба думати, трохи зм’якшену картину вона подає, але й то жах бере за те, в чиїх руках ми опинилися. Видатніші підсудні — здебільшого партійні комуністи — і не було такого злочину, який би не лежав на їхній совісті, яким би вони себе не заплямували. Навіть автор статті (Ахматов, — до речі, й сам здається не дуже чистий, бо я знаю, що і в Києві дають хабарі за одзволення з ДПУ через батька цього самого Ахматова, що зветься Ахманицький!) хоч і не дуже сміливо, ставить питання про систему, яка годує цих партійних злочинців. Так, система... В тому-то й справа, що система. І поки буде система — будуть і такі процеси. їх було, вони одбуваються, їх ще буде безліч. І нічого тут самими ламентаціями не поробиш. А торкни систему — що ж од доморослого нашого комунізму зостанеться? Через те й держаться за систему, яка плодить злочини і злочинців. Кругова порука, порочний круг... 
24 февраля. А червінець летить униз. А ціни на все підскакують. З усіх усюд лунають голоси про надзвичайно тяжке фінансове становище. Приїздив з Харкова Пилипенко у видавницьких справах — і він не криється вже з тим, що грошей нема. Те ж саме оповідав мені Іваниця, вернувшись з Харкова, куди їздив вимагати платні за свої книги. Відповідь одержав такую — грошей нема і не буде. В Харкові тепер якийсь фінансист із Москви, що знов, в котрий вже раз, ріже бюджет. Говорять також про катастрофічний стан з папером: навіть Московське Державне видавництво вже мало не наполовину зменшило продукцію. Паперу нема, і незабаром і ті видавництива, що якось крутяться, можливо, стануть, бо паперу нізвідки взяти. За кордоном купувати — давай у золотій валюті, а тутешня продукція мізерна. З експортом за кордон повний провал. Власна промисловість ледве животіє, хоча офіційно кричимо, що розвивається. Кредиту нема, і не буде, бо хто ж позичатиме злісному банкротові? Сьогодні в «Пролет[арській] Правді» фельєтон на тему про закордонні борги. Доводить, що платити ми не повинні. І раптом у кінці кілька рядків, що коли ми таки погоджуємось, мовляв, платити, то це задля обопільної вигоди. Отуди к бісу! Це, може, найавторитетніше свідоцтво про той скрут, у який завели країну теперішні проводирі, що й самі вже виходу не бачать. Чим це скінчиться — ясно, але цікаво, яким темпом ітиме той процес занепаду большевицького експерименту, який (занепад) так виразно і всіма сторонами тепер позначається? 
25 февраля. Офіційне святкування Володимирового ювілею. Я боявся, що буде занадто того «обязательного сквернословия», на яке така мода пішла останніми часами. Його таки й було, але, можна сказати, в міру, — могло бути гірше. Скандально виступив од Академії Міщенко: якийсь [Пенежка], а не академік. Тож узяв з Білило-Мордовщини (було колись таке!) і віз-віз, аж мені млосно робилось, та й на всіх справив він тяжке вражіння. Чи не хворий він просто? 
26 февраля. Знов чутки про арешти в місті — цим разом серед інженерів. Кажуть, ніби щось негаразд сталося з тим мостом, що так урочисто недавно одкрили (замість Миколаєвського) і з яким так носилися й хвасталися. Ніби якась місцева «панамка» виявилася. Але чи то новина. Адже такі чи подібні «панами» і на більший масштаб тепер мало не щодня виявляються. Є навіть якісь темні поголоски, що цими днями мають одбутися арешти серед українців, щоб створити якийсь політичний процес; мені називано навіть двох кооператорів, що мають нібито бути арештовані. Логічно міркуючи, то це скидається на дурницю, але... яких дурниць у нас не трапляється. Казали ж колись, аргументуючи: «credo, quia absurdum». І в нас часто абсурдному доводиться вірити.
Написав до Нелідова, В.Степаненка, В.Дорошенка.
Дістав листа од Є.Х.Чикаленка. Між іншим пише, що приготував до нового видання свої спогади і повикидав про Грінченка усе те, що я колись йому завважив, як неправдиве і несправедливе. Навіть дякує мені за те, що я одверто висловив йому своє обурення і тим примусив переглянути й виправити. Перший раз на віку стріваю людину, що призналася, що помилилась, і дякує за те, що на ту помилку одкрито їй очі. Звичайно робимо інше: ненавидимо тих, хто ткне нам в обличчя нашими помилками. 
28 февраля. Ходив дивитися бібліотеку Андрія Стороженка, що розпродується. Хазяїн утік за кордон, а родина продає книжки, щоб прогодуватися. Добра була бібліотека, видко добрана до смаку господаря і хоч лишилися вже самі вибірки, а й тепер знати тямущу руку. Сам Стороженко — бестія, українофоб (пише Дорошенко, що й оце свіжо видав у Берліні якусь українофобську книжку) і чорносотенець, а книжку любить. На жаль, я пізно вже довідався, що можна було книжок накупитися, і тому мало чим покористувався. Цікавіше вже розійшлося.Пише ще Д.Дорошенко про університетську історію в Польщі. Студинський, як виявляється, таки дійсно рук доложив до цієї історії, а як побачив що зле, то зараз умив руки: знать нічого не знаю!.. Писав про це вже Грушевському, а той розпинається тут за його. Уступ про галичан у листі Дорошенка кінчається просто розпачливо: «...аж тепер тільки розкусив їх. Дійсно, то зовсім інші люде, з іншою психікою, іншою етикою, іншим світоглядом». Гай-гай! І наші теж хороші... 
1 марта. Спільне зібрання одбулося тихо, мирно, Кримського не було, — поїхав на з’їзд тюркологів до Баку, — то справу Інституту Наук[ової] мови одкладено. Тому-то й мирно все обійшлося.
Написав до Кримського, Багалія, Слабченка
2 марта. Зібрання для редактування творів Лесі Українки. Має бути нове видання, бо те, що випустила «Книгоспілка», вже розійшлося. Добрий знак для української книжки. Тільки з якими труднощами доводиться протискати кожну нову хорошу книжку!Принесено мені статтю мою про Котляревського, що побувала в цензурі. Нахаба-цензор пробує (і невдало!) навіть мову виправляти, не кажучи вже про свої власні дописки до мого тексту. Чи може це не цензор, а редактор (якийсь Яловий у Харкові) — хто їх тепер розбере. Певна річ, ці виправки я закреслив і ставлю домагання: або мій текст друкувати, або зовсім не друкувати. Взагалі більш Держ[авному] видавництву я не даватиму нічого. Бо коли всякий невіглас зі своїми поправками лізтиме, то дійсно вже останню це міру терпіння переповняє. Хай же самі й пишуть, коли так. 
4 марта. Після довгого, більш як півроку, чекання прийшли нарешті нові штати Академії. Але такі, що мене забирає охота задля протесту податися в одставку від головування в Управі. Такого накручено, що сам нечистий ногу зломить. Доручив бухгалтерії розплутати. Що вийде — побачимо.
5 марта. Петро пише: «Виступ Десняка в харківських «літературних» колах успіху не мав; сам Коряк висловився, що, мовляв, Десняк — дурень, але Єфремов мусить спростувати раніш ним писане, а коли не зробить, то «ми учтем». — На здоров’ячко! Нехай «учитують», бо каяття од мене не дочекаються.Був недавно в Києві Каменєв (главковерх). Казав у військовій школі, що треба готуватися до війни, бо її «можуть нам нав’язати». Вже зараз при військовій школі зав’язалася якась «секция по приготовлению к войне» і обернулася вона до Академії з запитанням, чи Академія може допомогти в тих приготуваннях. Я бачив ті запитання, що прислала секція до Академії — це здебільшого — хімічні та економічні. Передав їх до II та III Відділів Академії. Хай мізкують. Але перспектива війни, та ще проти сучасної техніки — брр... Неприятненько! Тільки мокреньке може лишитися від нашої пишної держави Десняків та Поліщуків. Тільки що не вони тягар війни на собі нестимуть: вони в інтендантах та зем- гусарах собі місцину знайдуть, а головами накладатимуть дійсно «робітники та селяни». Отут-то вже демократизація, напевне, буде — перед лицем смерти. 
6 марта. Одна вчителька у І школі сказала учням написати, що кожен думає та чим найбільше цікавиться. Сказала, а тепер і кається, й не знає, що робити. З кількох десятків учнів мало не в кожного на першому місці стоїть: чи єсть Бог, звідки взялася релігія, чи був Христос... Далі йдуть так само «незручні» питання: чому всюди на чолі стоять жиди, чому Україна несамостійна й т.п. От наслідки і антирелігійної пропаганди, і замовчування релігійних справ, і большевицького вирішення національної справи. Запитання ставили підлітки років 14 — 16. Отже, релігійний кризис, який ми переживали трохи старшими, тепер так само дає себе взнаки, тільки що за умов безмірно гірших. Вчителі не сміють тепер одверто говорити ні на релігійні, ні на національні теми. З школи, казав мені один, вийнято її душу — щирість у розмовах з учнями. І як тепер відповідати на ті питання, що цікавлять учнів — учителі не знають. Це зразок того, в які болючі конфлікти потрапляє теперішня, нібито «вільна» школа, а навсправжки найневільніша з невільних. 
7 марта. Почав переглядати свою давню працю про Франка: на 10-ліття смерти «Слово» охотиться її видать, а я не мав досі часу на те, щоб її переглянути й виправити. Тепер хоч і як ніколи, а мушу, бо вже час здавати до друку. Разом пишу й звідомлення Відділу, бо в четвер 11-го березня рокове академічне зібрання. Отак щоразу: не встигнеш узятися до якоїсь праці, як щось нове вдирається й одтягає. Ніяк мені не дають зосередитися над коментарями до Шевченка: десяток робіт доводиться разом робити, і це на кожній одбивається зле. Коментарів дав уже на добрий десяток аркушів, а все ще сижу на перших сторінках Шевченко- вого Щоденника й ніяк з них не вилізу. Щось потворно велике виходить і доведеться, певне, кінець зібгати, бо вже й місця не буде. А найгірше, що мені і так його не дають робити. 
8 марта. Спільне зібрання, надзвичайне. Розглядали прелімінарно нові штати. Сила дурних балачок і в результаті прийняли те, що я був одразу запропонував: попробувати в ці рямці вложити наш склад і розглянути вже конкретний план. Насилу одмігся, щоб одразу ж не їхати мені до Харкова. І на які тільки дурниці час доводиться гаяти!А Кримського все немає. А за кілька днів наше рокове зібрання, де й він мусить виступати з звідомленням. Як він не приїде — доведеться це мені робити. Щасливий чоловік, може заїхати й не турбуватися про те, що без нього робитиметься! Зате мені доведеться аж чотири рази виступати на Зібранні: академічна промова, звідомлення загальне, звідомлення Відділу, звідомлення Управи... Забагато на одного, чорт побери! Треба було хоч частину на когось іншого перекинути, а то й горлянки не вис- тарчить. Та й це втіха невелика, бо ж готуватись та писати звідомлення все одно доведеться. 
9 марта. Характерний факт з життя студентства. В кооперативному технікумі є каса допомоги студентам. Керують нею, звісно, комуністи, партійці. Недавно вони позбавили цілу низку студентів, товаришів своїх, допомоги й дали про це звістку до якоїсь центральної каси. Добре. Тільки ж ревізія виявила, що гроші, які мали бути таким скороченням клієнтів збережені, все ж таки десь поділися. Коли ж почали нитку розплутувати, то викрили, що ті гроші керівники-комуністи просто поділили між себе, записавши їх на тих, кого ніби позбавили вони допомоги. Стався скандал. Тоді шатнулися по допомогових касах у інших вищих школах — і всюди викрилася та ж таки картина: комуністи, записуючи допомогу на когось іншого, забирали її собі. В кооперативному технікумі вкрадено таким способом 8.000 крб., тисячні крадіжки і по інших школах. Мораль звідси: не пускай комуніста й на гарматний постріл до грошей, бо він їх уважає за свою власність.Перше в сезоні засідання Історично-літературного Товариства, присвячене Шевченкові. Народу набилося стільки, що дихати не було чим, а ще стільки ж пішло додому, бо не могло протиснутися в залю. Переважно студентство, — не те, що краде, а те, що його обкрадають. 
10 марта. Приїхав з Баку Кримський. Добре, що так сталося, а то я вже потерпав щодо завтрішнього рокового Зібрання Академії.
Цікаві речі оповідає. З'їзд тюркологів став за арену боротьби за алфавіт. Казенні душі, комуністи та їхні підлизи, намагалися завести для тюркських мов латинку; учені та практики обстоювали давній шрифт, бо латинка значила б розрив з усією попередньою літературою. Остання думка взяла гору і переводити реформу полишено місцям, себто фактично її здано до архіву.
Нафтова промисловість у Баку навіть не жевріє, а просто не існує, дарма що офіційні брехуни кричать, що все йде певним ходом. З 200 джерел кол[ишнього] Нобеля, працює всього... 1 (одне!). Так само й по інших підприємствах, що колись величезні давали прибутки. Причина — повний брак коштів. Це навіть на те, що творить головний нерв сучасного промислового життя, на здобування нафти! Враження таке, що без чужоземних концесій не обійтися.
Переказує Кримський цікаву розмову з одним з місцевих комісарів. «Зайшли, казав той, ми в сліпий заулок. Виходу нема. Йти далі на уступки ми не можемо, не перестаючи бути самими собою. От хіба війна дасть який-небудь вихід. Війна конче буде. Почнеться з Китаю, а там перекинеться й на Европу. Мала Антанта в першу голову кинеться на нас. От ми й сподіваємось, що наслідком нової війни буде світова революція і таким чином може знайдеться й нам вихід з сліпого заулка». Теорія як теорія: таких сотні творили вже большевицькі політики. Тільки одне вони забувають. Адже на революцію в сусідів дуфали всі, хто бажав війни, а виходило, що революція не в сусідів починалася. Я гадаю, що й тепер більше шансів на революцію в нас, ніж у сусідів. Так що вихід більш ніж сумнівний.
Зустрівся Кримський у Баку з Ольденбургом. Скаржився той, що в своїй агітації проти Російської Академії наук Грушевський обертається навіть до таких героїв совітської влади, як ген[ерал] Слащов та ін[ші]. «Грушевський, — казав Ольденбург, — удає тепер із себе большевика. А в нашому архіві є лист, що він писав до вел[икого] князя Костянтина Романова з Симбірська: в тому листі — він таку патріотику російську розводив, що навіть вел[икий] князь казав мені: чого вони вчепилися до Грушевського — адже це наша цілком людина! Вел[икий] князь сам мені подиктував тоді милостивого листа до Грушевського, і в результаті йому полекшено заслання, дозволивши приїхати до Казані. Хочте — я вам пришлю копії цих листів?». Кримський, мабуть, схотів хоч про це не каже. Але дивує мене Грушевський: отаких слідів нал и шати за собою — і задиратися зо всіма. Невже це коротка пам’ять? Чи може звичайна думка: після нас хоч потоп? Тільки ж «потоп» часто приходить при нас...
До речі: на останньому Спільному зібранні Грушевський, почервонівши, вигукнув: «Мені вже заборонено в Харкові давати справки з установ. Більше я туди не їздю!». Несподіваний результат його лакейської промови на Пленумі Укрнауки... 
11 марта. Одбулося рокове Зібрання Академії. Зійшло добре. Була моя промова про декабристів. Читав, мені здається, краще, ніж звичайно. Та в усякім разі вже довіку забезпечений од урочистих промов на академічному святі. Зате втомлений по саме нікуди. Тепер засяду за коректу (Словник, Шевченко), якою мене останнім часом буквально засипають: по кілька аркушів на день трапляється.
12 марта. Останніми часами по радянських газетах знов друкується багато листів од членів усяких партій з каяттям та заявами, що тілько серед комуністів можна спастися, а тому вони виходять з своїх партій. Усі ці заяви, як пара чобіт, скидаються одна на одну. Каються росіяни і українці, жиди й поляки; каються с[оціялісти]-р[еволюціонери] і с[оціял]-д[емократи]. Як це робиться — розповідала мені на днях одна з жертв цього покаянного пароксизму. ГПУ вибирає собі ім’ярека і кличе до себе. — «Належите до партії». — «Звичайно, ні». — «А належали?» — «Колись належав». — «Пишіть каяття, не то посадимо». І звичайно — пишуть. А надто, якщо людина служить де-небудь, а хто ж тепер не служить. Другого дня й появляється од ім’ярека заява: «Переконавшися в контрреволюційній діяльності такої-то партії і що правда тільки у комуністів, заявляю... і т.п.». З підписаного беруть ще підписку, що нікому не розказуватиме про свою до ГПУ візиту та кілька імен колишніх сопартійців — і випускають. А другого дня кличуть нову жертву. Кажуть, що один тільки Бензя на делікатну пропозицію підписати покаянного листа відповів зовсім неделікатним: «ідіть к чорту!». І це заімпонувало: його зараз випустили і більш не чіплялися.Не розумію, навіщо це отим дурням з ГПУ здалося. Адже ніхто тим заявам віри не йме, ніхто не надає їм жадного значення, — більше, ніхто їх не помічає. Ради чого ж вони стараються? Видимо, справді нема чого робити в ГПУ і тому треба такі дурниці вигадувати. 
13 марта. Дісталося до моїх рук десятків зо два чисел «Тризуба» (Париж). Видання чистеньке, серйозне, хоча трохи бліде. Проте матеріялу чимало дає цікавого. Багато стрів там імен мені дорогих. Шкода, що взагалі тут його ніхто не знає. Такі видання, коли розходяться серед самої еміграції, більшу частину своєї ваги тратять. Але часи «Колокола» минули, і вільне слово до нас не доходить.
15 марта. Спільне зібрання. Знов виступ двох Аяксів — Тутківського та Грушевського. Ця огидна пара зовсім розперезалася. Ну, нехай Тутківський ідіот, бо говорити те, що він говорить, можна тільки не розуміючи, що говориш. Але Грушевський добре все розуміє. Його аж корчить, коли він слухає Тутківського, а потім він забирає слово й сам починає обороняти дурниці того ідіота. Сьогодні Тутківський напавсь на Кримського, на «Пальмове гілля», бо «пальми не мають гілля...». Просто руки опадають, маючи діло з такими людьми. 
16 марта. Щодня мені крутять живота співробітники Академії з приводу нової платні. Претензії: не тільки щоб даному ім’ярекові було більше заплачено, але щоб і сусідова пайка, Боже борони, не перейшла того, що цей ім’ярек йому призначив. Шкурники в більшості. Сьогодні вже не витримав і нагримав на декого з таких претендентів. А ще ж розмова має бути з представниками так зв[аного] місцкому. Щодня збираються, одбувають якісь наради. Коли б мені докінчити якусь цю неприємну справу та одійти од Управи. Надопекло вже он як. Та й часу забирає стільки, що просто шкода стає. 
17 марта. В газетах звістка, що в Харкові дозволено видавати жидівський приватний журнал. Колись, здається, Суворов хотів, щоб його підвищено на німця. Чи не прохати нам в «українського» уряду, щоб нас підвищено на жидів.
18 марта. Страшенне нікольство. Франка першу частину закінчив. Коли інші зроблю — не знаю, бо роблю тільки уривками. Словник та Шевченко памороки забивають. Щодня по кілька аркушів (петиту) доводиться читати.
19 марта. До Академії надійшов секретний папірець про регістрацію військовозобов’язаних. Ще один симптом на те, що про війну думають.З сучасного фольклору. Сидять за розмовою двоє «українізованих». «Ну, и трудное это наречие малороссийское!» — «Это не наречие и не междометие, а предлог, чтобы нас выбросить из службы». Хоча, як по правді казати, то ще за українську мову нікого, здається, не викидали. Все нахваляються викидати і призначають строки, які потім одсувають надалі. А коли й викидають, то лиш на те, щоб прочистити місце кому іншому. 
21 марта. Чув на базарі кілька характерних оповіданнів. Недавно якийсь хуліган забив на вулиці комсомольця, то ніби як ховали його, то попереду труни вели під револьверами й душогуба. Навіщо? А щоб на могилі його й застрелити. Друге: в вагоні трамваю сидить якийсь чоловік. «На вас кров, — кажуть йому, — вас поранено». — «Ні, то щось... так собі», — заметушився «поранений» і почав пробиратись до дверей та якось пальто на йому розстібнулося і звідти випала чиясь свіжо одрубана рука... Публіка, розповідаючи отаке всяке страхіття, цілком йому вірить. Та й як не вірити, коли «Проле[тарська] Правда» всім ограбованим та обікраденим може тільки одно прирадити: оббивайте бляхою двері... Добра порада! А де ж заходи про громадську убезпеку? 
22 марта. Слухав учора Собінова («Євгеній Онєгін»). Міський великий театр повнісенький був звичайнісенької «буржуазної» публіки — так, як 10 — 15 років тому. Навіть багато знайомих обличчів старих меломанів спіткав тут. Про «пролетарську» державу нагадував лиш намальований на завісі робітник з молотом та труби заводів. Але мимоволі зринало питання: до чого він туї? Декорація? На жаль, тільки декорація, а може й профанація робітницького становища. Бо коли це символ, то він символізував лише те, що єдиний робітник був у театрі, та й той намальований. Як на «робітницьку» державу, то це ніби трохи мало. 
23 марта. По кінематографах іде картина: «В пазурах рад-влади» («В когтях советской власти»). Думав би хто, що це десь на еміграції — ні, це таки в Києві. До чого доходить реклама, коли пахне грішми: навіть не зовсім шановливий епітет до самого себе можна поставити, аби грошики, аби ходили піддурені заголовком люде. Тільки що на «совітські» фільми публіка не дуже вчащає. Щось ніби реклама діється і з процесом убийників Караваєва. їх тепер судять. Трохи пізно, а судять, і, напевне, засудять. Але питання: чи Караваєва, якби його не вбили чорносотенці, помилувала б ЧЕКА? 
24 марта. Сьогодні одбувалися для Академії вибори до «міськради» — того самого «совіта», якому ніби вся власть належить і який навсправжки нічого не може, хіба ставити штемпеля на те, що йому підсунуть. Я на ці вибори не хожу. Одно — через повне безсилля «всепотужної» ради, а друге — кандидати надиктовані і більшість за ними забезпечено тим, що Академію щодо виборів з’єднано з Інститутом народ[ного] хазяйства («КІНХ»), де голосують усі студенти. Та й взагалі вся ота виборча комедія занадто білими нитками шита, щоб притягти до себе увагу. Навіть вибори до Державної Думи (III та IV) і то більш сенсу мали, ніж оці, що тепер.
Характерно, що вчорашні вибори в КІНО скінчилися... хімічною обструкцією. Що це за знак — не скажу... Чи проста капость, чи просто демонстрація проти тих безглуздих умов, в яких одбуваються вибори й дальша «діяльність» безсилих рад.
Дві цікаві звістки в газеті. В Криму од Джанкоя до Євпаторії селять жидів, що[б] створити «базу для автономної жидівської республіки». Цинізм нечуваний: адже на тих землях хтось живе і проте — скортіло мати жидівську республіку! В Запоріжжі начальство тюрми справляє оргії з в’язнями, пускає їх на місто, вони там грабують і крадуть і після цих операцій вертаються до тюрми, наче додому. А хто хоче не сидіти, той не сидить. Хороший апаратик, — саме на те, щоб автономні республіки засновувати! 
25 марта. З новітнього фольклору. Питання: чим одрізня- ються давні українці від теперішніх. Одповідь: а тим, що давні мали довгі вуса, а нинішні — довгі носи.Сьогодні одбулися вибори по друкарнях. Розказували мені — вибори скінчилися бійкою. Насамперед голову скинули за те, що був п’яний; а п’яний був такий, що вже по тому, як його викинуто з засідання, побив на вулиці міліціонера. А потім пішов загальний мордобой. Що за причина — не розумію. Але, видко, друкарі вибирали навсправжки і серйозно. 
26 марта. Недавно «знаменитий» Чепіга святкував свій 30- літній ювілей. Начальство надало йому ранг «народного педагога» і, кажуть, звеліло прийняти його до комуністичної партії. Якщо це не плітка, то перший раз, мабуть, зустрічаємо факт нагороди прийняттям до політичної партії. Бідний Чепіга! Він же балансував, щоб, не зв'язуючись з комунізмом, витягати з його вигоди. Тепер може доведеться зв’язатися.
Сьогодні мене дуже засмучено звісткою, що на IV том академічного Шевченка, мабуть, не вистарчить паперу й доведеться кінець книги на іншому додруковувати. А книжка все розростається. Тепер я мрію, щоб убгати її в 40 арк[ушів] (замість] проектованих 25), та й боюся, що це лиш мрія і матеріял таки не убгається.
Вичитав у газеті, що рокове звідомлення Українлісу (є й така установа) важить 5,5 пудів! Оце справді — «писали — не гуляли».
Написав до В.Перетца, Ю.Нелідова та І.Айзенштока. 
27 марта. Закінчено тарифікацію для нових штатів Академії, — справа, що мені особисто труїла життя протягом місяця. Оскільки було можна, виправлено ту плутанину, що наробив Харків. Коштом Президії Академії й Відділів мало не всім співробітникам побільшено платню. Але, звичайно, незадоволе- них багато і лайки певне чимало по закутках. «Ни одно доброе дело не остается безнаказанным», як любить говорити Кримський. Та дарма — аби вже раз це прикре діло скінчити. 
28 марта. Ще про тії славні вибори до міської ради. Розповідав мені один кустар, що зібрали їх, щоб дали й своїх заступників. З 3.000 кустарів зібралося ледве-ледве якась сотня, та й то самі жиди. Рідко-рідко, каже, побачиш християнську фізіономію. Почали розбирати, чому так мало прийшло. Найшли причину: жидівські свята. Балакали-балакали й одіклали на інший день. За що тільки колотяться люди! Вибирали б і так, бо хіба не все одно, скільки їх і кого виберуть. 
29 марта. З оповідання одного агента, що розповсюджував харківські «Вісті». Мав він якесь там удержання помісячно і 2% з передплати і зараз поставив справу широко. Од себе відрядив агентів по містах і районах і з 2% процентів почав давати проценти головам виконкомів за те, що вони оголошували обов’язкову передплату. Згодом цю обов’язковість, як «незаконну», касували, але поки що таких «незаконно обов’язкових» передплатників прибувало і грошики вони платили. Справа пішла добре. Та незабаром пішла вона так добре, що навіть спритний агент перелякався. Наприклад, Миколаїв почав брати 12000 примірників], Златопіль — 800 прим[ірників]... «Коли б, — каже, — Миколаїв брав 120 примірників], а Златопіль — 8 — то я б це розумів; а то ж такі цифри!» Послав людей вияснити, що за причина, що так багато передплатників. Виявилась дуже цікава комбінація. У Миколаєві газета приходила і з станції так паками і йшла до крамниці, що торгувала старим папером і всякою всячиною, обминувши читача. А причина проста, можна сказати, арифметична: пуд газети коштував передплатникові 5 крб. 40 коп., а пуд макулатури 7 крб. Заробляв і агент, що розповсюджував, і власник крамниці, а совітські журналісти раділи, що так «шириться» і «зростає» тираж і читача «прибуває». Усім приємно, а декому, як бачимо, і не без реальної користи. І тільки коли вже «тираж» почав занадто рости, то занепокоїлись і побачили, що цей «тираж» загрожує самій газеті «Вісті» й дорого обходиться видавництву. Але як гроші на видання дурні, опріч державні, то так кінець- кінцем і лишили: хай буде ілюзія, що совітську пресу читають. Тільки зменшили % головному агентові. Одна з численних історій наших днів... 
30 марта. Кликали Іванця до ГПУ, пропонували «допомагати їм», даючи відомості. А в газеті сьогодні вже три покаянні листи... Це вже якась повінь чи, краще, пошесть, як і отой грип, що качає тепер людей. Пошесть підлоти, сикофантства й обопільного одурювання.З Харкова прислано запрошення на пленум Правописної хомісії — на 5 квітня. Тяжко не хочеться їхати. Знов тижнів зо два пропаде, а це для мене тепер річ просто страшна. А з другого боку з правопису вийшла така каша, що соромно навіть признатися, що до нього рук докладав. А поза тим — може б молена ще деякі позиції врятувати. От і вагаюся. 
1 апреля. Гуртом нарадились таки їхати до Харкова. Може що-небудь вдасться зробити, хоча — правду казати — єдности і в самих киян не багато.
Сьогодні в газеті бачу заголовок «Інститут засужених учених». Зацікавився і читаю — виходить з тексту, що мова про «заслужених» учених. Фатальна помилка...
Останній тиждень мав великі прикрості в гурті редакторів Словника. Через нетактовність і автократизм Ганцова, його дурне й уперте самолюбство та дрібничковість хотіли кинути роботу А.В.Ніковський та Мар[ія] М[иколаївна] Грінченкова. Цим разом пощастило їх умовити, щоб цього не робили, — то чи ж надовго? 
2 апреля. На Хрещатику вивіска: «Магазин Мед[ичного] інституту — гігієна, санітарія». За торгівлю вже взялися. Це, звичайно, краще, як кафешантан держати, як було 1923 р. з наступником університета ВІНО’м. Але й з торгівлею щось не дуже-то добре наукова установа виглядає...Торгують тепер усі — і через те просто лихо, коли треба щось купити. Ніяк не можу, напр.[иклад], купити собі калош: цілу зиму, коли не зайди до того «Резинтресту» — все читаєш, що або калош нема, або в магазині «учет» і т.п. І сьогодні теж пішов не здоби- хом. Так само не можна дістати денатурату, щоб банки поставити. Питаю в Укрспирттресгі: «Де можна дістати?» Кажуть: ніде не дістанете. Мабуть, це тому, що всі торгують. Тільки час збавиш та нерви собі зопсуєш, коли треба щось купити. 
3 апреля. Кажуть, що текстильні фабрики працюють у нас 2 — 3 дні на тиждень, а місяців за два й зовсім стануть. Причина: нема вовни, нема бавовни. Чому нема вовни? Бо нема овець. Чому нема овець? Бо нема поміщика, що їх переважно за вовну й держав... З бавовною та ж таки картина. А наслідки такі, що незабаром голі ходитимемо. В додаток до своїх злиднів, на закордонний крам таке мито накладено і такими труднощами обставлено, що одержувати крам із-за кордону неможливо. Це так, мабуть, тому, що всі у нас торгують.
У газеті вичитав: «Суд над Херсонською владою». Картина звичайна: пияцтво, бешкетування, хабарі, насильство. Злочинці- всі «партійні». Очевидно, з тих, що торгують.
Написав Вол[одимиру] Дорошенкові. 
4 апреля. їду сьогодні до Харкова. Хоч і важко це мені, але волію таки їхати: хоч з тиждень не сліпітиму над коректою, не бачитиму набридлих обличчів, не розмовлятиму про платню, штати й т.п., тільки з харків’янами: і то вже буде відпочинок... Коли б тільки не надовго там затриматися.
11 апреля. Рівно тиждень не був дома. Харків — бодай би запався — це місто спекулянтів, нероб та брехунів, і цим разом свою репутацію, твердо вставлену, блискуче виправдав.
Насамперед про правописну нараду. Знов чотири дні зранку до ночі сиділи й перетирали ще раз тую саму аргументацію, що й того разу. Перетирали совісно, поки не набридло, і тоді вже пішли на кур’єрських: параграфи і листки миготіли, як телеграфні стовпи понад залізницею. Не обійшлося й без конфлікта, і то досить гострого. Діло в тім, що комуністи дістали очевидно наказа («директиву») ходити на засідання і таки справді ходили. За приводом пришелепуватого Касьяненка (Ларіна) голосували досить дружно, хоча цей привідця договорювався іноді До того, що голосував сам один: навіть партійні директиви не помагали. Так от і стався конфлікт на правопису жіночих прізвищ. Комуністи обстоювали, що жіночі прізвища не повинні одміняти- ся од чоловічих, бо це ніби знаменує приниження жінки, залежність її од чоловіка, присвійність її чоловічій статі. Всеньку цю нісенітницю вони охрестили соціологічною позицією. Коли більшість комісії з ними була не згодилася, голова (комісар Шумський) загрозив навіть протестами від «женвідділа», маніфестаціями передових жінок і т.п. Потому запропоновано компромісову формулу («і так, і так»), але кияни, а з харків’ян Синявський, лишились на позиції одмінности, виходячи з законів мови. При кінці розмови набрали були гострого характеру, аж до обвинувачень у контрреволюції, цієї ultima ratio комунізму. Довелося цю комуністичну аргументацію поставити на справжнє її' місце — звівши до старорежимного участку та паспортової системи. Уявляю, які розмови будуть на конференції, яку в праволисній справі Шумському конче кортить скликати! Там може й справді представниці від женвідділів показуватимуть свою красномовність.
Академічні справи, які довелося зачіпати, теж невтішно стоять. З бюджетом зле: ріжуть, бо грошей нема. Намагаються перетерти швидше реформу Академії, що була вже завмерла. Беруться тепер уже м'якенько, але це мені нагадує оксамитні лички з гостренькими, добре прихованими пазурцями. Видко, і тут єсть якісь директиви. Але, певне, побачили, що насильством та гвалтом нічого зробити не можна, і тому з новою тактикою беруться до старих замірів, щоб уловити Академію в систему совітських установ. У всякім разі треба бути готовими до всякої капости. Тим більше, що з реформою поспішають, хочуть її перевести ще до літа. В цьому для мене особисто добре тільки те, що я тоді здихаюся Управи.
Найцікавіше для мене було в Харкові — це зустріч з Садовсь- ким Мик[олою] Карловичем]. Він приїхав до Харкова того самого дня, що і я. Аж сльози на очах йому стали, як ми обнялися: не бачилися з 1918 року! Не одмінився він зовсім. Усе такий же бурлака-козарлюга, невважаючи на свої 70 років. Багато розповідав про закордон та закордонних знайомих. Рветься до Києва. Тільки там, каже, почуватиму вже себе вдома. Хоче в Києві заснувати знов український театр, зруйнований Курбасівщиною. Був я і на першому його виступі в Харкові, 8 квітня. Йшов «Ревізор» з городничим-Садовським. Хвилювався він дуже, але потім розійшовся і грав з своїм звичайним майстерством. Дивний все-таки артист! І роки його не беруть. Добре, що він тут таки, в Харкові, стрівся з Саксаганським: брати помирилися, — а не говорили з 1905 р — і тепер, певне, гратимуть укупі. Хоч частково воскресять ті незабутні вистави, якими вони чарували нас 20 — 25 років тому. Частково, бо нема вже ні Карпенка-Карого, ні Кропивницького, ні інших славних. 
12 апреля. Давав на Спільному зібранні звідомлення про Харків. Я більш песиместичне; Кримський з Грушевським (вони тут зійшлися!) оптимістичніше. До речі: не обійшлась й цяя наша поїздка без Гру шевського; він приїхав ніби викликаний телеграмою від Шумського, а навсправжки — хто його знає. Кругом забрехався, старий лис.
Ще з харківських новин. Яворського в Головнауці вже усунено. Посварилися вони з Ряп[п]ом і поки що переміг останній. Яворському дано відпустку до Києва «для наукової роботи», і, кажуть, що до адміністративної роботи вже він не повернеться. А тому Грушевський, замість шанобливого «Матвій Іванович», каже на нього вже попросту згідно «Матій Яворський». Ви- шереченний Матій вже в Києві, я стрівся з ним сьогодні. Одразу став маленький і говорить запобігаючи.
Чув багато про видавничі справи в Харкові, головним чином про Держ[авне] видавництво. Це дійна корова для кількох людей, що присмокталися до його і використовують, мовляв, на 100%. Пише Пилипенко, пише його жінка, пише сестра жінчина чи шва- гер; пише Коряк, пише жінка Корякова, пише його чи її зять або теща і т.д. Коряк склав якусь хрестоматію на 120 арк., його жінка
теж «вирізала», «способом Чепіжиним» хрестоматію на 100 арк. Гонорар їм Держ[авне] видавництво, певна річ, заплатило, хоч тепер взагалі, «принципово», мовляв, нікому не платить, і всім видавництвам накидає: «а чи не видали б ви хрестоматію Коряка? Гонорар ми вже заплатили». Видавництва інші від такої пропозиції танцюють, мов чорт від ладану. А гонорар Коряк усе таки одержав... Видко, справді діла не дуже добре стоять, коли панове комуністи уривають, де тільки урвати можна. Збагачуйтеся! — таке тепер гасло...
Написав до В.Щепотьєва (Полтава).
13 апреля. А для збагачення час, здається, не дуже то сприятливий. З валютою коїться щось недобре. На всі речі дорожнеча зростає, отже це знак — що валюта падає. Падає уперто, з неминучістю фатума. Золота десятка, яку знизили були (мабуть штучно) до 8 крб., тепер коштує 15 крб., а в Москві, кажуть, і 18. Совітський червінець за кордоном вже нічого не вартий. Долар, що його тут держали довгий час на 1 крб. 92 коп. — тепер навіть тут зріс до 2,5 крб. Уряд нервується і то тут, то там арештовує «чорну біржу», але справи од цього тільки гіршають. Публіка говорить вже про повторення 1920 — 1923 р.р., коли ми всі були ультра-мільярдерами. Навіть в офіційних кругах проказують крилату фразу: ми стоїмо над ліжком тяжкохворого і що робити — не знаємо... Може тому от і рвуть, де тільки можна, що сподіваються фінансового краху. І похоже на те, що він не за горами.Приїхав до Києва М.Садовський. 
14 апреля. Грушевського знову прорвало. В сьогоднішній «Пролет[арській] Правді» надруковано його інтерв’ю (кажуть, ніби він просто дав сам рукопис до Агітпропу, а звідти переслано до газети) про Празький науковий з’їзд з усякими кив-моргами на еміграцію. Історія справи така. Місяців тому зо два буде, як Празький Комітет обернувсь до Академії з закликом на з’їзд. Через те, що без дозволу ніхто виїхати за кордон не може. Академія удалася до Укрнауки з запитом, чи молю бути дозвіл. У Харкові всякі «услужающіє» лакузи Попов та ін[ші], щоб підправити свою репутацію совітських вірнопідданих, зняли гвалт. Кримському під час останнього побуту в Харкові Шумський просто виговорював, як Академія наважилась демонструвати свою єдність з еміграцією хоча б і в наукових справах. Зібралися там улаштовувати збори протесту і т.і. Коли мене запитувано, я висловив був навпростець свою думку, що не розумію, ради чого потрібен тут галас. Зате це дуже добре урозумів Грушевський, і хоч на Спільному зібранні проти з'їзду не виступав, тепер ударив у всі дзвони совітського патріотизму і такого лисячим хвостом накрутив, що просто читати сором. Що ж — усякий заробляє за допомогою тих даних, що одважила йому природа!.. Коли чоловік зовсім пускається вже берега, і робить це свідомо, то нічого тут не поробиш. І цей чоловік претендує на ролю проводиря - громадського, і таким таки і справді був. Подлая нація! — сказав [би] Є.Х.Чикаленхо, — і сказав би резонно, бо коди проводирі такі, то що вже про загад говорити. 
15 апреля. Живемо за часів середи свічних. Переказують, що цими днями влада хотіла одібрати Георгієвську церкву, щоб передати «живцям», — і от люде вартують удень і вночі, щоб не заскочили їх несподівано. Кілька разів давали одсіч гідну сміливих оборонців: побили якогось попа, прийнявши його помилково за «живця», навіть перед міліцією не складають зброї. В Софи, кажуть, люди теж ночують, щоб раз-у-раз бути напоготові. Така горливість звернула увагу, і з Харкова, кажуть, накивали київській адміністрації, щоб недуже старалась.
От і маємо: відокремлення церкви од держави — і поруч Державну церкву, отих «живців», яким усяково вдасть протегує. Це ж гірше, ніж було в нас у XVI-XVII вв., коли силоміць заводили унію, бо тоді хоч комуністичними гаслами свою фізіономію не прикривали, а просто діяли «prawem i lewem». Тепер діють тільки «lewem», а на словах — так ніби зовсім і не втручаються в релігійні справи. Лицеміри, суєслови!..
А краще б на себе обернулись. Сьогодні починається в Києві процес київської міліції з сотнями обвинувачених — партійців та близьких до партії людей. Певне справа тягтиметься місяці зо три, як і аналогічна справа в Харкові, і так само мерзость запустенія викриє вона в розтлінному сучасному режимі. А отже совітська казенна преса про цю справу говорить такою мовою, нібито сторонні якісь люде сидять на лаві підсудних, а не плоть од плоти сучасної власти. Удають іскусстно, мовляв Возний, байдужість, хоч повинні б криком кричати за таке потоптання свого ж престижу. Та що ж, коли ми вже вернулись до темного середнєвіччя...
У Києві запрохують тепер «на Садовського». Вчора у Мар[iї] Іванівни, сьогодні у Черняхівських. Микола Карпович почуває себе героєм дня і балакає-балакає. А я люблю його вдачу — веселу, безпосередню. Здається, в понеділок буде його перший в Києві виступ. 
16 апреля. З анекдотів, які чув дорогою до Харкова. Під час громадянської війни відділові черкесів, що боролися «за власть советов», кажуть: «Тут до вас прийдуть меншовики, вас агітуватимуть, так ви не слухайте їх». Відповідь була така: «Меншовой, большовой — это нам все равно. Много их тут ходыть. Один крычит: «товар ищи!» другой крычит: «товар тащи!» — это нам нэ важно. Лэнин сам по себэ, Троцкий сам по себэ — ми знаэм одного начальник восьмой дивизии...». — Хороші були борці за комунізм. Не диво, що й він такий вийшов, як єсть і тепер, напевне, оці борці проклинають породження рук своїх. 
17 апреля. З приводу теперішнього стану сила оповіданню ходить поміж публікою. Говорять, що закривається сила фабрик, бо нема ні сировини, ні збуту, ні коштів на виробництво. В Москві ніби, коли робітникам заявлено про зупинку роботи на фабриках, ті відповіли пропозицією зложити владу: без вас (це так до «робітничої» влади, комуністів) ми самі якийсь вихід знайдемо, а ви нас ведете в безодню... Розповідають про всякі замовлення за кордоном та грошові операції: ніби задатки поплатили, а викупляти замовлене нічим. Саме таке оповідання чув я в Харкові од інж[енера] Павленка, що завідує шахтами на Донщині. Шахти, казав він, майже не працюють, бо устаткування цілком до руйнації дійшло. Щоденні катастрофи: там обвалиться й засипле робітників, там заллє шахту водою, там вибухнуть гази. Замовлене устаткування за кордоном лежить, бо ні на що викупити. Розповідають про скандал з калошами, які з превеликими труднощами (бо й тут не вистарчало) було вивезено і які повернуто назад, бо нікуди не годяться. Тепер пробують вивозити за півдарма господарське знаряддя до Туреччини, хоч наші дядьки, щоб зробити борону, мусять одкручувати гайки на залізницях і тим підготовляють залізничні катастрофи. Вивозити нам абсолютно нічого, отже торговий баланс перебуває в пасивному стані, без надії на якусь переміну. Спроби вивозу, цілком штучні, як згадано, кінчаються на зле і замість поправляти бюджет тільки дужче його розхитують. Недавно довелось мені говорити з одним видним фінансистом: «Пливем по морю тьми, — мовив він, — і ніякісінької надії, що кудись приб’ємось». Настрій в усякім разі надзвичайно характерний, — він показує, що держава вступила в смугу гострого кризису, мабуть, далеко небезпечнішого, ніж горожанська війна, інтервенції, повстання. І справді нема надії на добрий вихід, бо влада теперішня, як і колись царська, не може робити уступок, не зрікшись самої себе. Отже, питання може йти лиш про повну переміну, а не про якесь часткове латання невдалого механізму. Він наскрізь, згори донизу, прогнив і нікуди не годиться. І це видко всім, до останньої людини, дарма що Ще й тепер — більше, ніж коли — знаходиться «услужающих», Що задля кар’єри або хвилинного заробітку ладні стелитися на рядниночку. 
18 апреля. Анекдот паралельний до «болшевой — меншевой».
На Кавказі діється — ішак наклав купу на дорозі. Над купою стоїть кавказець і глибокодумно дивиться. Почали збиратись люде: «чего смотриш?» — «Пускай больше народу соберется — скажу». Зібралось. «Вот это смотру: ишак наделал, колесо переехал — половина больше, половина менше, все одно как большевик-меншевик, а материал один».
19 апреля. Ще з новітнього фольклору. В фойє Київського театру напис:
Лейба Троцький.
Прежде был он жид обыкновенный,
А теперь он — комиссар военный.
Як видко з змісту, напис старий, але ніхто не вгадався й досі стерти: так і світить. Там само в нужнику читаємо: «Здесь принимаются пожертвования на мавзолей Ильичу — золотом и бумажками».
Сьогодні Садовський вперше виступав у Києві, в «Наталці Полтавці». Великий театр повнісінький. Аплодисменти почалися, як тільки награла музика, а самого Садовського ще й не чути було. Довго не давали йому почати. Так само мало не кожну репліку покривали оплесками. Зустріч, як рівняти до Харкова, була тут надзвичайно сердечна, я сказав би — інтимна. Кажуть, старий у себе в убиральні ридма ридав од зворушення. І взагалі вся вистава мала якийсь особливий, надзвичайно зворушливий характер. Співці всі безголосі, а публіка аж казилась... Любить Садовського український Київ. 
20 апреля. Закінчив перероблювати книгу про Франка для нового видання. Книжка вже друкується прудким темпом і може тижнів за два-три вийде. Якщо, звісно, цензура гріхам потерпить. Мусив для цензури навести подекуди політуру, повикидав майже скрізь слово «жид», навіть з «еволюцією» обережно поводжуся, бо і цеє слово не до шмиги. Ох, гріхи наші тяжкі! Коли-то вже від цієї казні єгипетської визволимося?
21 апреля. Помер Біляшівський. Пам’ятаю його замолоду: свіжий, рум’яний, здоровий, гарний. Сидючи р[оків] 1905 — 1907 в тюрмі, довго його не бачив, і коли зустрів — не пізнав: руїна, а не людина. Базедова хвороба і грудна жаба зовсім його знівечили. Особливо страшні були очі, що немов вивалювалися з лоба. Отак років з 20 проскрипів бідолаха, мало не щодня збираючись умирати. Проте не вмирав і навіть оженився, має діти... Це вже третій академік у нас на Відділі відходить на той світ. Чия-то черга тепер? 
22 апреля. Засідання Відділу. Мали балотувати на академіка В.Рєзанова, — ну, і вийшло таке свинське ідіотство, що й досі отямитися не можу. Почав — може й без лихого намислу — Перетц: він, як людина однієї з Рєзановим спеціальности, занадто до його суворо ставиться. І це зараз же підхопив Грушевський з своєю бандою й почав вимагати, щоб кандидатуру зняти, як «ненаукову». Він говорить про науковість, коли всі його кандидатури були подиктовані тільки приятельством, а не науковістю. Він же проводив Студинського, що Резанову в підметки не годиться; його кандидати і Пчілка, і Щербина, і Я.Новицький — слабенькі, навіть на членів-кореспондентів. Другий аргумент — не було оцінки спеціаліста (оцінка була спільна за підписами Кримського, Лободи та моїм), хоча про Студинського оцінку писав не хто ж, як він, — теж спеціяліст!.. Зчинився крик. Найбільше старався квадратовий дурень Тимченко, невдалий кандидат на академіка. І найгірше, що добряга Новицький перелякавсь того крику і поставив Рєзанову мінуса — і таким чином провалив справу. Осудовисько! У мене таке вражіння, ніби отак собі ні з сього, ні з того взяли та й згвалтували на дорозі першого стрічного. Адже ж ясно, що удар призначався не Рєзанову, проти якого ніхто не перечив, коли читано його оцінку, а Кримському та мені. Взагалі звичаї серед ученої корпорації часто нагадують мені інтригант- ство найнижчого сорту. Що за дрібнота моральна — то звичайна публіка, що уявляє собі на тім місці якихсь півбогів, і здумати не може. Хай їм грець! Коли [б] вернулась швидче можливість працювати в газеті, чи в журналі, то отрусив би цей учений порох од ніг своїх і почував би себе щасливим... 
23 апреля. Вирішив їхати з тілом Біляшівського до Канева — з тієї печалі, що трапилась учора. Може хоч трохи розвіється оте прикре вражіння.
26 апреля. Вернувся вчора з своєї подорожі. Подорож пароплавом була чудова. На щастя, й погода сприяла. А природа, що саме розцвітає, море води кругом на Дніпрі, повітря таке, що просто пив би його — це все справді трохи заспокоїло мої нерви. Коли б можна було б поїхати не задля такої сумної оказії, як оця, так просто, та й на довше — одразу поздоровів би.
Поховали Біляшівського на його хуторі, над Дніпром, на половині гори, серед дерев. Було багато людей з сусідніх Пекарів, але держалися вони пасивно. Та й усі якісь зомлілі, виснажені, негарні — сущий образ сучасної робітничо-селянської республіки... Над могилою були промови; моя, МЛевицького-артільщика та Щербаківського. Я сказав більш-менш таке: «Над труною твоєю, дорогий товаришу, багато говорили вже про твої наукові заслуги. Я теж торкнусь цього, тільки з іншого трохи боку. Є учені — і учені. Бувають такі вчені, що цілий вік свій запопадливо працюють коло науки, старанно визбирують і нагромаджують факти, обробляють їх, але роблять це в затишку своїх кабінетів, немов тільки для себе. їх не цікавить, що потім з їхнім надбанням станеться. Це ті вчені, що могли б слідом за давнім латинським поетом проказати: «Odi profanum vulgus. — Ненавиджу невігласную чернядь». Але бувають і інші вчені. Вони так само невсипуще працюють, збираючи наукові фонди, але зараз же пускають їх в обмін на життєві цінності, справедливо гадаючи, що вернуться вони до них вдесятеро збільшеними. Це того типу вчені, що про них писав старчик наш Сковорода: «наука не повинна узити свого впливу на самих жерців науки, що жеруть аж до несхочу; але повинна на ввесь народ переходити, увійти до народу і служити всім, хто має право сказати: і я людина, і мені що людське — те не чуже». Ти, дорогий товаришу, належав якраз до тих учених, що не «вузять» свого впливу, а пускають його широко між люде. Стрілися ми з тобою 25 років тому в редакції «Киевской Старины» серед гурту таких самих учених, що дбали про те, щоб науку покласти підвалиною для визволення рідного народу. Серед них ти був не останній і в їхніх широких планах робота твоя пасувала до спільного задуму. Перша революція кинула тебе просто в лави політичних робітників. Не кидаючи науки, ти вже й активно стаєш до боротьби за політичну волю народу. В часи світової війни бачили тебе серед тих громадських діячів, що силкувалися зменшити, скільки снаги було, страхіття легального душогубства. Революція 1917 р. так само застає тебе в гурті борців за новонароджену волю, і коли заснувалась Українська Академія наук, то ти в ній зайняв те місце, що по заслузі належало тобі, як ученому, що дбав не тільки про розвиток науки, а й про те, щоб вона не «вузила» свого впливу, а ширила його між людьми. Чолом тобі доземний за це все! Хай пером буде тобі рідна земля! Хай вона, що розгортала перед тобою тисячолітню книгу подій днедавних, що доручала тобі свої скарби — хай вона любляче, як мати, тепер огорне тебе і хай пам’ять про тебе збереже во віки і віки».
Не обійшлося і без совітських сюрпризів. На пристані в Каневі труну стріли десятків зо два вчителів і голова виконкому і провожали мало не до самого хутора. Умовилися, що похорон відбудеться о 5-ій год[ині] ввечері і канівський виконком та конференція вчителів візьмуть офіційну участь. Добре, — з тим і поїхали вони. Тим часом о годині другій приїхав з Прохорівки священик і одправив похорон, щоб не брати участи пізніше. Очевидно, через лазутчиків це зараз же стало відомо в Каневі. Замість депутацій приїхало три вчителі і коли їх запитали — чи виступатимуть вони, одповіли, що ще не вирішили. «Чому?» — «Та от — як з духовенством?» — «Духовенства не буде». — «Але було?» — «Було». — «Ну, то нам незручно...». З тим і поїхали зараз назад. Та ще явилося з десяток комсомоли, самих з себе жидків і жидівочок, стояли біля могили в шапках, курили й голосно розмовляли, а потім, наламавши гілля, так само побрались вос- воясі... Дикуни якісь...
Був і на Шевченковій могилі. Мерзость запустенія й гидотности. Замість чудового простого хреста, що так пасував до навкружного ландшафта й далеко білів на фоні зелених дерев — чорний незграбний стовпець, а на йому паршивенький бюст, з якого видно саму шапку. На постаменті такі самі невиразні барельєфи: малий Тарас, що нагадує сучасного безпритульного «ребенка», стоїть перед столом, за яким дяк перекидає собі чарку в рот; Тарас останніх літ в салдатській шинелі (!) сидить за гратами; кобзар Микєшинського типу виграє на бандурі... Але найгірша ота жахлива арка совітської архитектури (з дикту!) з відповідними написами і строкато розмальована! Зовсім так, як у якомусь паршивенькому провій діяльному «Шато-де-бур’ян». Вона стоїть перед могилою од Дніпра і знизу її тільки й видко. Артистичний смак мали оці новітні декоратори! Новий (призначений од Нар[одного] Ком[ісаріята] Освіти!) доглядач казав, що не було ще на могилі людини, якій би оце страховисько подобалось. Він також повідомив нас, ніби асигновано 50 000 крб. на новий пам'ятник. Гадаю, що асигнувати язиком куди легше, ніж дати руками, і оте потворне страхіття надовго розпанашилось на святому місці, — принаймні до кінця теперішнього режиму... 
27 апреля. В Москві одбуваються засідання Всесоюзного ЦИК’а, і там раптом зірвались дебати про давно забуту тему — українське питання. З приводу звідомлення від України заговорили добрі люде про страхіття українізації, почулись знов промови про небезпеку російській мові та російській культурі, — одне слово, не як у комуністичній державі, а як у Росії доброго старого часу. Треба сказати, що представники від України відбивалися так, ніби були не православними комуністами, а звичайнісенькими «петлюровцами». Петровський навіть просто заявив, що коли вони й винні чим перед Україною, то хіба тим, що українізацію переводять мляво й несміливо. Але ось прийшов час на резолюцію — і в резолюції, невиразній, хиткій та хитрій, явно взяла гору всеросійська, єдино-неділимська орієнтація: навіть про небезпеку російській мові та культурі не забули згадати. А в дебатах усі «інородці» тягли руку за Україною і говорили, що вона й їм стежку протоптує. Виходить, як приказка каже: ставиться мов лев, а гине як муха, — отак і наші «українські» комуністи пописалися. 
29 апреля. Злоба дня — безпритульна дитина, «беспризорный ребенок»... Ця нещасна дитина тепер справжній господар міст і, наприклад, Київ тероризувала вкрай. В центрі міста, на Фун- дуклієвській, в недобудованому будинку Ольгинської гімназії вона осадила свою резиденцію і уловляє перехожих, надто жінок на особливі, хитро вигадані вудочки, потім скопом накидається на перелякану жертву, обдирає її і з спритністю, якій могли б позаздрити Курбасові артисти, дряпається по мурах і зникає в гос- тинно-роззявлених вікнах того будинку. Оце обдерли так Л.М.Черняхівську. Вона розповідала, що першого разу (бо на неї напад удруге) їй пощастило затримати одного «ребенка», зібрались люди, обступили... «Ребенок» обернувся до них з промовою, адресуючись до Людмили Михайлівни: «Ти меня, тетенька, не бойся. Я бить тебя не буду. Вот только укушу разве разочек. А ведь знаешь — у меня сифилис»... Звичайно, після такої заяви од його всі врозтіч. Кажуть, що недавно ці ребята втислись до кабінету керівника народ[ною] освітою в Києві — і з ними сильна влада буквально нічого не могла зробити, опинилася, як у полоні, а вони похватали, що їм подобалося і зникли. В Москві ніби раду дали собі з ними надзвичайну: зробили облаву, схопили мало не тисячу безпритульних і — заслали на Соловки... Але, звичайно, усіх не перехапаєш, коли їх аж кишить по містах і навіть по селах. І це ще, коли вони малі, а що буде, як виростуть? Хуліган росте такий, якого ще не бувало, бо з дикунською психікою єднає страшну озлобленість проти всіх і всього. Що собі думає комуністична влада — невідомо. Але ясно, що це росте така погроза всякому ладові, через яку ні облавами, ні навіть Соловками не перескочиш. 
30 апреля. Жінка — як погода: ніколи не вгадаєш, коли вона зігріє теплом, а коли сипне холодним дощем... Це ніби з «думок гулящої людини».
1 мая. Традиційний день роботи в садку, — цим разом, на жаль, над коректою. Прочитав з половину своєї книжки про Франка. Надо мною гудуть мотори — з десяток аеропланів носиться над містом; здалека лунають співи маніфестацій. Коли б хоч сьогодні обійшлось без катастрофи, що теж стали ніби традиційними на 1 травня.
2 мая. Я можу сказати про себе слідом за отим дядьком: «Коли тільки прийду до церкви — все паски святять». Був сьогодні вночі, коли «паски святять» у церкві, слухав дивних співів — і перед очима у мене стояла Пальчиківська убога церковця, лунав батьків голос з вівтаря і кругом були півзабуті любі обличчя тоді знайомих людей (певно, нікого вже з них нема живого) і сам я малий хлопчина, гордий тим, що «вистояв таки в церкві», хоча очі під кінець служби злипалися від солодкої дрімоти. Як давно це було!.. І як, власне, мало змінилося в настроях тих людей, що стояли поруч мене сьогодні в церкві! Особливо, коли взяти на увагу, Що ми пережили «соціяльну революцію» й християнство тепер опинилося в становищі гнаної релігії. Церква належить черницям і вони зуміли упорядкувати так, що одмін проти давнього майже не помітно. Живуча релігійна основа в душі людській...
Вертаючись зайшли ми до сусідньої великої церкви, відданої «живцям». У величезній церкві — 
з погрозою, що як не буде виплачено, то одберуть та віддадуть «живцям». Справді, виходить — церква на одкупі! Не вистарчає такту в сучасних носіїв власти, щоб не дрочити хоч примітивних почувань та не нагадувати колишніх легенд про орендування церков. Адже ці жарти можуть кінчитися колись дуже трагічно. 
4 мая. Написав листи до Степаненка В.П.Чикаленка, Слабченка, Нелідова та Лисого (Харків). Нарешті зібрався, розсердившись, бо останніми часами ніяк було часу на листи не вибереш. Кожного листа доводиться починати з перепрошування за неакуратність, бо й справді безбожно й уперто мовчав.
5 мая. В газетах знов резолюція Всесоюзного ЦИК’а з приводу українського питання, але вже зовсім інша, — висловлено спочуття українізації, говориться про підтримку українсько? культури і навіть Укр[аїнськоі] Академії наук... Що сей сон значить? Як українофобська резолюція та перетворилася на українофільську? І що там робилось поза лаштунками ЦИК’а. Нічого не розумію. Видко тільки, що щось сталося. Побачимо, що далі буде — яка ще чудасія раптом одбудеться.В Англії ніби загальний страйк. Тон совітської преси алярмистський. Цікаво, чим це скінчиться. 
6 мая. Ще як були ми в Харкові, то на нараді з приводу академічного нового статуту Шумський, спокушаючи нас на вибір в академіки кого-небудь з комуністів («хоч, по правді, у нас і нема видатних» — зараз же признався він), — сказав був, що Російська Академія обрала під час торішніх свят на академіків — Каменєва та Мілютіна.Це мені здалося дивним, але я не сперечався, мало чого не буває за наших рабських часів — думалося. Отже, тепер я поставив це питання Перетцові. «Брехня! — каже, — і не думали вибирати». — «А М.Покровський? — питаю. — Шумський казав, що його хотіли обрати та він одмовився». — «Брехня і це, — була відповідь, — навпаки, Покровський дуже хоче, та ми поставили вимагання, щоб він зрікся адміністративної посади, а йому і того не хочеться кидати. Так нічого й не вийшло». Хороший міністр! Правда, Семковський догадується, що Шумський просто переплутав: Каменева та Мілютіна обрала інша академія, комуністична, а міністр просто не розібрав... і знов — хороший міністр! 
7 мая. Один з приїзжих харківців оповідає, що в комуністичних кругах мої приїзди до Харкова на правописні наради розцінюють як ознаку мого замирення з совітською владою. Що ж — нехай і з цього тішаться, коли більшого не мають.Той самий приїзжий розповідає, що серед комуністів ідуть балачки про потребу дозволити безпартійну газету українську. Мабуть, і їх нудить од своєї казенної преси. Але, на мою думку, про незалежну газету ще рано говорити: комуністи хочуть, певне, створити подобизну незалежної преси. Нехай ще більш їх занудить. А цікаво, що почалося таки з жидівської непартійної газети! 
8 мая. Переказувано мені зміст Слабченкового листа: нарікає, що проти його в Академії — Кримський, Єфремов і Василенко, що це ніби розповідав йому Грушевського полигач Савченко. Звідки мені це? Адже я про Слабченка ні з ким ніколи не говорив та й не цікавився і не згадував про його ніколи. Що за брехуни і пліткарі тепер повелися! Якщо мені того листа покажуть, то зачеплю Савченка за ребро гаком: хай сам виплутується з своєї брехні.М.Грушевський, зустрівши Кордта, похваливсь йому, що проводив до друку в академічних виданнях Кордтову працю. Кордт хотів друком висловити йому свою подяку. А навсправжки було, що Грушевський був проти друкування Кордтової праці, а обстоювали за неї Кримський та я. З цього приводу Кримський пустив арабським прислів’ям «батько його — часник, мати — цибуля, звідки ж йому набратись пахощів». Дійсно — якийсь «отец лжи». 
9 мая. Написав Є.Х.Чикаленкові та В.Гнатюкові. А ще листів багато ненаписаних.
10 мая. Розповідав мені один одесит про совітську торгівлю. Ми ввозимо тепер те, що вивозили: хліб, цукор, шкури, а вивозимо те, що ввозили — сільськогосподарські машини. їх тепер спроваджують до Туреччини, — бо одне, що наш дядько не купує, бо немає звідки, а друге — треба ж щось вивозити, щоб творити хоч якийсь поганенький баланс. Добре, — от і наділяємо турків саківськими плугами по 10 крб. за плуг, тоді, як собі він коштує 25 — 30 крб. Спокусились таким дешевим крамом турецькі крамарі і рішили, що на місці ще дешевше можна купити; зафрахтували кілька пароплавів та й гайда до Одеси. «Плуги єсть?» — «Єсть!» — «По чому?» — «По 30». — Так же у нас вони продаються по 10». — «То у вас, а у нас — по 30. Як своїм, так і вам». Бились-бились турецькі крамарі — нічого не вдіють. Тоді шатнулися по Одесі, до кожної крамниці заходять, щоб аби чого купити, аби порожнім не вертатись — нічого нема. Так і поїхали назад — аж зафурчало.На днях вичитав у газеті, що до Харкова повернувся з-за кордону поет-лауреат М.Вороний. Пізнаю Вороного: і тут без хлестаковства не може обійтися. 
12 мая. Страйк в Англії точиться далі. Наші радіють та піддрочують та підцьковують. Мітинги, вислови спочуття, навіть гроші посилають. Але сьогоднішні звістки принесли розчарування: англійці від наших грошей одмовилися: ввічливенько подякували та одіслали назад нашого чека. Копирсає глибокодумно в носі совітська преса: од грошей одмовились — «что значит?»І поруч з цими звістками в тій же таки газеті читаємо про з’їзд наших, не англійських, гірняків. Виявляється, що у наших платня далеко не досягає довоєнної, але домагаючись підвищення, ми братимемо на увагу стан фінансовий трестів... Це вам не англійці, що не хотять 8-годинного дня та 20% наддачі на довоєнну платню! Варто було б совітським рабам розтлумачити, що англійський робітник, якому вони співчуття й гроші посилають, вдесятеро краще живе і що умови праці їхньої для комуністичної держави — ідеал недосяжний і що замість англійським капіталістам ганьбу висловляти, нашим робітникам треба було б за своїх доморослих комуністів узятись... Та хіба рабам і лакеям що втолкуєш! Поодинці і в тихому куточку клянуть і нахваляються, а зібрали їх на офіційний мітинг — мов води в рот понабирають та голосують, за що звелять їм. Добре громадянське виховання одібрали — не швидко вичухаються з його. 
13 мая. Засновано офіціальний Комітет для святкування 10-х роковин од смерти Франка. До комітета запрохано Грушевського та Кримського. Що мене не запрохано, Кримський перший звернув увагу і спочатку витолковував, що це ознака «немилости», аж потім запитав про це Любченка (голова виконкому). Любченко одповів, що просто забули про мене. Забудькуватість дуже характерна, бо про Франка у нас ніхто стільки не писав, як я, — отже, наші українські правителі, виходить, нічого не читають, навіть на цікаві їм нібито теми. Але я дуже радий, що мене забули. Адже офіціяльний Комітет, напевне, зробить спробу пошити й Франка в большевики, то нехай робить це без мене. Все одно довелося б з такого Комітету тікати. 
15 мая. Страйк в Англії захитавсь й кінчиться. Лишилися самі гірняки, то й ті, мабуть, не довго продержаться. Знов наші голубчики попеклися, зате сичать-сичать.Зате в Польщі повстання. На чолі Пілсудський. Заявляє, що єдина причина повстання — незадоволення з теперішнього міністерства. Оригінальний спосіб валити кабінет. Але зате відповідає польським традиціям: якась дрібниця — «і разом сто конфедерацій». Цікаво, у віщо розгорнуться події, які безперечно мають глибші причини, внутрішню гнилизну в польському режимі. 
16 мая. День на лоні природи. їздив у Дзвінкову наймати дачу. Знайшлось щось ніби добре: поміж Ірпенем та бором. Якщо буде мені змога виїхати, то спочинути можна буде. Але мені якось ще не віриться, що я виїду.
17 мая. Написав Д.Дорошенкові, Щепотьєву, небозі Галі (Сінькевичевій).
18 мая. Події в Польщі, що набули бурхливого характеру, викликають багато поголосок. Подейкують, що виступ Пілсудсь- кого відіб’ється на стосунках з Совітами, бо Пілсудський настроєний щодо них войовниче. А з другого боку, дехто думає, й большевики може схочуть використати непевний у Польщі стан. Розглядають польські події і як контрхід Англії. Базар вже просто говорить, що війна на носі і що большевикам кінець. Одно слово: хто чого хоче, той теє й бачить. 
19 мая. По місту розійшлась чутка, що ГПУ завітало до популярних лікарів (проф[есор] Яновський, Стражеско, Биховський), що багато заробляють, і зажадало відомостей, скільки вони грошей держать удома. Яновський та Стражеско показали свої гроші, і агенти ГПУ забрали їх під розписку, сказавши, що гроші мусять бути здані до ощадних кас. Биховський та Гу- бергриць не призналися, тоді зроблено трус, знайдені гроші конфісковано і «винуватців» посаджено. Історія цілком безглузда. Розпитавшись, дізнавсь я, що це все брехня, до Яновського та Стражеска ніхто й не приходив, а справді арештовано двох лікарів, які не так лікарювали, як спекулювали. І знов: кожне що хоче — тес й бачить. 
20 мая. По місту знов маніфестації безробітних. Ходять з прапорами, вимагають роботи. Звичайна кожного літа картина в нашій благословенній «робітничо-селянській» державі. І, як звичайно, міліція попросту розгонить цих «хазяїнів» держави, як їх звуть, уви! в самих деклараціях...Була ще й інша маніфестація. Безпритульні діти взяли в одному з кіно рухому рекламу, обернули її другим боком, надписали: «Бей жидов, спасай Россию» — і сунули невеличкою юрбою на вулицю. Цим тратити нічого. І нічого вони не бояться. Але характерне оте гасло з погромних часів, що відродилося таким несподіваним способом. Віщує це відродження, в усякому разі, мало втішного. 
21 мая. Показували мені листа від М.Горького до Ол.Слісаренка, що прохав дозволу видати в українськім перекладі повість «Мать». Горький не бачить тепер у цьому потреби. Більше — він обурюється тим, що люде хотять «утверждать различие наречий» в той час, як людськість пробує створити світову (?!) мову. Колись, пише, і я протестував проти утисків над українським словом, але тепер, коли на Україні провадиться примусова українізація і пригнічують російську культуру — я жалію того, що робив тоді... Одно слово — заговорив наш Горький, як говорив колись Струве. Видко, шага ламаного неварта була ота його маленька ласка, що її кидав він колись українцям, коли не витримала навіть такої легенької проби, як ота славнозвісна українізація. Видко, й справді нема у нас приятелів серед великоросів, ображених у своєму почутті розвінчаних «хазяїнів земли русской» от Карпат і до Камчатки. Можна було висловлювати іноді спочуття, коли воно ні до чого не обов’язувало. А прийшли часи, щоб те спочуття в діло перетворити — і почулися прокльони, вигуки злоби й фарисейського вболівання за культуру, якої ніхто й пальцем не чіпає, але яку тільки ставлять на своє місце і обмежують у праві жити розкішним паразитом на чужому місці. Навдивовижу оскандалилась російська інтелігенція. Але по Горькому я таки того обивательського русопетства не сподівався. Що ж: ще від одного «приятеля» науку маємо. 
22 мая. Написав накинутий мені вінничанами плакат про Коцюбинського. Робота важча, ніж я собі думав. Не вмію я таких речей писати, та Коцюбинський для такого популярного викладу занадто тяжкий.
Лист до Біднова (Прага), до Отамановського (Вінниця).
24 мая. Чув сьогодні про «юридичну пораду», яку дав юрисконсульт виконкому Київського. «Шукайте — каже — руки серед комуністів, бо хоч справа ваша й безсумнівна, але законним порядком нічого не доб’єтесь». Оце вона «революційна законність». Мимоволі згадується старорежимний жидівський анекдот: «Что есть законный порядок?», який кінчається промовистою сценкою: «Гіб мір драй кербел депозитный билет. Нешту? Пошел вон, сукин сын!» Чудово розповідав його колись Мод[ест] Левицький. 
25 мая. Засідання присвячене пам’яти Франка. У величезну залю набилося повно публіки, але публіки дикої, що більш галасувала, ніж слухала, і перебивала доповідачам. Тяжко було говорити. Краще б їх менш ходило.
26 мая. Розійшлася чутка, що вбито в Парижі на вулиці С.В.Петлюру. Чутка йде од голови виконкому Любченка, отже, офіціозна. Ніби зробив це якийсь емігрант-українець... Якщо цьому правда, то, певне, не без радянської руки тут. Надто під теперішній момент, коли в Польщі гору взяв Пілсудський, спільник Петлюри. Cui prodest на це можна відповісти, що тільки большевикам міг заважати цей носій єдиного популярного на Україні і не заплямованого перекінчицтвом політичного ймення. Навіть тепер, коли у його не було жадної реальної сили, все ж сама мара цього наймення грізно стояла перед большевиками. Але є у мене ще надія, що це брехня: подібні «сенсації» дуже люблять пролетарські кореспонденти і бухають часто в дзвони, не глянувши до святців. Коли б то! 
27 мая. «Сьогодні до Петлюри, що йшов вулицею, підійшов один українець і сказав, що він помститься за убивство на Україні багатьох росіян і євреїв. Сказавши це, він вистрілив у Петлюру з револьвера й забив його».
Це в недоторканому вигляді повідомлення, яке появилося в сьогоднішній газеті. Безглуздя його очевидне. Українець, що сім років палав помстою за кров росіян і євреїв — очевидна нісенітниця. Це значно збільшило мій скепсис щодо самого факту.
Проте всюди розмови про цю подію. Одноголосно говорять про большевиків. Вражіння велике. Чув на вулиці розмову: «Хто вбив? Або з політичних мотивів, або для грабунку. Але грабунок у Парижі на вулиці неможливий. Отже...» — кінець фрази затеряв- ся здаля, але він ясний. «Українець, кажете.... Може й українець, але з довгим носом і з совітським пашпортом». Могилянська, що перекладає в ред[акції] «Пролет[арської] Правди», коли дано їй перекласти наведену телеграму — не вдержалась і розплакалась при всіх комуністах, що були в редакції. В друкарні «Кни- госпілки» комуніст-робітник пустив якимось жартом і викликав загальне обурення і розправу кулаками од решти робітників. «Падлюки! душогубці! — гукали вони. — Скільки ми заплатили в Китаї — ми вже знаємо. А от дайте довідатись, скільки нам коштує ця смерть»...
Невже це безглуздя й підлота таки справдилась.
Любченко запитував Дорошкевича і Гермайзе, чи я справді серджуся на те, що мене не запрохано до франківського Комітету. Перший заспокоював, другий одказав: «спитайте його самого». 
28 мая. В газетах канібальський танок над трупом забитого ворога. Тільки що вчорашній українець обернувся вже у французького громадянина. Падлюки! Не вміють навіть сховати своїх радощів та своєї причетности. Поголоска називає навіть імення цього «француза» — Аврум Назарович Штромберг... Кажуть, що газетам заборонено називати ім’я убийника і називати його тільки французом звелено. Кого ці ідіоти одурити думають?
Завтра вечір споминів про Франка. Треба писати, а якось не можу примусити себе щось видушити. Не те в голові зовсім. Інші спомини навертаються на пам’ять. Скепсис мій гасне.
Лист од Кримського з Харкова. Пише, що знов якісь там на мене доноси кружляють. А комуністи ремствують, що ніколи жадним рухом не подав я натяка на зближення. Стара байка і вже навіть не цікава. Та вони ще старішу згадують: мій лист до Коцюбинського. Видко, все-таки, поцілив він у мету. 
29 мая. Засичало гаддя. І розперезалося. Симульоване презирство, неукрита радість і брехня, брехня без кінця й краю. Що це за люде, що це за люде... Сьогодні Щупак у «Пролет[арській] Правді» вискочив з статтею, якій ймення трудно добрати. Починає з того, всупереч власним своїм повідомленням, що це не політичне вбивство. Далі повно гадючої злоби, брехні, наклепу, щоб принизити мертвого вже ворога. Що це за люде, що це за люде!.. Навіть того своїм гадючим мозком не збагнуть, що їм самим невигідно так принижувати ворога: адже що їм за честь, коли такого нікчему подолали. В тім ото й річ, що вони й самі не вірять у те, що брешуть, і нахабністю намагаються прикрити свій страх і радість. Гидота, а не люде. Петлюру знав я, либонь, з 1905 р. Ближче до його придивився р[оку] 1907-го, коли він був за секретаря в «Раді». І ближча знайомість була не на його користь. Багато було в йому тоді есдечеського духу — хвастливости, доктринерства і несерйозности. Були й неприємні штучки, через які довелось йому одмовити від секретарювання в «Рада». Потім зняв він безглуздий похід проти Садовського в «Слові» і мені довелося вступитися в ту полеміку. Потім він зник — у Москву. Коли я стрівся з ним там уже 1912 р. в редакції «Украинской Жизни» — я не пізнав колишнього Симона: виріс, споважнів, розвинувся, занехаяв свої колишні витівки. В Центральній Раді в 1917 — 1918 рр. він був одним з найбільш вдумливих і розважних політиків. По тому, як уступив він до Директорії, я з ним мало стрівався, але кожного разу робив він гарне вражіння. Люде, що з ним працювали за останніх, найважчих для України, часів, кажуть, що це був справжній державний муж з умінням поводитись з людьми, обернутись в скрутних обставинах, підбадьорити серед бою, виказати особисту сміливість, що так чарує простих людей. В усякому разі одно нестеменно: це була єдина безперечно чесна людина з усіх, що їх революція винесла у нас наповерх життя. Грушевський — пожалься Боже, що з його сталося: Винниченко крутиться, мов тріска в ополонці; решта — просто дрібні, нікчемні людці. Один Петлюра встояв на своїй позиції, не похитнувшись, і коли б не непереможні сили, то свого був би досяг. Та, мабуть, не доросли ще ми до того, щоб «самим о себе советова- ти», як нам колись вибивали очі московські бояри і особисті зусилля не могли загальної нікчемности подолати. Один козак із мільйона свинопасів нічого не вдіє...Тепер свинопаси жаліють, обурюються, нарікають потиху в своїх закутках. А по вулицях од шпиків пройти трудно — не розминешся, так і кружляють... Даремно!.. Свинопаси себе не зрадять, а коли прийде час, то й козаки народяться і наростуть. І може трагічна смерть єдиного козака тисячу нових народить. 
30 мая. Знов навалилось усяких прикростей. Сьогодні телеграма од Кримського, щоб їхати до Харкова. Мають там вирішити справу з статутом Академії, а сюди вже не привезуть. Брехуни і шахраї! Хто їх за язик тяг? І чому раптом така переміна. Мабуть, і тут без нашого лиса не обійшлося. Не пощастило собі під нозі скорити Академію за Директорії (тоді його Петлюра розгадав), так тепер заходиться те саме зробити за большевицькою допомогою. Все одно хто, аби зверху бути.Не маю охоти їхати. Та й навіщо? Адже тут треба криком кричати, та й то буде глас вопіющого в пустині. А втім пораджуся завтра з товаришами. 
31 мая. Дізнався, що викликають Гру шевського до Харкова і це мене схитнуло з моєї позиції: їду. Може хоч одну якусь капость пощастить одбити.
З кругів ГПУ йде чутка, що Петлюру «к сожалению» не вбито, а тільки тяжко поранено... Коли б то! Кажуть, що вчора в Софії, на панахиді по Франкові розкидано прокламації з приводу замаху на Петлюру. Невже й свинопаси заговорили? Не віриться.
5 июня. Вернувся з Харкова. Ще раз довелось бачити позорище людське, як люди самі себе понижають, хтозна навіщо.
Власне, таке було з статутом Академії на пленумі Укрнауки. Грушевський та Тутківський чимало доложили було старання, щоб погіршити статут. Грушевський намагався підсипати в Академію «призначенців», домагаючись за всяку ціну, щоб статут надав права академіків директорам, себто його братові; Тутківський пішов ще далі і вимагав прав академіка навіть представникам од місцкому! А вдвох разом силкувалися саме ім’я Неодмінного секретаря змазати з статуту. Полигач їхній, Яната, вимагав затвердження од уряду навіть для тих посад, що їх урядовий проект лишав без затвердження. Всі ці і інші атаки пощастило відбити, і я бачу, що дійсно треба було їхати. Тепер боротьба буде навкруги складу Президії. Тутківський і Грушевський конче хочуть пролізти, хоче того ж і уряд. Обмірковують, яку б комбінацію вигадати, щоб їх таки просунути. Наклеп і брехні знов розгорнуто на всю широчінь. На мене Грушевський скаржився, ніби я підмовив Могилянського надрукувати погрозу йому смертю за те, що він перейшов до большевиків (оповідання Могилянського в «Червоному Шляху»). Словом «пошла писать губерния» — і губернія препаскудна.
Про Петлюру в Харкові нічого певного не знають. В низах не вірять, що його вбито, і обурені замахом надзвичайно. 
6 июня. Написав Отамановському (Вінниця), Гарасименкові (Одеса), Борисовичеві (Харків).
7 июня. Переказують з «Діла» деякі подробиці паризької трагедії. Ніби після перших пострілів Петлюра впав і кат всадив у нього чотири кулі вже в лежачого. Прізвище його — Шварцбард, з Смоленського. На допиті він ніби сказав, що побачив у большевистських «Українських Вістях» фотографію Петлюри з Пілсудським і запалав помстою. Версія мало приємна большевикам, бо кладе кладку од убийці до них. Прізвище його подала з російських газет одна лиш «Красная газета», і то з не- обачности, в одному місці вирізано, в другому через недогляд лишилося. Тепер взагалі заборонено будь-що писати про подію: симулюють байдужість.
В Харкові, чув я, є думка заснувати політичну організацію, взявши для неї ймення — «петлюровці».
В Академії комбінують усяково склад нової Президії. Здається, популярна комбінація: Кримський — Президент, Шмальгаузен — Віце-президент, я — Неодмінний секретар, Липсь- кий — секретар І Відділу (нового), Птуха — секретар II Відділу (об'єднаного). Я тримаюсь пасивно, бо волів би зовсім одійти од Президії. Кримський захоплений цією комбінацією, і боюсь, що мені доведеться згодитися, бо інакше все розсиплеться, а на тому попробує виграти Грушевський. 
8 июня. Ходить по руках вірш, присвячений паризькій події:
Блискавиця помсти ніч розріже,
Всім на жах і всім на помсту буде!
Ти упав на вулицях Парижу Від руки не Брута, а Іуди.
Там востаннє твої очі з криці Відсвітили біль твого народу.
Стогін вирвавсь і знялася птиця Над палаци, храми та заводи...
Погляд кинула на край порожній\
Де жита хиляються за вітром,
Лиш хрести зігнулись придорожні,
Роси з трав гарячий вітер витре!
Муки що?-вікамиприщепились...
Рабство що?- У ярмах нам не вперше,
Не нове нам в труді гнути спини
Та й чекать — прибуде славний вершник!
Ой прибуде на коні із снігу,
Золочений спис із хмар заграє,
Серць проб'є холодну, зимну кригу,
Сто голів у змія відрубає!..
Що ж нам втрати на вівтар отчизни?
Що ж нам кров проллята на офіру?
Адже справим ще славетну тризну,
Загартуєм всемогутню віру!..
Блискавиця волі ніч розріже,
Всім на спокій, всім на радість буде!
Ти упав на вулицях Парижу — Мов офіра від руки Іуди.
27 травня 1926р.
На свіжій могилі починає зростати легенда. І можливо — мертвий Петлюра страшніший стане большевикам, ніж був живий. їхнім лайкам та симульованій байдужости та брехням ніхто не вірить. Натомість кожне раде повітати в забитому образ героя, що впав жертвою підлотного підступу. 
9 июня. Інтимний вечір, присвячений пам’яті С.В.Петлюри. Зібралося чоловіка з десяток, поділилися своїми спогадами, пожурилися над долею бідака, що у його і останній приятель мре — та й розійшлися. Цікаві були згадки А.В.Ніковського, що знав
С.В. якраз за останні роки, 1920 — 1922. Ходить ще один вірш:
Було літо, було літо
Та й стала зима...
Як не було пригодоньки,
Так прийшла біда.
У Парижу, славнім місті,
Удень, не вночі
Ішов батько наш Петлюра
Та й плакав йдучи:
 — Україно, Україно,
Де ж доля твоя?
Знов зажерли твою волю,
Хоч нема й царя.
Знов посіли твої груди
Люті вороги:
Не татари та й не ляхи — 
Кацапи й жиди.
І сказав тут пан Петлюра:
 — Не дамо ж ми їм
Грабувати нашу землю,
Мати нас за гній.
Обернувся він навколо,
Гукнув раз, гучній:
 — Гайдамаки, сини мої!
До бою мерщій1
Не почули гайдамаки,
В тюрмі всі були,
Пов’язали всім їм руки,
До стін прип’яли.
Не почули гайдамаки,
Почув теє жид,
Поєднав собі він Юду
Отамана вбить.
І не сіло іще сонце,
Зоря не зійшла,
Як зустрів проклятий Юда
Нашого орла.
Ой підкрався Юда ззаду,
Стрельнув в спину раз,
Похитнувся пан отаман
Але ще не впав...
Ухопивсь він до шаблюки,
А її нема -
Не забувсь її він вдома — 
Зломила війна...
І схилився пан Петлюра,
Юда ж не дрімав,
Отаманові у груди
Ще шість раз стріляв...
Заплакали гайдамаки,
З ними й козаки,
Як понесли отамана
В дубовій труні.
Не ревли тоді гармати,
Дзвони не гули,
Як поклали труну тую
У чужій землі.
І спинились гайдамаки,
З ними й козаки,
Поскидали шапки чорні,
Вклонились труні.
Присяглися брат до брата — 
Хоч живим не буть,
А по мстити ся за батька,
Й волю повернуть.
Так тремтіть же, кати люті,
Кацапи й жиди, — 
Бо повстануть гайдамаки,
З ними й козаки...
Так одне насильство викликає потяг до другого й жадобу помсти... Вірш примітивний, але коли піде широко, може якраз велике вражіння зробити своїм примітивизмом та простотою. 
10 июня. Одібрано у слов’яністів і передано «живцям» Георгієвську церкву. Довелося одбирати силоміць, через міліцію. Юрби народу стоять день і ніч біля церкви, обличчя червоні, зворушені, збурені. Відповідні балачки. Коли большевики хотіли розпалити релігійний фанатизм, то мають це. А скільки гидоти в цьому повертанні до сивого середньовіччя, до цього орудування міліцією в церкві — я вже не казатиму!.. Оповідали мені, що на «живого» митрополита, Інокентія Пустинського, що зважився сунутися в одібрану церкву, кинулися жінки, збили з його камілав- ку і попобили добре. Насилу вирвався і втік візником. Одна з жінок, що опізнилася до тієї розправи, жалкувала тілько за одним: «я була б і штани з його скинула!» І скинула б... і скінчилося б, може, не фарсом, а трагедією, бо треба почути, скільки обурення в тих криках було, якими проводжали митрополита: «одібрав у нас церкву, а тепер молитись ідеш, христопродавче!». Воістину не знати, хто гірший: чи цей христопродавець, чи його господарі, що їм він продав свого Христа за срібляники, чи шмат гнилої ковбаси. Одному священикові, що перейшов до «живих», парафіяне прислали 30 срібних гривеників і мотузку з написом: «Іуді. Зробив одне — зроби й друге».Боротьба серед большевиків на Україні поміж українською течією й загальноросійською, що загострилася на пленумі ЦК, здається, поки що скінчилась перемогою першої. По газетах статті про українізацію і виклинання інакомислящих. Дістається і «русотяпам» і «українським шовиністам», а спеціально М.Хви- льовому за «шовиністичний ухил». Бідні люди: «своя своїх не познаша». 
11 июня. 16 червня мало приїхати харківське начальство — щоб оповіщати з помпою новий статут Академії, й привезти з собою всесоюзну святощ, самого Рикова. Тепер ідуть досить на правду схожі чутки, що не приїдуть. Кажуть, що Ряп[п]о вимовився: «набісіла нам цяя справа». Одкладають ніби до осени. Що за причина — не знаю, а тільки, видко, не помоглося Грушевському: адже реформа — це його рук справа, принаймні на 50%. 
12 июня. Продерлася з-за кордону, з Подєбрад, перша автентична звістка про паризьку трагедію. Це відозва комітету для вшанування пам’яти Петлюри в Чехословаччині, датована 27 травня. Відозва пропонує наложити на себе 40-денну жалобу, за нехаяти на цей час усякі забави, нахиляти до того ж усю українську еміграцію і визнати день 25 травня за національне жалобне свято. Поза цим ми не маємо жадних звісток, як за кордоном озвалося громадянство на злочинну справу 25 травня. Написав задля завтрашнього засідання, присвяченого пам’яті М.Біляшівського, доповідь: «М.Ф.Біляшівський на громадській роботі». В основу доповіді поклав ту промову, що мав над могилою небіжчика. 
13 июня. Знов під Георгісвською церквою баби попобили митр[ополита] Інокентія, але то так, що насилу вирвався з їхніх рук. Кажуть, що, очумавшись, забрав свої манатки — чи то скаржитись, чи й зовсім п’ятами накивав. Так йому й треба. Сей род ізгоняється не молитвою та постом, як у Євангелії, а простіше — прочуханом. Таку мову тільки й розуміють сучасні «душпастирі». Розказують, що на підмогу місцевим бабам прийшли баби з Подолу: «сьогодні ти тут церкву одібрав, а завтра й до нас доберешся. То щоб не кортіло», — примовляли, б’ючи святителя.Одбулося засідання, присвячене пам’яті Біляшівського. Зійшло добре, цікаво. 
14 июня. «Режим економії» або «режем економію»... Багато дечого розповідають про цю новітню большевицьку вигадку. Цукровий трест, наприклад, так доекономився, що вже понакладали арешт і на майно, і на цукор: більш 80 міл. боргу, а платити нічим. Це в цукровій промисловості, біля того, мовляв, білого золота!.. Тріщать і інші трести та підприємства. Славному [«Ларькові»] тільки те й роблять, що дають мораторіум. Векселів, що видають комісарі[ати, наприклад], юстиції, ніде не приймають... Зате ми англійським гірнякам допомагаємо, не кажучи вже про китайську та інші авантюри, де плакали наші грошики. Добра економія! Ну та нехай: що гірше, то краще!..З Харкова телеграма: до осени відкладають переведення нового академічного статуту. Отгуди к бісу! Хто ж їх два тижні тому в шию гнав, що так поспішалися, що навіть кількох день підождати не могли. Отак усе: плутають-плутають, а тоді — хоч кидай. Теж робота називається! 
16 июня. З українізаційних курйозів. Приходить жидівочка до гастрономічної крамниці: «Прошу дайте мені пів фунта телячої копченої мови». Друга пише до зав[ідуючого] господарством: «Шафа, що дали мені, попсована. Пришліть слюсаря, нехай зробить мені джерело (ключа)». Але найкращий анекдот розказують, смакуючи, комуністи. Дійові особи — Петровський і Риков. Риков: «Ты хочешь, чтобы я тебе на украинизацию деньги давал. Да ведь и языка-то такого не существует». — Петровський: «Нет, существует». — Риков: «Какое там существует! Ну, например, как будет по-украински — голова?» — П.: «Голова». — Р.: «Губы?» — П.: «Губи». — Р.: «Зубы?» — П.(уныло): «Зуби». — Р.: «Рот?» — П.: «Рот». — Р.: «Рука?» — П.: «Рука». — Р.: «Нога?» — П.: «Нога». — Р.: «Жопа?» — П.(тріумфуючи): «Срака!!!» — Р.: «И ты хочешь, чтобы я на эту самую сраку тебе полтора миллиона отпустил?!..» Дуже втішаються комуністи дотепністю своїх вождів. 
17 июня. Написав до В.Дорошенка, В.Гриневої та В.Отамановського.
19 июня. Оповідав Кримський про деякі епізоди з свого перебування в Харкові. В розмові з комуністами згадали мене. «Для нас це людина явно і непримиренно ворожа. Адже ж п’ять років, як він повернувся (!) — і жаднісенького слова од його ми не чули, що він з нами примирився. «Aqui tacet — clamat», — закінчив з обуренням комуніст, згадавши навіть латину. Проти цього, звісно, нічого сказати не можна, і я ладен погодитися з логікою цього комуніста. 
20 июня. Почав статейку про Куліша для Кулішівського збірника. Щось таке безформене і навіть без теми.
21 июня. Докінчив статтю. Зветься чудно — «Перевіяний Куліш». Надокучило вже мені усякі хвости виправляти.
22 июня. Чув сенсаційну, хоч мало ймовірну історію. Ніби під виконкомом (кол[ишня] Дума) знайдено силу динаміту: мали висадити виконком під час засідання. Зробили це міліціонери: з пашпортами галичан вони вступили до міліції, а виявилось, що то були емігранти-українці. З десятеро ніби розстріляно. Кажуть, що всеньку цюю історію держать у великому секреті.
24 июня. Понаписував — до І.Огієнка (Варшава), Є.Рудинської (Трахтемирів), І.Айзенштока (Харків), Козія (Рахни), Хомен- ка (Канів). Послав Хоменкові — це новий дозорця на Шевченковій могилі — нову книжку, де б розписувались туристи та одвідувачі могили.
25 июня. По газетах новина: вбито Оскілка, одного з повстанських отаманів, на Волині (польській). Знов можна запитати — cui prodest?Чутка, що в Москві були розрухи між робітництвом. Черво- ноармійці відмовилися втихомирювати. І робітників, і черво- ноармійців — утихомирили китайці. Як колись за царських часів — інгуші були на сторожі «ладу», так тепер китайці. Подейкують, що їх багато тепер з Китаю налізло після невдатного повстання. Матимуть заробіток у нас тепер — як оборонці «порядку». Одвічна історія... 
26 июня. Оскілка вбито в Городку, Штейнгелевому маєтку, вночі крізь вікно пострілом з револьвера. Коли взяти на увагу, що Оскілко допомагав Пілсудському і взагалі був за федерацію України з Польщею, то обставини його вбивства, як і Петлюри, набувають симптоматичного вигляду. В радянській пресі промайнула була коротенька звістка, що Пілсудський уважає за єдиний порятунок для Польщі — федерацію з Україною та Білорусією. Цю звістку у нас тут замовчали, і легко зрозуміти — чому. Коли це єдиний порятунок для Польщі, то для большевиків це загибель, бо видерло б у них монополію вирішення національної справи на сході Європи та й взагалі грунт з-під ніг. Почалась би тоді конкуренція щодо українізації, себто єдиний виграшний козир вибито б з рук. Не диво, що на цю тему вони говорити не хочуть, зате збільшують дбання щодо українізації, щоб випередити сусіда. Недавній пленум ЦК в Харкові та з'їзд у Києві, що саме оце відбувається — надто яскраво це стверджують. А разом, певне, для них вигідно усунути людей, які на случай заворушення могли б стати на чолі. Убивство Петлюри, тепер Оскілка може відповідати планові збезсилення Польщі в її бажанні оновитися.Написав Петрові, проф. Сиповському В.(Петербург). 
27 июня. Подав прохання про помилування С.Черкасенко. Сьогодні мені показано листа, в якому він про це сповіщає. Мене це здивувало. Я читав усі його попередні листи, правду казати — несимпатичні задерикуватим, хвастовитим тоном, але повні надії на поворот в ролі тріумфаторів. І раптом — такий, за Божою поміччю, оборот!.. Ну, та Черкасенко раз-у-раз був дрянь-люди- на. Таким і лишився. І революція, і еміграція йому не помогли. 
28 июня. Ходить у рукопису між людьми вірш Єсеніна до Д.Бєдного. Дуже популярний.
Послание евангелисту Демьяну Бєдному.
Я часто думаю: за что Его казнили,
За что Он жертвовал своею головой.
За то ль, что — враг суббот — 
Он против всякой гнили
Отважно поднял голос свой?
За то ли, что в стране проконсула Пилата,
Где культом кесаря полны и свет, и тень,
Он с кучкой рыбаков из бедных деревень
За кесарем признал лишь силу злата?
За то ли, что себя на части разрубя,
Он к горю каждого был милосерд и чуток
И всех благословлял, мучительно любя — 
И маленьких детей, и грязных проституток?..
Не знаю я, Демьян, — в евангельи твоїм
Я не нашел правдивого ответа:
В нем много бойких слов — 
Ох, как их много в нем! — 
Но слова нет, достойного поэта...
Я не из тех, кто признает попов,
Кто безотчетно верит в Бога,
Кто лоб свой расшибать готов,
У каждого церковного порога...
Яне люблю религии раба,
Покорного от века идо века,
И вера у меня в чудесное слаба — 
Я верю в знание и силу человека.
Я знаю, что стремясь по этому пути,
Здесь на земле, не расставаясь с телом,
Не мы, так кто-нибудь, ведь должен же дойти
Воистину к божественным пределам!..
И все-таки, когда я в «Правде» прочитал
Неправду о Христе блудливого Демьяна,
Мне стало стыдно так, как будто я попал
В блевотину, изверженную спьяна.
Пусть Будда, Моисей, Конфуций и Христос — 
Далекий миф, — мы это понимаем,
Но все-таки нельзя ж, как годовалый пес,
На всех и все захлебываться лаем.
Христос, сын плотника, когда-то был казнен, — 
Пусть это миф; но все ж, когда прохожий
Спросил Его: кто ты? — Ему ответил Он:
Сын человеческий, а не сказал: сын Божий...
Пусть мифом был Христос, как мифом был Сократ,
Пусть не было Христа, как не было Сократа, — 
Так что ж-от этого и надобно подряд
Плевать на все, что в человеке свято?
Ты испытал, Демьян, всего один арест,
И то скулишь: «Ах, крест мне дали лютый!».
А что, когда б тебе Голгофский дали крест
Иль чашу с едкою цикутой?
Хватило б у тебя величья до конца
В последний час по их примеру тоже
Благословлять весь мир под тернием венца
И о бессмертии учить на смертном ложе?
Нет, — ты, Демьян, Христа не оскорбил,
Ты не задел его своим пером нимало:
Разбойник — был, Иуда — был, — 
Тебя лишь только не хватало!..
Ты сгустки крови у Христа
Копнул ноздрей, как толстый боров,
Ты только хрюкал на Христа — 
Ефим Лакеевич Придворов!..
Но ты свершил двойной, тяжелый грех:
Своим дешевым, балаганным вздором
Ты оскорбил поэтов вольный цех
И малый свой талант покрыл позором.
Ведь там, за рубежом, прочтя твои стишки,
Небось, злорадствуют российские кликуши:
«Еще тарелочку Демьяновой ухи,
Соседушка, пожалуйста, покушай».
А русский мужичок, читая «Бедноту»,
Где образцовый стих печатался дублетом,
Еще отчаянней потянется к Христу
А коммунизму «мать» пошлет при этом...
С. Есенин 1925.
Має Д.Бєдний відповідь, яку заслужив — Ефим Лакеевич Придворов... А другий Лакеевич Придворов, що зветься Варавою, перепер блювотиння Дем’янове на українську мову, — то повинен він частину відповіді перейняти й на себе. 
30 июня. День на лоні природи. їздив у Дзвінкову, речі одво- зив. Гарно там — тихо, спокійно. Коли б швидше вибратись! Але трудно: поки зберемось, то й літо мине.
1 июля. Чув на вулиці, як торговка-перекупка казала наздогін якійсь пані з собачкою: «Знов їх розвелося з собаками. Пора другу революцію робити, щоб видушити оцих дармоїдів». Шкода! Як так робити революцію, як роблено — то все одно пуття не буде. Але це загальний голос у низах. Становище таке, що нікого не задовольняє. Дорожнеча й безробіття. А претензії і, може, потреби — хоч і примітивні — все ж більші. Рanem et circenses! А ні того, ні другого нема. А звідси бажання революції проти тих, хто вважає себе єдино за майстрів і монополістів од революції... Все перекрутилося за цей кручений час! 
2 июля. Кваплюсь позакінчувати недороблене. Щодня, як звичайно, роблю порцію коментаря до Шевченкового Щоденника, але всяка дрібнота відтягає від роботи. А тут ще листів сидить на шиї ціла куча — найбільш нудна і невдячна робота!
3 июля. Обробляю щоденник Куліша, бо вже пора його давати до друку в Кулішівському збірнику. Коментар невеличкий, але забарний: поки знайдеш яку дрібницю, то часу згаєш, що й не міра. А час іде. В понеділок хотілося б вибратись у Дзвінкову на літо.
4 июля. Скінчив з щоденником Куліша, написав і вступну статейку. Тільки даремно квапивсь, бо друкування збірника, як я довідавсь сьогодня, відсунуто на осінь.Написав до — Мацієвича К. (Подєбради), Т.Слабченка (Одеса), Отамановського (Вінниця), С.В.Тобілевич, Дніпрової Чайки та Айзенштока. Правда, листи всі на комарів носок, — на зразок тих «телеграм», що писав Куліш при кінці віку. Все ж трохи ніби одписався. Дніпрова Чайка пише мені, власне, під її диктат пишуть, що збирається помирати і доручає мені свою літературну спадщину — видати її твори й написати біографію. Прислала навіть автобіографію. Доручення зворушливе, але ж на теперішній час важке. Не знаю, чи пощастить його виконати. 
5 июля. Викликано мене до Академії саме як я збирався до Дзвінкової виїздити. Прибув якийсь суб’єкт з Харкова — провіряти наші мобілізаційні заходи. А це річ таємна, про яку я тільки й можу знати. Противно мені це. Ніколи в таких бувальцях не бував, аж на старості довелося. Та ще з людьми, яким не віриш і які тобі не вірять. Вскочив я з цим головуванням! Між іншим радив купити дощок, щоб робити ящики на случай евакуації. Запитую: чи це серйозно воювати збираєтесь, чи тільки щоб напоготові бути. — «Не знаю, — одказав. — Воювати не хочемо, але готовими треба бути». А куди їм воювати! І з чим? І з ким? Якщо справді доведеться евакуацію робити — уявляю, що то за столпо- твореніє вавилонське буде! Коли за старого режиму це був зразок безладдя, то що тепер буде! Все ж тоді апарат був кращий, та й засобів більше. А виходило, що якраз евакуації найбільше й руйнували запілля. Тепер те саме має бути в кубі. Дивно, як про це не подумають, а так, по інерції, говорять про евакуацію. 
5 августа. Цілий місяць пробув у Дзвінковій — без газет, без листів, без засіданнів та дурної біганини і знаходжу, що це «добро зело». І навіть не скучив за цим усім. За цей час тільки раз навідався був на один день до Києва, набрав книжок, та й назад швидше. Десь там у світі [«гремят витни»], помер після вітійствування Дзержинський, стався новий серед комуністів розкіл, страйк в Англії гірняків тягнеться далі, а я про те й не відав і, далебі, байдужісенько мені. Сидів над річкою, купався, вештався по лісі і читав-читав, як п’яниця, що допавсь до чарки по довгому постуванні. Спершу ніяк не міг себе присилувати до писання, і тільки тижнів через два взявся й писати потроху — історію письменства для німців. Але робота йде помалу — може тому, що не захоплює: те ж саме, тільки на інший спосіб.
Ірпінь — хороша, якась ласкава річенька, тече собі спокійно, ліниво в зелених берегах і сама на тебе навіває спокій. Навіть аж дивно згадати, що ця ласкава річенька ще недавно була місцем, де кипіли завзяті бої, де щодня мінялася влада і кипіло, як у казані. Лінія Ірпеня була ключем до Києва і хто здобував і обороняв Київ — розташовувались над цією ласкавою річенькою. А тепер тихо. І не уявляєш, яке пекло тут було. Тихо й на селі. Так само не уявляєш, що відбулася у нас «соціяльна революція». Десь колись там щось було, а тут — усе по-давньому. Насамперед дачник.
Такий само численний, плодющий, тільки що ще більш нахабний, безпардонніший і паразитніший. На мужика дачник дивиться згорда, з презирством. Мужик йому платить тією ж таки монетою. Особливо обурює селян нова, пореволюційна мода ходити напівголими. Є і в Дзвінковій «пляж», а напляжившись ідуть дачники в ліс і там голі качаються. Натрапила якось на цю сцену баба — «тьху, тьху! погибелі на вас нема! Ач повивалювались голі, сорому на вас нема!». І пішла, одпльовуючись та одхрещуючись. А то ще якийсь опасистий єврейчик (їх у Дзвінковій мало) видумав собі моду ходити в самих «трусиках» — по селу просто тюкають на його... Вертаючись останній раз із Києва, сідаємо в Мото- вилівці на підводу. Коли це під'їздить якийсь дядько й голосно кляне: «Лежать, порозвалювались у своїх «каймаках», голі- голісенькі... коло його наставлено і їсти й пити. А як дурний мужик печись на сонці, жни, гни спину — то йому й нічого!» — «Цей дядько з Бишева, — каже мені підвідчик, — то ще не звик до дачників». В Мотовилівці та й по інших звичайних «дачних» місцях справді аж кишить цього безпардонного дачника, якого ніщо не навчило і який поводиться як щедрінський «ташкентець». Я сам чув, як у Мотовилівці гурток комсомольців «під вусом», лежачи на траві біля вокзалу, з присвистом і пригуком виспівував:
На У крайнє добре жить:Есть что шамать, есть что пить!..
Виявилось, що це єврейчики з якоїсь педагогічної школи з Херсонщини, командировані сюди на відпочинок. «Жрать!» «Баранина там о!» — так і згадується з Щедріна, дивлячись на цих спотворених людей, що тільки й думають про «шамать» та «пить». І це нашого селянина найбільше, і цілком справедливо, обурює. Усіх дачників ототожнює він з «жидом». І часто на селі можна почути: «навіщо ж ми революцію робили? Щоб оці жиди знов нам на шию посідали? Та ще діждетесь...» — кінчає звичайно невиразною погрозою кудись у простір.
А поза тим, все ж гарно на селі, та ще в такій Дзвінковій: ноги в річці, а голова в лісі; природа якась супокійна, лагідна; заспокоює нерви, — і забуваєш про всякі чвари, про дачників і нудні дачні розмови, забравшися далеко-далеко в ліс, поміж зелену гущавину. Аж не хочеться додому вертатись. 
6 августа. Приїхав оце підновити запас книжок і грошей. З книжками легко, а з грішми важче. Держ[авне] видавництво обіцяло — і збрехало. Доведеться чекати до понеділка. До речі — й роботу деяку посправляю, щоб не брати її з собою на село. Сьогодні цілий день сидів над коректою — кілька аркушів Словника виправив.
7 августа. Чутки, що арештовано й вислано не знати ще куди митрополита В.Липківського, що церковну Раду розігнано... Знов чергова витівка, — не знаю, чи серйозна.
8 августа. Писав листи: Володимирові (Ржищев), С.Тобілевич, Перетцові, Д.Дорошенкові (Берлін), Комітетові Наукового З’їзду (Прага), Джурикові (Корсунь), Козієві (Рахни), Леншину (Конотоп), Сиповському В., Горбаневі (Харків). Більшу половину скинув з себе цієї ваги.
9 августа. Зінов’єва, одного з найголовніших героїв сучаснос- ти, «усушили». Позбавили всіх гонорів, викинули з партії. Поголоска розносить про якусь його змову проти владущої фракції, конспіративні заходи, нелегальну (!) літературу і т.і. Говорять навіть, що його розстріляно... Не знаю, чи дійшло до того, цим разом, а взагалі це річ неминуча. Де благочестя — партійне чи релігійне, однаково — там і єресі, і круті заходи проти єретиків. А комуністи давно вже стали на стезю «благочестя» — гіршого, ніж православне.Написав Нелідову й В.Пархоменкові. Завтра вертаюсь до Дзвінкової. 
27 августа. Забіг до Києва. Треба Словника, що зробив у Дзвінковій, здати до друку та й дещо з фінансового боку полагодити.
Останній місяць було гірше. Вітри, холодно і дощі. Хмари сунуть без кінця й краю, наче їх десь назбиралися невичерпані запаси. Дощ ішов уперто, ніби хотів конче ті запаси вилити. Часом ліниво, немовби справляючи нудний обов’язок, але лив і лив без кінця. Рідко коли було хороше, ласкаво, соняшно. В один такий день поїхав я з Льодиком на човні. Раптом хмарка набігла і сипнув дощ. Ми привернули під ольху, і звідти дивилися, як хтось забивав по річці враз тисячі срібних цвяшків. Чудово!
Скінчив для німців «Очерк истории украинской литературы». Аркушів з 12 вийшло. В Києві оброблю і пошлю. Читав так само багато. 
28 августа. Написав Нінці та Рулінові. А решту часу бігав за всякими справами. В Академії впірнув у всякі чвари. Одвик уже був од усього того.
З новітнього фольклору. Запитання: «Кого б ви хотіли бачити на місці Дзержинського?» — Відповідь: «Усіх!». Розуміючи, очевидно, під «місцем» могилу.
29 августа. Заходив М.Могилянський і розповідав про свою справу. Написав він оповідання, власне, записав свій сон — ніби він убив Грушевського за те, що той зрадив усі свої попередні погляди і своїм існуванням заражав повітря. Оповідання найслабше, власне, з того боку, що воно, як взагалі у Могилянського, не художнє. Дві-три риски в своєму оповіданні він узяв справді портретних, і це також помилка. Але як не як, а «Червоний Шлях» теє оповідання надрукував. Усі пізнали Грушевського. Пізнав він і сам себе і нічого кращого, неборачисько, не знайшов зробити, як «расписаться в получении». Почав ходити по комуністичних установах та до нотаблів з скаргою, що «єфремовсь- ка партія» руками Могилянського хоче його згладити з світу за те, що він одійшов од шовіністичної інтелігенції і пристав до большевиків. У сферах вирішено дати вірному слузі сатисфакцію. Появилося кілька статтів з характеристикою Могилянського як чорносотенця — статей дурних, брехливих і нахабних; «Червоному Шляху» влетіло, Могилянського оповіщено (тихцем, циркулярно по цензурі) «банітою»: заборонено взагалі пускати його ім’я й під його ім’ям у друку. Якась хрестоматія, де стояло ім’я Могилянського, була затримана, аж поки видавництво («Час») не зняло банітованого ймення. Зовсім як у старі часи було за lesio majestatis з Меншиковим або тут-таки в Києві з Ніколаєвим. Показував мені Могилянський листа з цього приводу від Тичини: навіть цього полохливого до крайности поета, що мовчав і мовчить за всі шаленства й гидоту — занудило: це крик обурення. Могилянський збентежений і навіть мав думку — писати виправдування. Я радив йому плюнути «на всю штуку». Очевидно, якийсь час погаласують, а там забудеться й присохне як на собаці. Та й не в Могилянському, звісно, справа, а в тих обставинах, серед яких зчинилась ця потайна буча. Гарний Грушевський, що поліз із своїми скаргами, гарні і його покровителі, що дають йому сатисфакцію. Адже, пізнавши Грушевського, вони спершу раділи і злорадним сміхом сміялися. А потів раптом «прозріли». А врешті — замість судити Могилянського — пішли старим випробуваним самодержавним шляхом. 
30 августа. Був на пробній виставі фільму «Тарас Шевченко». Вражіння можна висловити одним словом — осудовисько. Набрехано, поперекручувано, наколочено гороху з капустою, анахронізм за анахронізмом — і це протягом чотирьох годин! Перед нами був не Тарас Шевченко, а поганого тону совітський агітатор, дешевенький і незграбний, як... як сам Панченко, автор сценарію. Вбухано силу часу, сили, коштів і заходів, щоб дати паршивеньку агітку. А автори її мали сміливість думати, що заб’ють нею Європу! Між іншим Панченко сценарій свій мені якось показував і я, переглянувши його нашвидку, ще тоді йому казав, що це дешевенька агітка, що досить було б просто правдиво, але художньо переказати життя Шевченкове, що за це повинен би взятись художник-письменник, напр.[иклад], Васильченко. Звісно, автор сценарію з цим не погодився. Тоді я порадив йому, щоб він обернувся до Кричевського і слухав його бодай щодо постановки. Кричевського справді запрошено і він вбухав багато роботи, але фільму не врятував. А Панченко потім говорив і, здається, навіть писав, що я ухвалив його сценарій! Але переглядаючи тоді, я все ж не сподівався, щоб в дійсності так паскудно вийшло. Дійсність перевершила всі страхи, невважаючи на велику працю технічну. Бучма грає Шевченка якимось неврастеником і це так само сприяє провалу фільму. Досадно й сумно, що з хорошого по суті задуму вийшла звичайна совітська пошлятина. 
31 августа. Написав до Бузескула, Шкоди (Петровськ), Д.Дорошенка, Келлерів, Є.Чикаленка. Іду до Дзвінкової.
14 сентября. Скінчився мій спочинок. З сьогоднішнього дня запрягаюся в роботу. Київ знов дихнув на мене своїм клопотом, турботами. Та що ж — нічого не поробиш.
Дзвінкову кидав з жалем. Звик за два місяці. Та ще й, особливо останні тижні, мав змогу читати, читати й читати. Просто упивався читанням. За ці два місяці прочитав, певне, більше, ніж за цілий рік київського життя. І головне — читав «без тенденції», — себто не на те, щоб зараз же використувати. Це мені взагалі рідко щастить.
Дзвінковські селяни — нещасний народ. Ліс припер село до Ірпеня і ходу людям немає. Безземелля, убожество, затурканість, озлоблення. На питання, скільки землі маєте, нерідко чути відповідь: «25 соток». Хто мас '/4 десятини — той багатир. Та ще не землі, а пісочку. Жили тут люди й перше тільки з дачника, а тепер, коли його поменшало, та й харпаки здебільшого наїздять — селяни страшенно бідують і нарікають і на большевиків, що одурили, і на свій дурний розум, що дав себе одурити. За ввесь цей час доброго слова не чув про теперішній режим, а самі прокльони. І справді, чимало підстав до таких стосунків. Хоча б, напр.[иклад] справа з переселенням. Задумала група дзвінківчан податись на Херсонщину; підшукали собі й земельку, почали клопотатися. Спершу їм і обіцяли були, а потім, коли дійшло до діла — віддали обрану ними землю під жидівську колонію... «Коли б хоч обробляли вони, — казав мені дядько, що мріяв полататись тією херсонською землею, — то б не жалко було. А то ж хіба десятий з них сидить на землі, а решта всі в городі. А обробляємо землю ми ж таки — ніби на нових поміщиків, пропаду на їх нема!».
І багато такого ж доводилось чувати.
Добрий спомин зберегли люде про Гайового, отамана партизанського, що отакошився був у Кладовій, в лісі поблизу Дзвінкової. Людей не кривдив. Помагав. Навчав Україну любити, за неї стояти... Показували мені криничку Гайового в пущі. Був, кажуть, і стовп з написом, та большевики знищили. Взагалі день у Кладовій — був один з найцікавіших з усього перебування в Дзвінковій. Дика пуща, надзвичайно мальовнича і велично-сувора. Справді неприступна твердиня гайдамацька. Один дядько розказував, ніби віз Гайового лісом. На дорозі лежить здоровенний дуб. Кинулись козаки Гайового одвертати, але нишком один до одного: «не дуже, хлопці, — нехай батько свою силу покаже». Ніби не можуть одвернути. Тоді встав Гайовий та як суне тим дубом!.. Каже дядько, що на власні очі те бачив, але стародавньою епікою тхне від його оповідання. Очевидно, це просто — легенда, що на очах твориться. І ще одна характерна дрібничка: своїх партизанів люди звуть «козаки», а большевиків — «товарищі» і треба чути, скільки зневаги вкладають у це останнє слово. 
15 сентября. Одразу поринув у море людської підлоти й бруду. Навіть передихнути не дали. Справа, власне, з ювілеєм М.Грушевського. Ще вчора, приїхавши, поміж іншими листами застав друковане, за підписом П.Тутківського (голова) та Ф.Сав- ченка (секретар), повідомлення: «Українська Академія наук взяла на себе ініціятиву організувати урочисте святкування ювілею 60- літнього дня народження й 40-річчя літературно-наукової та громадської діяльности Академіка Михайла Сергійовича Грушевського...». Здивувало це мене, але думаю, може Президента Липського повідомлено. Питаю сьогодні Липського — його теж не сповіщено. Отже ціла Президія — Президент, Віце-президент і Неодмінний секретар — ні сном ні духом не відають, що за Академію схочеться зробити Тутківському і Савченкові. Засідань Спільного зібрання і Відділу за цей час так само не було... Отже, виходить, що за Академію говорять, її не запитавши. Обурило це мене. До того ж дізнався, що Савченко, не запитавши знов же Голови Управи, звелів скарбникові одрахувати з платні службовцям гроші на ювілей. Нагримав на скарбника.
Отже, вся історія в тому полягає, що самозванні ініціятори використали час, коли в Києві не було Президії Академії, і бахнули за неї, що їм хотілось. А хотілось їм, певне, зробити бум для близьких виборів. Інакше чому б їм не підождати було 2 тижні, коли будуть вже засідання і Першого відділу, і Спільного зібрання, які — само собою — певне, не перечили б ювілеєві. А тепер — без скандала не обійдеться, бо коли Президії протестувати не випадає прилюдно, то так само не випадає й брати участь. Правда, я все одно участи в шануванні людини, якої я не поважаю, не брав би; але тоді б про людське око я знайшов би якусь притичину, а тепер я всім говорю, що це якийсь злодійський ювілей.
Це з формального боку. А в самій речі — як можна святкувати громадську діяльність людини, що заплямила себе доносами, підлизництвом, підступними вчинками, інтриганством? Серед широкого громадянства про це мало, звичайно, знають. А з підлизників Грушевського, що все те знають — що взяти? їм байдуже, бо кожен на тому й сам думає поживитись. На жаль, становище тепер таке, що мусиш, сціпивши зуби, мовчати й дивитись, як цей «отець лжи» сіє кругом себе отрутне насіння заздрос- ти, нещирости, брехень, облуди, деморалізації.
І ще одно. Святкувати Грушевському свій ювілей тепер — значить, якраз не шанувати свого минулого. Адже про цілу смугу своєї діяльности, 1917 — 1923 рр., він не сміє говорити при большевиках. Правда, він раз вже публічно наплював був на цю минувшину, коли з тієї самої трибуни, де колись головував у Центральній Раді, говорив облесні компліменти «робітничо-селянському урядові». Невже це хоче зробити й під час свого ювілею? Кримський мав стільки такту, щоб одмовитись од святкування свого ювілею в 1924 р., бо, як він казав мені, большевики той ювілей використали б насвоюруч, а Кримський же людина не політична. А тут людина, що своєю спеціальністю зробила політику, не може зрозуміти, що большевики, мабуть, використають цей ювілей, щоб остаточно втопити його в своїх обіймах. Ну, та це вже його діло. 
16 сентября. Переказують, що в офіційних кругах униніє вос- послідовало. Чекають війни з Польщею, а через неї з цілою Європою, бо, мовляв, як нас Польща битиме, то всі дивитимуться спокійно; а як ми битимемо, то нам не дозволять і ступеня ступити по польській території. До того ж і ситуація тепер така, що вже ніхто в Польщі, навіть Галичина, на нас не дивитиметься, як на визвольників. Це та ще внутрішній розклад у партії якось зовсім ніби приголомшили большевиків. Публіка звичайно певна, що ми вступаємо в рішучий період нового існування, період перелому. Багато хто просто так і говорить, що вже недовго поневірятись під цим ганебним режимом, що він блискуче доконує ту самоїдчу роботу, яку почав 9 років тому. 
17 сентября. Ходячи щодня Фундукліевською (тепер Леніна) вулицею, бачу цікаву картину. Починають одбудовувати школу ім.Ушинського: возять деревню, цеглу, настилають стелю і т.п. Пригадалася мені з цього приводу сценка з 1921 р. Тоді саме вибралася з того будинку якась совітська установа. А селилися вони тоді на зразок Пушкінової сарани:
Саранча летела, летела
Села;
Сидела, сидела, все съела,
Опять улетела.
Займаючи якесь помешкання, установи швидко нищили його й починали шукати собі інше; знайшовши й когось виселивши, перебирались туди, і кидаючи старе, забирали з собою усе, що можна забрати, аж до дверей і вікон, лишаючи самі стіни. Отож і стояла школа Ушинського без вікон і дверей. Стояла, стояла. Але ходячи щодня, почав я помічати всередині якийсь рух. Придивляюсь і бачу — якісь постаті таємничо ворушаться і ломами орудують. Незабаром позникали лутки, тоді підлоги й стелі, — одне слово всі дерев’яні частини почали розтавати, мов віск на огні. Бачу якось — заїхало в двір навіть підводою і накладає виламане дерево. А навпроти стоїть міліціонер і по-олімпійському позирає на мародерів, немов доглядає їх. Не видержав я. Підступаю до міліційського: «Як ви, — кажу, — можете оце руйнування дозволяти». Подививсь на мене, зміряв з голови до ніг, побачив, певне, що з мене ніяка шпиця в радянському колесі, й одказав, одвертаючись: «А ваше яке діло?» — йди собі, мовляв, чоловіче добрий, своєю дорогою і не втручайся в те, що до тебе не належить. Й аж тоді я догадався — що й, справді, яке моє діло? За кілька день лишилися з гарного будинку самі руїни, та, певне, в олімпійця- міліційського в кишені щось прибавилось. Тепер будинок наново відбудовують.
Звичайна це за наших часів річ в усьому: спершу зруйнувати, зогидити, запаскудити, а тоді знов вертатись на запаскуджене місце й пробувати на йому щось будувати. Скрізь, власне, на старі позиції повертаємось, тільки попереду зруйнувавши їх. А хто ж відповість за всю ту пропащу працю, зруйновані здобутки, понівечене добро, над відбудуванням якого тепер знов треба заходжуватись? У Дзвінковій мені один дядько казав: «Та таки ж прийде хтось і спитає — а де ви розточили государство?..». І таки чи не має рацію той дядько. Але й з другого боку, що сказати про наших стратегів, що методом Наполеона вертаються тепер зруйнованою Смоленською дорогою? 
18 сентября. Варто записати на пам’ять з сьогоднішньої «Пролет[арської] Правди». Якийсь борзописця радянський уболіває: «До газетного робітника, — це особливо почувається в провінції, — ставляться коли не зовсім з презирством, то принаймні неприязно. Його бояться. Від його ховаються. Його уникають». Це теза. А ось ілюстрація. На якомусь з’їзді «відповідальних робітників» у перерві стоїть собі купка теперішніх політиків і балакає і раптом один з них запропонував погуляти, з випивачкою. «Тс... тс... — зашипіли всі навколо... Ти що, хлопче, збожеволів: «мент» стоїть, а ти про випивку говориш!». «Мент» — це совітський газетяр, а на «блатному» тюремному жаргоні — шпиг, доглядач... Оце образ радянської преси. Але разом і образ радянського існування взагалі добре ілюструє ця тюремна фраза. Хороший цей газетяр, якого бояться, як шпика. Та хорші ж і ці «законодавці», що блатним жаргоном ілюструють своє тюремне становище. А пресі... пресі теж Смоленським шляхом іти доведеться.
І ще з сьогоднішньої газети. Під заголовком «Бандитизм англійців в Китаї» розповідається, як англійці обстріляли якесь місто. І під заголовком «Героїзм кантонців» розповідається, як кантонці (комуністи) обстріляли з літаків якесь місто... Але чим герої від бандитів одрізняються? Пригадалось мені, як за часів війни з німцями «Биржевые Ведомости» містили поруч такі замітки: «Німецькі літуни напали на місто N. Пірати скинули х пудів бомб і зруйнували місто». «Наші доблесні літуни налетіли на місто N. Герої скинули х пудів бомб і запалили вороже місто». Круг замкнувся і крайності сходяться.
Вчора написав листи: до Є.Чикаленка, О.Лотоцького, В.Кравченка (Житомир), Сидоренка (Елісавет[град]).
Чув сьогодні доповідь про Шевченкову могилу. Вона в тому же самому скандальному стані, в якому я бачив її навесні. Ріжни- ця хіба в тому, що новий доглядач, не маючи чого іншого робити, приставляє до того преславного бюста драбину й перефарбовує його. Якось надумавсь і позолотив його. Кажуть ретельному доглядачеві, що вийшло погано. «Погано, кажете?» — Зараз драбину до бюста і перефарбував сірою фарбою, лишивши тільки золоті вуса. «Та це ж, кажуть йому, буде, як у Перуна: золоті вуса». — «Не подобається? Що ж, можна поправити». Знов драбина на сцені, знов лізе працьовитий доглядач і фарбує й вуса насіро... Якесь систематичне знущання переводиться над великою могилою з того часу, як якась банда зробила на неї наскок, скинула хреста й поставила оце Перунське осудовисько, чи опудало, чи мацапуру. 
19 сентября. Вернувся з Харкова з-під арешту митрополит Василь Липківський. Київ зробив йому справжню царську зустріч. Кажуть, що ніде по базарах та крамницях з квітками не зосталося квіток — усі були розкуплені задля привітання митрополита. Коло Софії робилося якесь столпотвореніє вавилонське... От тобі й боротьба з релігією! Довела до того, що в нас якась теократія встановилася, немов в Галичині в половині XIX в. Та й як могло бути інакше, коли церква — то єдина продухвина для громадського почуття. Адже людина — zoon politicon , ну, то і йде туди, де цю сторону своєї натури бодай хоч крапельку може задовольнити, бодай на людях буде. З боротьби проти релігії росте релігійний рух — така діялектика життя.Зайшов до мене старий жид-палітурник, що колись працював на мене, прохав — чи нема роботи. Розговорилися. «Скажіть, чи довго ще отак пропадати? Жити не можна»... І розповів, як недавно «наші шмаркачі» школу (синагогу) одібрали під клуб. Тепер статечні жиди збирають тисячами підписи, щоб їм назад школу повернули. Дуже сумний цей старенький — ходячий доказ проти тієї поширеної тепер думки, ніби всі жиди до большевиков горнуться. 
20 сентября. Все ходять до мене люде — радитися, як їм бути з ювілеєм Грушевського. Розказую, замість поради, який мій погляд. І всі одхрещуються від солідарности з старим мерзотником, але разом з тим не мають і сміливости, щоб сказати це в вічі. Навіть Гр[ушев]ського полигач Савченко, і той, коли я взяв його на цугундер — щось почав був белькотати, що коли він працює з Гр[ушев]ським, то це не значить, що й його погляди поділяє. Звичайно, багато, от як і Савченко, говорять це нещиро, але все ж, видко, ювілей не стріває спочуття і коли підуть, то підуть не задля ювілята. А могло б зовсім інше бути, Грушевський міг би всіх об’єднати кругом себе, якби сам трохи інший був. Досадно і боляче за людину, що сама себе знівечила, і то без жоднісінької потреби, а з якоїсь органічної аморальности.Написав Багалієві. 
21 сентября. Була собі пара захоплена «живою» (чи обновленською) церквою. Нарешті, він розчарувався і почав на зібраннях парафії опозицію робити. Але недовго. Кличуть його до ДПУ і кажуть: якщо розвалюватимеш нашу церкву — прощайся з волею. Став він тихіший, але все ж іноді яке слово проти таки скаже. Кличуть жінку. «Скажіть чоловікові, що коли він не перестане, то арештуємо». — «За що?» — «А за оте саме»... — «То може й мене арештуєте?» — «І вас арештуємо»... А між іншим оця жінка страшенно ображалася, коли їй казали, що жива церква — то совітська церква і що «живці» з ДПУ накладають. 
22 сентября. З новітнього фольклору. Питання: «Чим різниться русскій язик од українського». Відповідь: «Русскій язик до Києва доводить, а український з Києва виводить».
23 сентября. Кілька день поряду в театрі, — слухаю Саксаганського і Садовського. Зібрали досить гарну трупу, і публіка аж театр ломить. Між іншим дізнався, що з «Гандзі» цензура викинула перший акт, а «Як ковбаса та чарка, то минеться й сварка» й зовсім заборонила. Перше я розумію: звичайно, за жида. А чого комуністична цензура «дворянську честь» Шпоньчину обороняє — цього вже ніяк не збагну. Чудасія, мосьпане! 
24 сентября. Ювілейний Грушевського комітет розсилає папера направо й наліво з проханням сповістити, хто з знайомих адресата хотів би дістати запрошення на ювілей. Виходить ніби — «много званых». Та, мабуть, і «избранных» теж чимало набереться: охоча публіка до безплатних видовищ.
25 сентября. З 300 000 крб., що обіцяли нам на Академію в Харкові, поза бюджетом, вийшло тільки 45 000, — трохи більше ніж пшик. Та й про це сьогодні одержали тільки неофіціальну звістку, а 1 жовтня кінчаються кредити. Отже, за цей час мусимо їх витратити і виправдати документами. Завдання не з легких. Зате характерна картина совітського ладу: дати так, щоб не можна було доцільно витратити. Паралельно з цим і на ремонт тільки оце прийшла нарешті призначена мізерія й ми починаємо ремонт тоді, коли за всіма божеськими і людськими законами повинні б, власне, його скінчити. 
26 сентября. Був у Софії. Так давно вже не ходив я до церкви, що не пізнав навіть звичайної вечірні. Старовиною, не дуже приємною, пахнуло на мене. Закам’яніла брила обряду вбила цілком те, в чому колись був для людей живий дух. А може й тепер він є для багатьох. Принаймні церкви повні, і через те, що людям нема куди піти і нема де «скоплятися», то церква дає ілюзію якоїсь громадськости.Розказували мені, що у «живців» сьогодні їхній митрополит (той, що його недавно баби били), мав казання на тему, чи добре, що у жидів одібрано їхню школу під клуб. Виходить — ніби добре, бо після того, як прийшов Христос, жидівської віри вже непотрібно. Тема й розробка її достойні ДПУ. Та чи не замовлення звідти й виконував битий владика? Видко, мало його бито. 
27 сентября. Спільне зібрання. Кримський, певна річ, не приїхав, приславши з Одеси (!) телеграму, що спізнився на поїзд (!). Я так і чекав, що він «занедужає» або «спізниться», аби уникнути преславного того ювілею. Отже мені довелося знов бабрати- ся в тій дурній і підступній історії.
А історія, справді, набирає гнусного вигляду. Скінчивши поточні справи, я заявив Зібранню, що справ більше не маю, а от може голова ювілейного комітету має що сказати зібранню. Тутківський тоді, не кажучи нічого про пікантну історію заснування самого комітету, виложив свої бажання — щоб Спільне зібрання ухвалило надрукувати Ювілейний Збірник і автобіографію Грушевського та поставило б у залі засідань мармуровий бюст або портрет ювілята. Мені довелося тоді розказати, як це все сталося, звернувши увагу Спільного Зібрання, що знов за Академію говорять не її органи, а невідповідальні особи, ставлячи її перед певним фактом і вибираючи ніби навмисне час, коли органи не функціонували. На це Тутківський мав лише відповісти, що винен І Відділ, бо то, мовляв, його була справа доглядати ювілеїв свого товариша. Довелось мені знов нагадати цьому забудькуватому голові, що ювілей, власне, був торік, що: Грушевський тоді ніби й сам не хотів святкувати і що Відділ не може вигадувати ювілеїв. Шмальгаузен, що був на час моєї відсутности за голову Управи, ствердив мої думки й додав, що фактично ініціатори не забули в свій час, але справді навмисно вибрали момент, коли крім його, випадкової людини, нікого не було в Президії (потім я розпитав Шмальґаузена й дізнався, що коли Савченко дістав од його згоду на друкування запросин од імени Академії на ювілей, то вийняв з кишені вже надрукований текст; виявилось, що вже все було зроблено до згоди Шмальґаузена!). Перетц підкреслив, що Академія може шанувати Грушевського тільки як ученого, а не як політика (Тутківський: «ми шануємо не політика, а громадського діяча!» Всі: «Хіба це не все одно?»), що автобіографію вже надруковано, що про збірник можна говорити тільки тоді, коли він буде готовий, що портрета чи бюста можна поставити, але тільки тоді, коли він буде того вартий, бо самому ж ювілятові неприємно буде дивитися на свій погано зроблений образ. Резюмуючи дебати, я запропонував, щоб од Академії з привітанням ювілятові як ученому виступив Президент, а про решту говоритимемо, коли буде готове. Зібрання ухвалило. Отже участь Академії формальна, «для годиться».
Але на цьому справа не кінчилася. Зараз по засіданні приходить Ігнатович з текстом автобіографії Грушевського, щоб я підписав його до друку. Я здивувався: адже Перетц казав, що вона вже надрукована і Тутківський не перечив, і через те в постанову Спільного зібрання автобіографія не увійшла. Пішов виясняти справу до Перетца. Виявилось, що він мав на увазі колишнє видання, — отже, явне непорозуміння. Ознайомившись з текстом, я прийшов до висновку, що од Академії її пускати не годиться (чимало брехні, хвастощів і політичний елемент), а тому запропонував зробити так: підписати на випуск я підпишу, але з умовою, щоб випускав ювілейний комітет од себе, а не від Академії. Нехай вішають кому охота, собак на мене, а не на Академію. Ще, мабуть, чимало сюрпризів матимемо з цією оголтілою компанією.
Мені тільки здається, що вся ця справа як виборчий маневр потерпіла фіаско. Спільне зібрання після моїх пояснень добре розібрало, що за тепла компанія Грушевський-Тутківський. 
28 сентября. Перше в сезоні засідання Історично-літературного Товариства. Народу набралось стільки, що ледве змістився в залі й засідання пройшло дуже жваво.
Кажуть, що на початку жовтня в Харкові чекають Олеся й Черкасенка. Першому ще сяк-так, а останній після своїх нахвалок не знаю з яким сюди лицем їде.
З ювілеєм Грушевського вже сам чорт не розбере, хто кого дере. Комуністи, що взялися були до його гаряче, тепер крутять назад, бачучи в цьому «акт політичний» (!). Мені переказували, що через те й Тутківський міняє позицію і скаржиться, що його, старого, впхнули в таке діло! А чимало з громадянства ушима хляпає і не знає, на яку ступити. Сьогодні була в мене прецікава балачка з М.М.Грінченковою та О.Андрієвською. З їхніх доводів тхнуло таким наївним обивательством та недомисленністю, а часом і сервілізмом, що мимоволі я згадав Шевченкове: «А на Громаду хоч наплюй: вона капуста головата». Іменно — капуста головата, і капустою, а не чим іншим думає.
По місту шириться чутка про вчорашнє Спільне зібрання — ніби я помирився з Грушевським і братиму участь у ювілеї. Кому ця брехня знадобилася? 
29 сентября. Заходжують в Одесі святкувати 50-ліття мого народження: дістав про це сьогодня листа від Слабченка. Чудний замір, і, певне, в піку Грушевському, а мені не дуже приємний. Суєта це, — не більш.
Пригадавсь мені з цього приводу курйоз із життя небіжчика Лисенка. На 60-ліття його народження ЯЛ.Гулак-Артемовський розлетівся до його з привітанням. Небіжчик — а він ще тоді й за паннами любив упадати, — страшенно обурився. «Що? Мені 60 літ? Це брехня!.. Звідки це ви взяли?» — «Та це так у «Корифеях» написано», — відповів зніяковілий Гулак. — «Брешуть... Мені нема 60 літ!». Довелося бідному Гулачкові назад повертати, діставши доброго прочухана. Та воно й справді не дуже приємний це нагад про старість.
Вечір у Черняхівських. Був Садовський, багато співав, розказував своїм звичаєм. Ось людина, якій ніхто не дає 70 років: свіжий, молодий, бадьорий, жвавий — так років на 40 виглядає. Молодчина та й годі! 
30 сентября. Заходив до Яновської привітати її з іменинами. Страшне, жахливе вражіння. Живий труп. І що найгірше — пише вірші, такі ж самі жахливі, і навіть не розуміє їхнього страхіття. Не дай Боже дожити до того, щоб на дитячий розум перейти.
Розпочавсь геологічний з’їзд. Серед урочистої балаканини особливо визначивсь голова виконкому Любченко. Почав геологів навчати геології і виявив при сій вірній оказії, що для його геологія й археологія — це все одно. «Ви тут, — сказав, — зібралися, щоб нові відкриття в геології освітлити, а в нас в Ольвії теж тепер провадяться розкопки і чимало інтересного знаходять. То колись думали, що геологія наука суха, не інтересна, про всяку старовину, а от тепер радянська влада з геології користується для антирелігійної пропаганди»... І так далі в тому ж таки дусі. Не знаю, як себе почували геологи, вислухуючи такі світлі думки з високого місця. Що ж до автора промови, то він, видко, дуже з себе задоволений і навіть і в гадках не має, що сотворив анекдот в істинно-помпадурському смаку.
Мені з цим помпадуром довелося несподівано сьогодні ще раз стрінутися, і то віч-на-віч. Од геологів пішов я в театр, сьогодні відкриття сезону у франківців (театр ім.Франка). Ставили «Вія», якого з Гоголя і Кропивницького перемайстрував О.Вишня.
Спершу офіціяльна балаканина того ж таки Любченка й інших комуністів, що опікають тепер українську культуру і в ній роблять такі ж винаходи, як і в геології. Почалась вистава. Не вистава, а гармидер, осудовисько, кошмар. Найогидніша «малоросійщина»: догори ногами ходять, перекидаються на сцені, рачки лазять, п’яними язиками варнякають... Колись ми такі спектаклі звали гидотою — тепер це зветься «гротеском»... Але навіщо тут розмови про мистецтво, коли воно й не ночувало тут. На моє нещастя я сидів у першому ряді й мої нещасні вуха мало [не] заглушило зовсім оце новітнє галасливе мистецтво... Здихались кияни Курбаса, але придбали його друге, погіршене видання. А українського театру як не було, так і нема.
В другому антракті до мене підійшов Любченко з такою міною, наче він мені велику честь робить. Я з ним не був знайомий ніколи і цяя «честь» мене здивувала дуже. І стався між нами діялог.
Він: Здоровенькі були, С[ергію] О[лександровичу].
Я: Доброго здоров’я!
Він: Як поживаєте?
Я: Спасибі. Як Ви? (що й мав сказати?).
Він: Гм... гм... Ну, а як у Вас в Академії?
Я: Та що ж... Все добре. Працюємо.
Він: От у Вас і ювілей там заходжуються справляти?
Я: Так... Єсть ювілейний комітет.
Він: А чи правда, що на ювілей має приїхати Студзинський? (власне Студинський).
Я: Не знаю напевне. Читав у газетах, що має з Галичини приїхати делегація. Але подробиць не знаю. Може ювілейний комітет що знає певніше.
Він: Маю відомості, що поляки не дають делегатам візи. Так що може й не приїдуть.
Я: Так... так... гм...
Він: Ну, а як Михайло Сергійович?
Я: Багато працює, як звичайно.
Він: А все ж якось Академію мало видко, якось не показує вона себе.
Я: Чого ж Ви хочете? Адже в таких установах праця, щоб бути видною, мусить провадитись століттями. А ми ж, не забувайте, існуємо всього 7 років, та ще яких років. За таких обставин взагалі трудно себе показати. А проте ж праця все-таки йде і велика.
Він: (впадаючи в інтимний тон): А скажіть — здорово академіки лають радянську владу?
Я: Не лають. Привикли. До того ж академіки — народ кабінетний, не політичний. Знаєте, як ото Архімед: римський жовнір на його списом, а він: не руш, каже, моїх кружал.
Він: Ну, та серед академіків є ж люди і з політичним минулим.
Я: Не багато. Ну, Грушевський, ну я — та й годі. Навіть Кримський далеко стояв од політики.
Він: Ну, не скажіть: адже ж у Вас там аж два Василенки, — хіба ж вони не політикували. Один меншевик, а другий так просто-таки кадет.
Я: Так, Василенко — один, бо другий ніколи не був співробітником в Академії.
Він: (впадаючи в тон ще інтимніший): А скажіть, С[ергію] О[лександровичу], коли вже ви почнете активно працювати?
Я: От тобі й маєш! Мені нема часу й носа висякати, а з вашого боку тільки й чую: коли а почну працювати! Що ви розумієте під цим — активно працювати?
Він: Ну, от хоч би в нашій пресі...
Я: Як так, то ніколи. Я людина старих поглядів, з старими забобонами. Отже, я думаю, що ніяка, але то ніяка робота неможлива без волі слова: ні державна, ні політична, ні культурна. І доки ви стоїте на своїй позиції — не давати інакомислящим говорити, доти я в пресі не виступатиму, бо вважаю, що й преси немає, а самі казенні видання.
Він: Ми даємо волю слова...
Я: Кому? Собі?
Він: Хіба тільки інтелігенти можуть на нас ремствувати. А робітники та селяни мають волю слова і говорять, що хочуть.
Я: Звідки ви це знаєте?
Він: На наших з’їздах селяни висловлюються цілком вільно.
Я: Не вірте тому, що говорять на ваших з’їздах. Це говорять тільки, аби вам подобатись. От якби ви могли зробити те, чого не можете — послухати, що говориться хоча б по селах неофіційно, між собою, то ви б не те казали. Ви тоді б побачили, що ваша воля слова перед тими речами мусила б або поступитися, або ж узятися до нагайки... Та й ще одно: ну, нехай би я почав у вас писати — що б я писав? Півправди я не можу писати, а цілої ви не дасте. І вийшло б, що тільки всі говорили б, що большевики купили Єфремова.
Він: (Сухо). Ми не маємо потреби когось купувати.
Я: І я те ж саме кажу: це ні вам, ні мені не потрібно. Отже й нема чого мені йти до вашої преси.
Тут знялася завіса і перепинила розмову. Коли скінчився акт, він попрощався й пішов, видимо розсерджений. Ото поговорили любенько! 
1 октября. Вчора «одкривали» драму, сьогодні оперу. Одкривали бучно, з музикою й фанфарами. З державним гімном і промовами. Одно тільки, що промовці підгуляли: ті самі, що вчора, ті й сьогодні і говорили навіть те самісіньке, немов у тому анекдоті про двох попів, що одно казання говорили і на Здвижен- ня, і на Микити. Говорено і вчора, і сьогодні про те, що до боль- шевиків не було нічого, ніякої української культури, а большевики настали — враз з’явилась і українська культура, театр, опера. Забувають тільки, що, напр.[иклад], опера настала тільки на п’ятий принаймні рік большевицького панування, а присутній в театрі Садовський цілком резонно нагадав (в антракті), що він свого часу без жадного державного меценатства виставив був не менш десятка опер. Навіть у дрібницях промовці ще раз проказували те, що й учора: один з них вчора «випроваджував» з Києва Курбаса і це йому так уподобалось, що і сьогодні він ще раз «випровадив», а це бриніло для публіки мало не іронією. Одна була тільки одміна: сьогоднішнє одкриття було приоздоблено присутністю, свого роду, весільного генерала. Десь узяли Дем’яна Бєдного і випхали його говорити також промову. Ну, й говорив! Щось безнадійно міщанське, солоденько українофільське, і разом гордовите, «яко от Москвы прийде», чулося в дурнуватій промові цього препрославленого піїти большевиць- кого. Закінчив — наперекір Шевченкові — «кохаймося з москалями»... Одно слово, оздоба вийшла дуже не блискуча.Сама опера (йшла «Аїда») добра: серйозне відношення, незгірші виконавці, добрий оркестр. Це, можна сказати, перша справжня у великому театрі українська опера, бо Садовський обходився з мусу не оперними співаками, а в Харкові торік українська опера йшла у маленькому театрі. З цього погляду це все ж ніби «подія». 
2 октября. Любченка обрав Геологічний з’їзд за почесного члена до президії. Мабуть, за те наукове одкриття, яке він зробив позавчора. Що ж — нехай вчені повчаться у цього доморослого геолога!Кажуть, що большевики дуже заклопотані майбутньою своєю з’їздовою кампанією (восени, звичайно, у них одбуваються партійні з’їзди). Опозиція не тільки не знищена, а ще не знати чи не візьме гору. Вона ніби розсилає по місцевих партійних організаціях пораду — в наказах з місць лаяти останніми словами опозицію, а вибирати таки опозиціонерів. Обидві сторони готуються до «останнього рішучого бою». У цьому бачать свого роду початок кінця взагалі режимові. 
3 октября. Написав Слабченкові, О.Новицькому, Петрові. Більш нічого не зробив: не дали численні одвідувачі.На цім тижні Галя і Льодик остаточно перейшли до батька, власне, Галя, бо Льодик і раніше ночував там. Сумна якась історія. Чотирі роки жили у нас діти — і ні найменшого прив’язання... Чи вони винні, чи ми? А, здається, що ми все були віддали їм і поводились так, як і батьки не всі поводяться. Не розумію. Але якось тяжко. Правда, вже трохи звик, а спершу, надто влітку, було зовсім не по собі. 
4 октября. Розповідають про вчорашню ювілейну учту. Загальний голос — велика помпа (навіть до «генія» договорилися), але душі не було. Офіціяльне славословіє. До того ж до бочки ювілейного меду докинуто кілька ложок крутого запахущого совітського дьогтю. Любченко, кажуть, просто допитував ювілята — како віруєши? А на це ювілят скромненько змовчав. На вечірньому банкеті й зовсім було нудно: там виступали вже самі за себе Гладкі, Любинські та інші «бувші» товариші ювілятові з «бувшої» партії (с[оціялістів]-р[еволюціонерів]). І все ж я не розумію, як такий розумний чоловік, як Грушевський, міг піти на те, щоб йому якісь хлопчаки нотації вичитували? А це ж не трудно було наперед угадати.Написав листи — С.Пилипенкові, І.Крекотню, Зубковському (Миргород), С.В.Тобілевич, Пашеті. 
5 октября. В газетах — крик і гвалт з приводу сенсаційного виступу в Москві так званої партійної опозиції. Справді, серед комуністів ще такого не бувало, щоб члени партії, до того ж най- видніші (Грецький, Зінов’єв, Каменєв та ін.), виявляли таке нехтування до партійної дисципліни. Видко, те, що загонили старанно всередину, все ж проривається, і свідчить про глибокий розклад, про натуральний процес розпаду в комуністичних лавах. Слова словами, а життя бере своє і на прах ломить утопійні фантазії. В зв’язку з цим заколотом чув, що Стеклова-Нахамкіса розстріляно за якесь шахрайство. Взагалі глибоко неблагополучно в датській державі, і цього вже не можуть замазати офіціяльні пера. І лютують же вони — проти своїх! 
6 октября. Оповідають про якусь темну історію з автобіографією Грушевського. Після розмови зо мною (в понеділок 27 вересня), хоча я дав підпис свій на друкування — її чомусь не друкували мало не цілий тиждень, і здали до друку тільки в суботу перед самим ювілеєм, після якихось переговорів з властями. На ювілей автобіографія таки вийшла, — без мого підпису (цьому я дуже радий), звичайним порядком. Але друкарню, що її випустила, Любченко накрив мокрим рядном. Кажуть, ніби він звелів не випускати, не показавши йому, а це зробити забули. Відповідального робітника друкарні, що забув послати брошуру до Любченка, знімають з роботи. А гроші на друк ніби дав виконком... Нічого не розбереш у цій надто поплутаній історії: інтриги, компліменти, лайка, підступство так рясно переплелися, що, мабуть, і самі дійові в цій комедії особи вже не розберуть, що кому робити і хто кому на мозоля має наступати. Та інакше не може й бути, коли стрінуться на одному полі інтригани в професії. А тут, видко, коса на камінь наскочила. 
7 октября. Прийшла до Академії телеграма з звісткою, що помер у Львові Вол[одимир] Гнатюк. Власне, помирає він з 1901 р. Занедужав він одного, здається, року з покійним Вітром (Доманицьким), разом з ним лікувався на Корфу — і проскрипів цілих 25 років. Сильна натура і уперто боролась за життя. Ще недавно мав од його листа з усякими літературними планами і, як звичайно, з скаргами на здоровля, але до останнього ми всі звикли і не дуже надавали тому ваги. Шкода, — робітник з Гнатюка був дуже добрий, як рідко в галичан, до того ж м’ягка, делікатна людина.Написав Вол[одимиру] Дорошенкові, — до звістки про смерть Гнатюка і навіть запитував про його здоров’я. 
8 октября. Скільки пропадає серед народу талановитих натур — ми навіть собі і уявити не можемо! Сьогодні була у мене одна з таких пропащих душ. Літня жінка, Текля Шурикова, родом з Сквирського повіту. Вчилася кілька місяців. Місцевий батюшка звернув був увагу на дівчину і умовляв батька — віддати її йому, щоб учити далі. Батько не згодився. Служила потім довго в Києві. 1917 р. купила «Нову Раду» — довго читала її по складах, поки не вчитала, і враз очі їй розкрилися. Стала свідомою українкою, кинулась на літературу. Перечитала всіх українських письменників, знає їх добре; пристала до української церкви і тепер уся в ній, всією душею. Молиться за письменників. Читала мені свій твір — вражіння з тюрми, куди носила пасхи в’язням. Перейнятий релігійним духом надміру, але стиль надзвичайно ясний, гарний. Може втратили ми в ній другого Марка Вовчка, чи. може кого й більшого. Навертала мене до релігії, наївно запитуючи, чому я не хожу до церкви: адже церква тепер своя, українська. Істинно — такових бо єсть царство небесне, і велика шкода, що вони пропали для земного життя і не розгорнули уповні свої сили. 
9 октября. Починає вияснятись історія з автобіографією Грушевського. Зайшов до мене один з друкарів і розповідав одробиці. Гроші на друк автобіографії дали парком та ДПУ, — реба думати на те, що нарешті думали здобути такий документ для Грушевського, як автобіографія, в якій він розписується з компліментами большевикам. Всю справу провадив Лакиза, — це якась офіційна шпиця в справах друку. Але хитрий дід одурив юльшевиків: в останній коректі він в останній (дописаній наново) частині всюду змінив «я» на «Гр.» — отже характер безпосереднього документа пропав. Розлютоване ДПУ ото і вчепилося до друкарні: як сміла випустити, не показавши. Завідатель друкарні Сліпенький пішов тоді до редакції «Україна», де і вчинив грандіозний скандал, обкладаючи матюками самого батька», та його полигачів за те, що вони «свої діла чужим коштом обробляють». Справу поки що провадить ДПУ, але наперед можна сказати, що з неї нічого не вийде — самі ж винні! — хіба що якомусь стрілочникові влетить. Меткий і промітний чоловічина: риби наловить, і ніг не замочить... Тільки краще було б, якби свої таланти він виказував поза Академією. Адже публіка справи не розбирає і все на карб Академії кладе. А «батько» з того користується. 
10 октября. Використав неділю і чудовий теплий день: ходив собі київськими кручами — на Лук’яновці та на Юрковиці. Що за прегарне оцей Київ місто і як ми мало цінуємо його красу) Я кілька годин сидів на горі, очей одірвати не міг: ліворуч темні бори і далеко мріє на горі Вишгород: просто Дніпро повився синьою биндою, ліворуч велике місто... Все зібралося докупи, щоб утворити таку красу, од якої справді очей одвести не можна. Шкода, що часу не маю на походеньки, а то б частенько сюди заглядав.А Студинський, що приїхав на ювілей Грушевського делегатом од Наук[ового] Товариства ім.Шевченка, використовує також позицію: то інтерв’ю з компліментами большевикам дасть, то в біографії Гнатюка розпишеться прихильником радянської влади, то візит Любченкові зробить... Це той самий Студинський, Що в Галичині стелеться перед поляками на рядниночку і що його виключення з Академії за це на початку цього року вимагали большевики. Дурень, лакей і жулік. Тільки що ж говоритиме він, вернувшись до Галичини? Навіть і дурним бувши, варто б такому типові на задні колеса оглядатися. 
12 октября. Знов інтриги, підступство, кляузи даються взнаки. Остання редакція академічних штатів знов принесла скорочення посад і плати за них нижчим службовцям — і мене просто в облозі держать, усякі претенденти та заздрісні людці, що не тільки дбають, щоб самим не потерпіти, але й щоб, боронь Боже, сусіда не дістав більше. Обридло це мені понад усяку міру. А вибори Президії й разом моє визволення з Управи знов не знати на який час одсунуто. Коли б знав був, що так загається справа, давно був би відмовився свого почесного уряду. А то думалося, що вибори швидко відбудуться і звільнення нормальним шляхом станеться, а воно вийшло — кінця й краю немає. І терпцю вже мені не стає. Нерви не витримують безконечних кляуз та претензій. Здається, хутко з усіма навкруги пересварюся. 
14 октября. Нарешті сьогодні появився Студинський — просто на засідання Відділу... І відразу заявив, що він сидів у польській тюрмі. Холуй і дурень, — видко, мало його держали, що не навчився навіть людського поводження. Засідання було досить химерне. Грушевський, як звичайно, пробував крутити (з Перетцем та з Любинським), — довелося дати одсіч. Здається, чи не хотів він провести Студинського на академічну платню, бо все навертав на те, щоб Перетцові не платити. Коли так, то велику прикрість йому зроблено, бо Відділ таки ухвалив узяти на платню Перетца. Любинському, що його протегує Грушевський, я дав таку рекомендацію (це ж остання шельма, яку ми торік мусили зняти з посади), що ледве чи його Відділ вибере на посаду. І що за страсть оточувати себе шельмами та холуями! Ні стиду, ні сорому немає в людини.Грушевський дуже охоче згодився виступити на засіданні, присвяченому пам’яті Гнатюка і певне складатиме йому гімни як ученому. Фарисей! Забув, як він перед обранням Гнатюка на академіка усяково його понижував («ніякий, мовляв, учений, а тільки збирач сирового матеріялу») і один-єдиний з усіх членів Відділу поставив йому мінуса. А по смерти можна і його до свого почету записати. 
15 октября. З Москви переказують, що там цими днями було велике заворушення поміж безробітними. Ніби виступило на вулицю тисяч з 50 демонстрантів, червоні курсанти відмовилися стріляти в натовп і довелося брати якісь особливі військові частини, щоб розганяти народ. З безробітними влада справді не знає, що робити, бо ці неввічливі люде розбивають ту радянську ідилію, про яку так часто і красномовно пишуть казенні пера. У Києві з цим неввічливим народом порадили дуже просто: після горішніх розрухів біржу праці розпорошили по всьому місту, — в однім збираються будівельники, в другім харчовики, в третім інтелігентні професії і т.і., і дистанції між цими membra disjecta таки чималенькі. Москва, певне, не догадалася ще на таке геніяльне, бо просте, розв’язання робітничого питання і тому має прикрості. Та, мабуть, догадається, — біда навчить... 
16 октября. З дотацією Академії з союзних коштів зовсім таки «скверный анекдот» вийшов. Почати з того, що з 150 000 крб. Академії не перепало й '/3, бо тільки 45 000. Решту ж Харків оддав або установам з власним бюджетом (75000 Національній бібліотеці), або й зовсім чужим для Академії (30000 крб. Лаврському Музеєві). Але й ці гроші прислано в свинячий голос — тоді, коли кредити за останній фінансовий рік вже замкнуто і грошей не дають... Отак наші розщедрились! Кажуть, що гроші в Харкові були давно, тільки Наркомос ними спекулював. Повірити цьому можна, бо ж розповідав Багалій про преміяльний фонд: Наркомос його розтринькав і тепер присуджених премій не дає; може, як нашкрябає якихсь недоплатой, то дасть '/4 призначеної премії. Або ще таке. Надходить зима. В Академії ні полінця дров. Писали ми разів з п’ять — ні слуху, ні духу. І от можливо, що доведеться всеньку роботу в Академії припинити, бо тепер же не 1920 — 1922 р., коли працювали люде в холоді. Правда, праця ж така була... 
17 октября. Цікаві розповідають подробиці про заходи так званої опозиції в комуністичній партії. Ніби вона, принаймні в Києві, заложила блок з усіма протисовітськими угрупуваннями (с[оціялісти]-д[емократи], с[оціялісти]-р[еволюціонери], українці і т.п.), береться доставити їм зброю і все веде до збройного виступу проти пануючої кліки. Ніби в Києві одбуваються з цього приводу дуже жваві переговори. Ніби найбільш прихильників, свій штаб, має опозиція серед робітників-друкарів і сподівається за кілька місяців скинути теперішню владу. Не знати, скільки в усіх тих переказах правди, але це ніби логічно випливає з тих звісток, що подавались і в комуністичній пресі (окрема нелегальна організація з нелегальними зібраннями, літературою, внесками і т.п.). Звичайно, коли опозиція стала на нелегальний шлях і хоче досягти перемін, то мусить виступати збройною силою, а для успіху виступу — подбати про блокування з ворогами своїх ворогів. З другого боку, якщо правда про таке широке блокування, то опозиція, виходить, ніби одійшла від комуністичних позицій і стала на звичайному демократичному ґрунті. Кажу — не знати, скільки в усьому тому правди; одно тільки безперечно: всі сподіваються якихсь перемін і всі їх бажають. Може оті чутки тільки й являються наслідком бажання, віри, яким тісно серед теперішнього безладдя й дурниць безконечних.
Переглядаючи нововиданий покажчик виданнів Держ[авного] видавництва («Українська книга», в. І 1919 — 1924, Харків, 1926) натрапив на несподіванку. Виявляється, що мою популярну брошуру про Шевченка видало було Держ[авне] видавництво в 1921 р. Це було тоді, як я жив нелегально, а комуністична преса цькувала мене устами Любченка, Пилипенка еі саeteга. Книжечки цього видання я не бачив і навіть не знав, що вона вийшла... Це вже друга така несподіванка. Недавно В.Дорошенко між іншими закордонними виданнями прислав мені моє «Из общественной жизни на Украине», позначене Москвою 1918 р., завваживши, що навсправжки брошура вийшла в Берліні.
Написав до В.Перетца, В.Рєзанова, Д.Рудченка (Полтава) та П.Опанасенка (Москва). 
18 октября. Проїздючи біля Золотих Воріт, побачив, що від них добрий шмат одколупнувся, обвалився й валяється долі. Так у нас пам’ятки старовини зберігають... У Лаврі ціла низка старовинних будинків покололася і от-от завалиться. Мазепин собор так само. Кажуть, що Андрієвська церква, це чудо мистецтва,
 одного чудового дня може опинитися не на горі, а на Подолі, — звичайно, в формі купи грузу та жорстви. І нікому до цього немає діла. Археологічний Комітет при Академії кричить про це — криком вопіющого в пустині, без жадних наслідків.
В Одесі одкривали українську оперу. На засіданні виконкому Каргальський, директор опери, почав свою промову по- українському і враз почулись вигуки: «Говорите по-русски». Каргальський заявив, що він із переконання, і з обов'язку урядової особи, мусить говорити по-українському. Як він скінчив, підвівся хтось із урядових теж людей Одеси й почав йому відповідати... по-жидівському. Одеса вважає, що це зроблене дуже дотепно.
Ще дотепніший факт трапився влітку в Києві. Одна жидівка привела хлопчика до комісії й прохала його записати до української школи. Член комісії жид умовляє її віддати сина до жидівської школи. «А нащо йому здалась жидівська мова, коли тепер усюди вимагають української?» — одказапа мати. «Ручуся вам, — заявив на це член комісії, — що за десять років усюди тут державною мовою буде тільки жидівська». Тепер публіка називає жидів не інакше, як «Госнація». 
50 лет
19 октября. Опозиція ніби здалась. Чи може маневр такий. Ортодоксальні комуністи тріумфують, але якось кисло, ніби з обов’язку. Безперечно, щось там поза лаштунками відбувається, чого ми, звичайні смертні, не знаємо. А коли дізнаємось, то може в зовсім іншому освітленні стане справа. Принаймні тон в опозиції не дуже щоб побитий.
Послав листівки Петрові та В.Сиповському.
Сьогодні мені минуло 50 років. Невтішний день.
Дістав чимало привітаннів. Найшли з чим вітати. Не знають, добрі люди, на що енергію витрачати. Від усяких публічних привітаннів я ухилився — хай йому всячина! 
20 октября. На стінах та стовпах по місту розліплено оповістки про оту нікчемну фільму «Тарас Шевченко». Рекламують непристойно. «Українська Академія наук на чолі з академіками Грушевським, Онищуком (!) і Новицьким взяла участь у постановці великої фільми...» Говорив Кримському, щоб запротестував проти втягання Академії в совітську спекуляцію великим іменем. На вулиці до мене незнайомі люди оберталися з питанням, чи правда, що Грушевський ухвалив оту дурницю. Знаючи з досвіду, як ці спекулянти можуть роздути «участь», одказував, що, мабуть, неправда. Тільки що порадів був, що хоч мого ймення не пропечатано, як мені сказано, що в газеті було додано й моє прізвище! Оттуди к бісу. Треба буде дістати газету та написати песиголовцям, щоб не сміли брехати.Справа з виданням автобіографії Грушевського вступила в новий фазіс. З губкома переказують, що там вирішено видрукувати її ще раз в тому вигляді (з «я»), в якому Грушевський був подав її до губкома. Істинно Соломонове вирішення! Значить, ще один раз грошенят асигнують (добро, що чужі!) на те, щоб таки «документ» мати. Наскочила коса на камінь! 
21 октября. Студинський поїхав страшенно розлючений. Зайшовши прощатись до Липського, буквально кулаками вимахував, згадавши про мене: «Я йому ніколи не забуду, що він не дав мені голосувати на Відділі. Та добре! Я маю про його документи». Тричі дурень. А Тимченкові казав, що «тому не пішов» до Є[фремо]ва, бо він ргivata ставить понад громадську справу». І ще раз дурень!А, здається, справа з тим дурним та льокаєм простіша. Я бачив, що він тут вкупі з своїм теперішнім патроном Грушевським промітає собі стежку до Академії, але не знав, до чого воно вже дійшлося. Тим часом приїхав з Харкова Яворський і розповів, що Студинський прибув туди з листами від Грушевського до Шумського та Ряппа і прохав зоставити його академіком у Києві. Звичайно, одрікався од свого минулого і кадив комуністам. І ті не встояли й пообіцяли. Хороші! Але ще кращі оці академіки, що влазять не дверима, а крізь шпарки! Ото й явився Студинський на засідання Відділу, вже почуваючи як «90 доларів, проше пана» у його в кишені шелестять. А я, не знаючи того, перейшов їм дорогу, перевівши на платню Перетца. Inde ira! От чому так крутився, мов у ополонці Грушевський, от чому потрясав кулаками Студинський. «З рота видер йому такий добрий зарібок», мовляв Малорос у «Хазяїні»... Тепер Кримський боїться, що Грушевський випрохає спеціяльне асигнування на Студинсько- го, і той таки пролізе до Академії. Я заспокоюю його: подякуємо Комісаріятові за нову посаду академіка і виберемо — не Студинсь- кого. Та й по всьому! Тепла компанія забула, що вибори все ж у руках Відділу, а тут Грушевський більшости ще не має. Але ж і недавній ювілят! Але ж галіціянин! На додаток до всього можу пригадати, як той самий Грушевський одрекомендував був мені того самого Студинського р. 1903 у Львові: «Та це, пане добродію, ніякий учений, а просто плазун. Ходить до св.Юра, стає навколішки так, щоб митрополит його бачив... а як же... та ручки у його лиже. Так долизався, пане-добродію, й до професури... а як же!». Тепер теж лиже, тільки у Грушевського. І хоче долизатися до академічної платні, тільки, мабуть, не пощастить. Ох, яку величезну помилку зробили ми, що свого часу не досить серйозно поставились до цієї кандидатури. З плазунами треба обережніше. 
23 октября. В четвер 21 жовтня були загальні збори співробітників Академії; мене прохали подати відомості про наші науково-фінансові перспективи, а надто цікавились платнею співробітникам. Я ці відомості подав, і хоча багато є незадоволених за зменшення платні (приписаного з Харкова), проте мої прояснення не викликали суперечок. Я розказав те, що є, і пропонував разом боротись за збільшення. Голосував проти цього одним-один Ф.Сарченко, — я не розумів, чому. Сьогодні це вияснилось. Виявляється, що династія перед зборами мала свою нараду, на якій ухвалено було зробити мені бешкет. Але після моїх поясненній побачили, що бешкет не вдається, і сам один Савченко захтів бути вірним до кінця. А я ще дивувався, побачивши Ол[ександра] Грушевського і цілий його почет у залі, аж воно справа стояла драматично. Коміки! Кажуть, що після зборів сам голова династії, Мих[айло] Сер[гійович], говорив з своєю характерною жестикуляцією: «ми провалились... а як же! Ми провалились!». Я й не гадав, що стояв над безоднею, — правда, зовсім не грізною, а більш комічною. Один «вірний до кінця» Савченко чого вартий! 
24 октября. Опозицію повикидали з усіх хлібних і впливових посад. Очевидно, порозуміння, про яке з такою помпою на днях було оголошено, виявило себе тільки маневром з обох боків. Побачимо, що далі буде.Увечері в невеликій, але теплій компанії у Руліна одсвяткова- но моє 50-ліття. Була випивка і були промови. Говорили тепло, розумно, дотепно (Филипович, Зеров, Дорошкевич, Рильський, Гермайзе, Ніковський, Білий, а Рильський написав ще й експромте). Я, відповідаючи, нагадав, як обурився був Мик[ола] Ві[талійович] Лисенко, коли Гулак розлетівся до його з привітанням на 60-ліття: невелике це щастя мати на плечах вагу з багатьох літ. А взагалі було тепло і весело. 
25 октября. Написав Бузескулові, М.Вайнштейнові (Чернігів), Іл.Холодному (Харків).На Спільному зібранні зачитувано офіційний акт про становище Лаври, складений комісією, що має розподіляти помешкання на потреби установ народньої освіти, музеїв тощо. Виявились несосвітенні речі, нечувані злочинства, наслідок спільного хазяйнування інвалідів, «собеза» та «сорабкопа». Зникло без сліду до десятка корпусів (їх розібрано і цеглу вивезено до Москви!); голова парафії «живців» нишком вивіз і продав до 1000 пуд. дзвонів; про дрібніші речі, як меблі тощо, нема вже чого й казати: брав хто тільки бачив... Будинки руйнуються, гори осуваються і взагалі старовина на території Лаври у великій небезпеці. На це давно Академія звертала уваги влади, як і на розкрадання усякого добра — і результат єдиний — згаданий акт комісії. На цьому, певне, все й скінчиться, і літописець, якщо він знайдеться тепер у Лаврі, занотує тільки чудовне запропащення будинків і іншого «нерухомого» майна, що враз набуло здатности рухатися. 
26 октября. Здається, таки серйозно хочуть нам підкинути академіком (!) Шліхтера. Щось про це казав Яворський. Неминучий скандал буде. Бо думаю, що навіть найблагодійніші та найбо- язкіші академики, навіть Граве, не покладуть йому плюса. Комуністам конче хочеться підкинути нам когось із-поміж себе, а як учених у них нема, то думають аби-кого. Самодержці робили простіше: кажуть, що філософію в Харківському університеті 1818 р. викладав з призначення поліцейський пристав. Минуло 100 років і комуністи теж хочуть зробити такий самий експеримент з Академією наук. Навіщо ж тоді було режим міняти?! 
27 октября. Проскочило якось два числа журналу «France — Ukraina», присвячені С.В.Петлюрі з його портретом, життєписом, характеристикою й описом похорону. З журналу видко, що подія 25 травня велике зробила вражіння у Франції, що в убийстві бачать керівничу руку, простягнуту звідси. Видко, також, що смерть оця знову ніби збила до гурту еміграцію і помирила різні її відлами... Не затихають жалі й тут. Недавно впав мені до рук новий вірш, присвячений «Чистій пам'яті»:
Ти заснула, Ти спиш, Україно,
Геть сплюндрований бідний мій край...
Розляглася навколо мертвуща руїна,
Серце стискує мертвий одчай...
І в очах спотьмарілих не блискають сльози,
З грудей стиснутих крику несила здобуть...
Ой, коли б прогриміли ще грози!
Ой, чому ж дні так тоскно ідуть!..
Україно моя, Україно!
Закатований рідний мій край!
Знов принесено жертву криваво-невинну,
Але, мамо, — не плач, не ридай...
Не бувало ж, рідненька, у світі ніколи,
Щоб над правдою гору Іуда взяв, кат.
«Ціна крови» дала лиш скудельниче поле,
А не звела весільних палат...
Я кажу, що прокинеться приспаний люд,
Слово скаже -й в громах прогуркоче — Дня нового потужний прелюд...
По полях здичавілих розіллються співом,
Сходючи зерном Валькир — мітральєз,
Зрошені кров’ю, піднесені гнівом,
Заграви вічні ясних марсельєз...
28 октября. Відбувається церковний собор української автокефальної церкви. Відбувається, кажуть, під знаком — «До Каноси!». Поміж «вірними» чимало підозрілих парафіян, півко- муністичного типу, особливо — приїзжі з Харкова. Засудили — не без їхньої таємної згоди — митр[ополита] Липківського та Потієнка (голова Церковної Ради) і — це вже, напевне, без згоди, бо його заслано — єпископа Олександра Ярещенка... Досить було сикнути владі на наших завзятих фрондерів, щоб усенька фронда розсипалася, як пісок... Тепер, очевидно, найстрашніша проба чекає на автокефалію: грозить їй співробітництво з большевиць- кою владою. Тут може бути і кінець отим «лицарям на годину», як давно вже настав кінець такому-от Морозові. Разом скінчиться і громадське значення автокефальної церкви. Каноса ніколи дурно не минається. 
29 октября. В розмові з Кримським почув один експромт небіжчика Хв[едора] Корша, що на їх він був такий майстер і що їх чимало свого часу по Москві ходило. Заговорили ми про деякі академічні видання, яких, звичайно, ніхто ніколи не купуватиме. Кримський і каже: це так, як Корш колись сказав був:
Лежит она и место занимает,
Зане никто ее не покупает.
Когда же кто возьмет ее и так
То вслед молва кричит ему-дурак!
Це стосувалося книги В.Міллера — «Осетинские очерки». 
30 октября. Довга розмова з Є.Тимченком. Він, бідолаха, скаржився на Кримського, ніби той його кривдить, а сам тут же таки додав, що «Правничий Словник», який улітку вийшов під редакцією Кримського, власне, його, Тимченків, словник, бо складений з його матеріялів. Запитав з цього приводу Кримського. Цей пояснив, що між працями всіх інших комісій, що за гетьманщини працювали над українською термінологією юридичною, використано в словнику працю й тієї комісії, де головою був Тимченко, але «чому він працю комісії уважає за свою власність?». Чому? — Мабуть, тому, чому і Грінченків словник уважає за свій, про що не раз мав лице публічно, друком і на засіданнях, заявляти. «Юрій Милославський — это тоже мое сочинение», мовляв невмирущий і по сей час Іван Олександрович Хлестаков. Справді, є щось у Тимченка від Івана Олександровича — страшенна чваньковитість та хвастливість. Це, разом з величезним самолюбством та нетактовністю і дуже маленькою кебетою, й ставить його часто в становище, коли самолюбству доводиться почувати покривдження. А взагалі — якийсь він нещасний з своїми величезними претензіями і занадто малими, щоб їх задовольнити, даними. 
31 октября. Засідання, присвячене пам’яті Гнатюка. Публіки мало, навіть академіків усього п’ятеро — з них двоє обов’язкових: Президент і доповідник. Ушанування вийшло злиденне. Грушевський назвав роботу Гнатюка епохальною, колосальною і т.п., забувши, що коли при виборах клав йому мінуса, то аргументував це тим, що з Гнатюка тільки збирач матеріялу, а ніякий учений. По смерті супротивника, видко, можна вже й змінити думку. 
1 ноября. Знов ювілей Грушевського... Видко, «ево еще много будет воскресшева», як того Рокамболя в Успенського. Гермайзе сьогодні був у Кримського і вимагав, щоб Відділ зайнявся упорядкуванням збірника, присвяченого Грушевському, од імені Академії. Думали обійтися без Академії, її іменем говорячи, а тепер хочуть примусити, щоб Академія заговорила. Доведеться, видко, нагадати, як Грушевський заходжувався зруйнувати Академію за Директорії, та яку він тепер вже написав її історію в «Україні», а за це, очевидно, збірників не складають. Я певен, що ця нова витівка не без участи самого ювілята розпочата. Дивно, скільки енергії витрачає ця людина на рекламу. І навіщо це ж йому здалося — не розумію. 
2 ноября. Заходив Юровець, так, здається, його прізвище, — робітник, колишній рупівець. Торік він прислав мені був теорію богопізнання — річ цілком божевільну. Він справді божевільний. Розповідав, що за цю теорію большевики шукають його вбити, бо вона нищить увесь їхній матеріялізм; що він тепер живе нелегально, що німці дають йому 10.000 крб. за право опублікувати його теорію, що прилітало навіть два аероплани, щоб забрати його в Європу: «покрутились, покрутились, та й не могли опуститись і назад полетіли»; що в Петербурзі влада перейшла вже до демократії і т.п. Моторошно слухати оце марення, спокійно і з глибокою вірою викладуване. І скільки їх тепер таких, що розум не витримав подій! По вулицях ходить дівчина Юлінька, що публічно проповідує Бога, лає большевиків та жидів і вимагає від кожного, хто стрінеться, відповіді, чи вірує в Бога. На днях бачив як біля неї на Хрещатику величезний натовп зібрався: мабуть, якогось «жида», як звичайно, напастувала. Душевний травматизм надзвичайно поширений, як наслідок божевільних подій та божевільного режиму. 
3 ноября. Перечитав книжку «Л[літературно]-Н[аукового] Вістника», присвячену Франкові. Слабенька. Опріч згадок К.Гриневичевої, хоч написаних літературно, нема на чому спочити, та й ті згадки були вже раз, пригадую, надруковані (у «Вістнику Союзу Визволення України»), Особливо дурна стаття С.Ше- лухіна: про Франка там небагато, зате ім’ям покійника позводив свої рахунки з живими і навіть з мертвими «ворогами». Влетіло, звісно, Грінченкові і мені. Напрочуд злобна і нерозумна людина, маньяк якийсь непротверезений.Так само і стаття Донцова про С.В.Петлюру. Теж маньяк. Як бугаєві червоне — так йому слова: гуманізм, демократія. І воює з ними злобно і завзято колишній соціял-демократ, що обернувся на фашиста, цей український Струве, що виклинає справжнього Струве. А воно, як навсправжки, то виходить просто — своя своїх не познаша. 
4 ноября. (Четвер). Катеринослав перейменовано на Дніпровсько-Петровське... Убога фантазія в наших можновладців: опріч слова «червоний» у десятках комбінацій та ймення «вождей», нічого не вигадає. До речі, як же тепер з Зіновьєвським бути, як і з портретами Зіновьєва на цигарках? Зрадник, викинутий з Комінтерна й інших злачних місць, тож не личить його найменням города називати та цигарки прикрашати... От нове завдання совітським казуїстам. 
5 ноября. Перебираю потроху свої книжкові та газетні безодні: дещо нищу, дещо передаю до Всенародної бібліотеки, бо вже нікуди мені діватися з книжками, просто з хати мене випирають. Обростає чоловік, на однім довго місці живучи, — так обростає, що й не потовпиться ніде. Я вже кожен вершок стіни у себе утилізував у хаті, тепер соваюсь потроху в сіни. Вже в сінях навіть стінку посунув далі, щоб хоч ще одну полицю примостити, попід стелею теж поробив полиці. Так мусиш мудрувати, щоб якось влізти в тісне місце,- та чи надовго це! А переглядання часу вимагає, а його й так не вистарчає на писання, на коректи, на редактуру, на читання. Робота, написана влітку, лежить, бо нема й хвилини часу, щоб за неї взятись та її обробити. А час уже наближається й висилати її до німців: не хотілося б перед чужими людьми бути неакуратним. Багато знаходжу такого, що й жаль розлучатися з ним, та нічого не вдієш — мусиш... 
6 ноября. Був у німецького консула з приводу відсилки до Берліну книжок з бібліотеки Д.Дорошенка, що він хоче пожертвувати Слов’янському інститутові при Берлінському університеті. Живе по-великопанському, як і подобає заступникові держави, що себе поважає і ставить «uber alles». Це виявилось між іншим в анекдоті, який він ніби простодушно, але, певне, не без внутрішнього єхидства мені розповів. Сербський професор побував у Берліні і, вернувшись до Београду, прийшов до начальства дати звідомлення з своєї подорожі. «Що ж вам найбільш у Берліні вподобалось?» — «Та вподобався найбільше — Зоологічний сад». — «Чому?» — «Та, бачте, стояв я перед кліткою з мавпами, стояв, дивився, дивувався й запитував себе: кому краще жити — чи мавпам у Берліні, чи професорам у Београді». Анекдот, розказаний ламаною російщиною, справді комічне вражіння робить, але слухаючи цього оповідання, я собі думав: не знаю, як сербські вчені — може й справді дехто з них позаздрив би берлінським мавпам, але щодо наших, то, напевне, дуже багато цілком серйозно те питання поставили б. Я знаю цілу низку інтелігентних людей, що раді б за двірника стати, але, на жаль, і того не можуть дістати. До нас в Академію за «завхоза» й тепер от прохається людина з вищою освітою. І немов для ілюстрації німецького «віца» зараз же по розмові з консулом приходить до мене Фомицький Д. (інтересна людина, класик) і розповідає про мого колишнього вчителя філософії в семінарії П.Кала- чинського таке, що волосся догори полізло. Загибає чоловік — розумний, інтелігентний, порядний, бо не вміє пристосовуватися, або ж нікому його знання непридатне. Або досить глянути на старенького Степовича (його якраз стрів я на вулиці), щоб запитати: кому краще жити — чи мавпам у Берліні, чи професорам у радянських країнах?І ще одна ілюстрація до цього німецького оповідання. З ВІНО одібрали ми в Академії папірця: забирайте нумізматичну колекцію мерщій, а то викинемо її на двір. Університет мав колись багатющі колекції, музеї. Тепер — художню колекцію вже розпорошено, археологічну також, нумізматичну загрожують викинути, далі черга за геологічною, зоологічною й іншими. Непотрібні вони для теперішньої «вищої» освіти... Але найпікантніша, може, причина, через яку викидають з кол[ишнього] університету дорогоцінний мюнц-кабінет. ВІНО треба тих кімнат, де стоїть колекція. А треба їх, щоб поставити студентську бібліотеку, винісши її з дотеперішнього приміщення. А винести її довелося тому, що у ВІНО для студентів заводять військову муштру — шагістику, фортифікацію, стратегію і т.п. — а для військової муштри потрібно великого й гарного приміщення... Таким чином, вернулись ми з усім своїм комунізмом — просто до часів Миколи Першого, коли на всіх язиках все мовчало, бо благоденствувало, а по університетах квітла шагістика з фортифікацією. Як же тут не запитати: кому краще жити — чи мавпам в Берліні, чи професорам у Совдепії? 
7 ноября. (Неділя). Час од часу викликає мене Л.О.Яновськавоплем: «прийдіть». Був я в неї й сьогодні. Що за страшне вражіння! І яка страшна доля — себе пережити і не вмерти в свій час! А ще пробує писати — записує сни, намагається навіть вірші писати... Сьогодні каже мені, прочитавши один із своїх снів: «в мене є фотографія о.Федора з Ольгою Іванівною». Я здивувався, бо знав, що вони ніколи разом не фотографувались, — «а ну, покажіть», кажу. Звеліла вона мені подати ту фотографію, дивлюся
якісь зовсім чужі люде, мені невідомі. Очевидно, вона вже плутає і факти, і людей. А найгірше якась хвороблива скнарість, гонитва за грішми, скарги, що їй не вистарчає пенси, жебрацтво. Сьогодні було те ж саме, і за тим вона мене й викликала. Якийсь понурий жах, а не життя! Подав їй надію, що може пощастить надрукувати її колишні оповідання і взяти гонорар — зраділа, мов дитина новенькій цяцьці. Кожного разу, виходячи від неї думаю собі: оце «по образу твоєму созданная красота»...
По вулицях чимало люду — святкують сьогодні жовтневі свята. Але які вони мізерні тепер, оці свята, і як з року на рік холоне навіть роблений запал! І нема чим його підігріти. Видихалося все навіть форма. Юрби гулящого люду, а не борців можна побачити тепер під час отаких революційних свят, що втратили вже всякий сенс.
8 ноября. «Наталка-Полтавка» з Садовським та Саксаганським. Великий оперний театр повнісенький. Курці нема де клюнути. А у Юри, у так званих «франківців» буває по 50 — 60 чоловіка на не менший театр... Саксаганський у ролі Возного воскресив той хороший образ, що давав колись Карпенко-Карий. Можна було одпочивати на грі двох братів, що відносили далеко- далеко від сучасного гаєрства.Садовський оповідав, що заходив до Любченка: «Коли ви дасте, нарешті, нам театр?» — «Та, бачите... я нічого проти того не маю, — одказує помпадур, — тільки... дозволите, Миколо Сарповичу, по щирості з вами говорити?». — «Прошу». — «Ми боїмося, що ви нам покладете зовсім франківців...» — «Вони вже лежать», — одмовив Садовський. 
9 ноября. Залетіла якось львівська «Рада» (7 листопада), а в ній надруковано «З мого побуту на Радянській Україні» Кирила Студинського. Щоб оцінити, що він тут побачив, досить навести одну фразу: «Селянин має нині землі від 12 — 15 десятин»... Таке і все інше — брехливе і облесне до крайности. Видко, що не тратить надії здобути посаду на Радянській Україні.А виясняється, що в Києві він утяв був ще кращу штуку. В своєму інтерв’ю, що подав до «Пролет[арської] Правди», він написав був цілком одвертий донос на Старицьку-Черняхівську, та вже редакція викреслила: «це ж донос». Большевики показали себе поряднішими, ніж цей доктор, професор і академік. Співробітник «Пролет[арської] Правди», що цеє розказував, закінчив своє оповідання лапідарним — «сукин син». Істинно! 
10 ноября. Стару Смоленську викидають на вулицю з забороною жити ближче 50 верстов од місця теперішнього побуту. А їй 85 років, ні копійки грошей, і ні душі близької. Послав од Академії Петровському та Гринькові таку телеграму: «З наказу Первомайського окрвиконкому викидають на вулицю 85-літню удову Смоленського, відомого вчителя революціонерів, як вдову поміщика. Академія наук прохає припинити це виселення». Зроблено це більш для годиться, бо ледве чи прихилять своє «свинцове ухо» до цього благання наші можновладці, як не прихилили вже от третій рік, що Академія прохала за нещасну стару. 
11 ноября. «Пролет[арська] Правда» передрукувала совітську ідилію Студинського, але повипускавши усі найбільш брехливі і облесні місця (хоча б про оті «12 — 15 десятин»). Рішуче большевицькі газетчики порядніші й розумніші за отого меткого професора.
Написав до М.Плевако, Д.Дорошенка, Мих[айла] та Тараса Слабченків.
12 ноября. Написав до Петра, до М.Жука (Одеса), В.Перетца.Біля Грушевського знов починає заварюватися якась історія. Істинно історична людина: історії так коло його й кубляться. Кажуть, що його полигач Ф.Савченко, поїхавши до Харкова, зробив там доноси на Окиншевича, і того знято з посади при дослідчій Катедрі (у Грушевського). Окиншевич дізнавсь про це і витягає всеньку історію на прилюдне позорище. Замішано вже сюди й секцію наукових робітників — ніби секретар її, Іваниць- кий-Василенко, загрожує поставити справу на вирішення Секції. А Грушевський-junior, зачувши про цеє, наївно прохопився: «Як же це так? Адже Іваницький-Василенко завжди з нами йшов». Співробітники Катедри ніби мають колективно протестувати проти такого з співробітниками поводження... Що за клоака у нас завелася з приїздом «самого», то й говорити гидко. Доки вже це тягтиметься?! 
13 ноября. ГПУ (чи як тепер по-українському кажуть: ДПУ) оскандалилось. У Києві був В.Шульгін, жив довгий час і тепер за кордоном описує своє вражіння од Києва і України. Що саме він пише — не знати, бо радянські газети подають тільки те, що їм вигідно. В усякім разі ДПУ мабуть казиться од злости: де ж таки — такий пташок був тут і випурхнув. А ще ж всевідуще ДПУ називається... В публіці говорять, що Шульгін приїздив навідатись до сина (одного ніби розстріляно, а другий — у божевільні), що він ходив по Києву не пізнаний і тільки коли стрівся з жандармським полковником (колишнім, звісно, а тепер службовцем у ДПУ), своїм знайомим добрим, з яким не раз колись грав у карти — то почув уперше небезпеку. Давній знайомий, колишній жандарм, пізнав приятеля і... витяг свищика, щоб засюрчати. Шульгін — у ноги од старого приятеля, насилу втік. Чи так було — трудно сказати, але коли Шульгін наважився приїхати до Києва, то легше було колишньому жандармові видати свого колишнього приятеля. Цікаво було б прочитати справжні вражіння Шульгіна: людина він талановита і спостережлива, а специфічне його освітлення можна й не брати на увагу. 
14 ноября. Написав: Подєбрадській Академії та Громадському Видавничому Фондові (в Празі), а також Галі (Рокитна) і Іночці (Тула). Подячні листи за поздоровлення.
16 ноября. З новітнього фольклору. Питання: «Что такое ВКП(б)». Відповідь: «Воры, Конокрады, Проститутки». — «Но Проститутки — не русское слово». — «Там в скобках стоит и по- русски — б...». Nota bene: анекдот походить з комуністичних сфер.
Ще: «Чим одрізняється Сталін од Мойсея?» — «Мойсей вивів жидів з Єгипту, а Сталін — з Політбюро».
17 ноября. А це вже не анекдот. У статті Ніковського про Лесю Українку була фраза, що, мовляв, про значення творів Л.Українки не може бути «дискусії». Цензор це викреслив... Чому, — запитали цого?.. «А тому, — пояснив, — бо партія не допускає жадних дискусій». Чим це гірше від знаменитого «вольного духа» в печі, що його дбайливо виводили російські цензори часів Мико- лаєвських? Думаю, що коли б хто почав теперішні цензурні анекдоти збирати, то букет вийшов би куди запашніший, ніж колись був. Недурно ж усе на світі росте і удосконалюється. Прогрес цензурної дурости найкращим тому може бути свідком. 
18 ноября. Завелося нове літературне об'єднання (Підмогильний, Косинка й ін.), що прибрало собі наймення МАРС, — од перших літер якихсь сакраментальних слів. Публіка читає це навпаки і виходить — СРАМ. Звідси жарт: були «ланці» (це об’єднання попереду звалось — «Ланка»), стали «срамники». З практики минулого пригадую, що, либонь, 1919 р. було теж собі таке об’єднання, яке звалося «ХЛАМ» (Художники, Літератори, Артисти, Музиканти). Щось провіденціяльне виявляється в цих барвистих скороченнях. 
19 ноября. Принесли мені число «Діла» з статтею про мене. Стаття написана тепло, з почуттям хоч і не без помилок. Характерно, що в статті спеціяльно зазначено, що я не пишу «в офіціяльних, урядових органах преси» на радянській Україні. Зазначено також, що ніби і большевики оцінили те, що я не кривив з своїми думками, «бо ніколи ми не чували, аби йому роблено які пакости», — ну, пакости таки роблено. Взагалі це чи не перша стаття з загальною оцінкою — і не лайлива. Автор — якийсь І.Німчук. З мови видко, що ніби не галичанин, а наддніпрянець. 
20 ноября. Стоїть на розі Фундуклієвської та Володи- мирської вулиць великий недобудований будинок. Розказують, що цими днями трапилась там така подія. Йшло повз його подружжя. Чоловікові треба було стати і він зайшов у двір того будинку через вилом у мурі. Жінка чекала-чекала і врешті почала турбуватись. Обертається до міліціонера: так і так, зайшов чоловік і не вертається, ходімте пошукаємо. — «Що я, збожеволів, чи що, щоб туди пішов, — одказує міліціонер, — там безпритульні». Пішли до міліції, там дали їм чоловік з двадцять міліціонерів і тоді рискнули увійти до будинку. Знайшли — шість голих, обдертих трупів, між ними і того чоловіка... Це в центрі міста, біля самісінького театра, на людних вулицях. І це вже не вперше безпритульні себе так показують. І нічогісенько... Існують собі. Звичайно, казенні газети про такі факти ні пари з уст: все, мовляв, благополучно. А нема дня, немає ночі, щоб когось не зарізали, не обдерли десятків людей, не ограбували десятків квартир. Міліція, звичайно, буває відсутня, нікого з неї і не знайдеш навіть. Уночі по всіх вулицях сторожі, яких оплачує обиватель — і вони теж нічого не бачать і не чують. І коли доводиться ввечері виходити з дому, то збираєшся так, ніби вибираєшся в африканські джунглі. І ще гірше, бо тут і дома знайде тебе лиха година. А по газетах тільки те й роблять, що вихваляють наш соціялістичний рай. 
21 ноября. Сьогодні було понад 20° тепла, день тихий, сонячний. їздили ми на кладовище, — я без пальта, по-літньому. А це ж і по старому стилю — 8 листопада, Михайла. Не пам’ятаю я, щоб на Михайла можна було по-літньому ходити. Аж не віриться, що пізня осінь, і коли б дерева не були голі — подумав би, що літо.
22 ноября. З українізацією не на жарт беруться. Саме тепер одбувається по установах перевірка, і хто не знає української мови, тих вигонять із служби. Але слово «знати» тут не зовсім до діла, бо перевірка має особливий характер. Голоскевич був на перевірці в Укрметі, установі здавна українській, і каже, що то не перевірка була, а якесь знущання. Українізатор завдавав такі казуїстичні питання, яких, видимо, на цей випадок навигадував, і всі, хто завжди говорить по-українському, все ж на ті питання відповісти не могли. Та й сам той добродій ледве чи розумів, що питав. Тепер повівся особливий тип чиновників од українізації, як колись були чиновники від обрусенія. Здебільшого це випадкові люде, що й самі українізувалися років 3 — 4 тому, а в усякім разі перед 1917 роком і не думали, що вони українці. І ретельно справляють свою нову службу, і компрометують українську культуру, як гірше не можна. Обиватель того не розрізняє і думає, що то давні українці провадять так люто українізацію — і лається та нарікає, і часто не без підстави. Бо ж звичайна річ: застав дурня Богу молитись, то він і собі, і другим лоби порозбиває і добру справу на глум оберне. Голоскевич обіцяв скласти меморіял про ту перевірку, що була в його на очах. Матеріял, певне, надто цікавий, бо спокійно говорити про його не може. На жаль, нема незалежної преси, бо в офіційній навіть таких справ не можна по правді трактувати. 
23 ноября. Помер В.К.Дебагорій-Мокрісвич. Помер у Болгарії, куди мусив рятуватися р. 1922 з нашого совітського раю. Старий революціонер мусив тікати з рідного краю, скоро прийшла та революція, якої він був одним з ініціяторів і творців.Познайомивсь я з ним особисто р. 1921-го і часто бачився до його виїзду за кордон. Але знав його далеко раніше, ще з юнацьких часів. Пам’ятаю, був я ще в семінарії, дали мені книжку його споминів (закордонне видання) на кілька годин, — і я буквально цілу ніч сидів, читаюти ті надзвичайно цікаві спомини і не ліг спати, поки остання сторінка не пройшла перед очима. Він дуже з того часу еволюціонував і став на українському ґрунті. Оповідав він мені, що як вернувсь 1917 р. до Києва, то зразу стали перед ним питання — до якої партії пристати. Тягли його до себе російські с[оціялісти]-р[еволюціонери], але він твердо сказав: тільки до української. Почав знайомитись з програмами. Найбільш до душі припала програма с[оціялістів]-ф[едералістів], от, казав він, «вибравсь я до редакції «Нової Ради», щоб познайомитися з вами та записатись до с[оціялістів]-ф[едералістів]. Аж тут на дорозі стрів мене Науменко і почав затягати до демократично-федеративної партії. Пішов я. Походив разів кілька — бачу: не по мені... А тим часом настала Гетьманщина, тоді один переворот, другий — так я й лишивсь поза людьми». Між іншим наполягав я на його, щоб він написав свої згадки про Драгомано- ва. їдучи за кордон, лишив він мені статтю, пів-спомини, пів-публіцистика; але тоді ніде було надрукувати, і вже згодом я передав її Грушевському для «України», де вона й має появитися. Прикро мені, що його рукописи, які я переслав йому за кордон, пропали (виправлений примірник споминів та вражіння з большевицького панування). Десь потрапили вони до Зайцева — і хоч скільки я писав, прохаючи одіслати авторові, так і не допрохався. Звичайне наше свинство! Тим більше, що старий мав думку, що це навмисне зроблено, — так він і писав мені. Хороша, чесна людина. 
25 ноября. Написав Степаненкові і Вайнштейнові. Взявся за обробку своєї німецької літератури. Давно час! Але як навмисне — накидали стільки коректи, що більш сиджу над нею, а не над історією. Навіть до Академії на цьому тижні не щодня ходив, а все-таки не встигаю пробити того, що напливає. Тяжкий буде для мене грудень!До речі про грудень: цьому місяцеві пощастило попасти в українізаційні анекдоти. На перевірці по українізації питають жида- як по-українському місяці. «Січень, лютий», — жваво починає він і доходить аж до останнього місяця і став, — забув. Якась його товаришка, щоб помогти, показує собі на груди — «грудень» мовляв — «Цицел!» — радісно догадався запитаний. 
26 ноября. Був Рудницький, географ, що з Праги перебравсь на Україну. Має тут керувати Географічним інститутом. Це вже не перший галичанин, який перебігає сюди. З Рудницького людина, як сам він рекомендується, аполітична і йому все одно, де працювати. Турбується лиш, що йому Грушевський шкодитиме. Я заспокоїв його тим, що Грушевський не має такого впливу, щоб заважати в праці, хто хоче працювати. Балакучий і трохи цинічний. Нарозказував мені багато про знайомих емігрантів — аж до того, що Олесь дуже хропе вночі, а Ю.Сірий «пукає» так, що «чоловік того не годен витримати...». А взагалі, здається, людина нічого.Написав Слабченкові, Холодному, Опанасенкові (Москва). 
27 ноября. Вернувсь Кримський з Харкова. Новина, яку він смакуючи розповідає — це новий подвиг Грушевського. Цей доблесний лицар послав до Харкова свого вірного полигача Сав- ченка і той скаржився по всяких урядових установах на лихий розподіл коштів в Академії. «Єфремов собі забирає цілу тисячу, а бідний Грушевський має жити на 180 крб.». В Харкові, звісно, не знають, скільки «забирає собі» Єфремов. Зате добре знають, скільки платять «бідному» Грушевському. Отже, взяли олівця і вирахували: 180 крб. як академік, 97 з дослідчої катедри, 70 пенсії (виходить, що наш безсеребренник ще й пенсію тут дістає, яку мав би йому платити австрійський уряд!), 60 як декретований учений, 75 золотого забезпечення та з «України» не менш як 400- 500 крб., не рахуючи грубих гонорарів за свої книжки. Отже, справді близько-близько 1000 крб. на місяць! Зробивши такий підрахунок, у Харкові заспокоїлися і вже без особливої віри до донощика прийняли його новий наклеп.
Моя містична «1000» справді виглядає інакше. До жовтня я мав 295 крб. У жовтні за 4 посади мені вийшло (не з моєї, звісно, волі, а призначених на ті посади) 684 крб. — за каторжну роботу, якої більш ніхто не має в Академії. З цих грошей я з своєї волі оплачую Іванця за секретарювання в Управі (бо Харків секретаря нам викреслив) та Янукова, — отже 50 крб. ще треба скинути. Багато все ж лишається?.. Може. Але донощик не взяв на увагу, що я не напрохуюся на тії посади, і, напр.[иклад], головування в Управі готов би за всяку ціну позбутися хоч зараз, аби було кому передати. А друге — два роки за каторжну роботу в Управі я не брав ні копійки, аби лиш не позбавляти недужого Лободу того додатку до його основного удержання. Це вперше, коли проти мене воюють грошовими аргументами, — досі роблено тільки політичні доноси. До чого тільки цей чоловік дійде — важко вгадати. Здається — от уже край морального занепаду, — коли дивись: знайде ще нижчий щабель і плюхається на його з дивовижним са- моотверженням. Та навіть і ті, що перед ними він плазує і жебрає, вже його розкусили, надто по ювілеї і ставляться до його з підкресленим презирством. «Я дал ему злата и проклял его»: большевики навіть бачать, що ця продажна людина доходить вже краю свого занепаду і ставляться до неї з огидою й презирством. Перше вони, наприклад, домагалися, щоб Грушевський був у Президії Академії, а тепер на прощання Ряп- по запитав Кримського: «які шанси Грушевського на виборах?» «У нас ніхто про це не думає», — одказав Кримський. «И у нас тоже об этом уже не думают», — в лад йому додав Ряппо. Навіть Київське ДПУ, як мені переказувано, вважає, що Грушевський з Тутківським та Студинським (!) проводять деструкційну роботу в Академії, і зокрема: «он во время своих поездок в Харьков представлял жизнь Академии в извращенном виде и тем вводил в заблуждение ответственных работников нашей партии». Донощиком гидують навіть ті, хто живе з доносів! Отже, виходить, навіть доноси треба робити з розмислом, а не так сліпо, як Грушевський, що вже всяку міру давно втратив.
Вийшов я з Академії, наслухавшись цих хороших новин, наче побитий. Боже, серед якої гидоти доводиться обертатися! Кубло гаддя якесь завелося. Клоака смердюча, що отруює круг себе повітря. І цей чоловік запахущий заявив на своєму ювілеї, що не вважає свою діяльність закінченою. Він сподівається ще вирнути наповерх за нових обставин. Дійсно — він не закінчив кар’єри на становищі політичному — і тепер добиває свою репутацію з енергією, подиву гідною. Зважливість самогубці — ніщо, як рівняти до цієї зважливости, що не лишила по собі й цяточки незапля- мованої. 
28 ноября. І ще чимало цікавого розповідав учора Кримський. Найголовніше — це справа Шліхтера. Кінчилася вона досить мирно: Шліхтер прохав, щоб Академія вернула йому його праці та й по всьому. Чи це тому, що він, можливо, заступить Шумсь- кого на комісарстві; чи прочув, що Академія його не вибере і зрозумів, що вдиратися силоміць, шляхом призначення — річ не дуже-то почесна? В усякому разі це добре, що з Академії скинуто цю надзвичайн[у] перспективу — воюватися за одстоювання елементарної справедливости. Перемога була, певна річ, забезпечена, але за теперішніх обставин краще уникати й перемог. Адже ті, хто хотів посадити нам Шліхтера, ні перед жадною капостю не спинилися б, і боротьба могла б набрати дуже прикрого вигляду.
Викликали до Харкова Гермайзе і в його присутності урядили «суд» над його книгою про РУП. Картина цього суду була високою мірою непристойна. Звичайно, виступав Десняк. Звичайно, читав «поміж рядками». Звичайно, копирсався в душі у автора. І все це тхнуло таким популярним тепер доносом... Аж його, Дес- някові, товариші кричали йому, що це вже занадто. Дивує мене тільки, що Гермайзе усе те слухав. Я б на його місці просто вийшов би з такого «суду», плюнувши.
Принесено число 10-те празької чи, власне, подсбрадської газети «Українське Життя»; в йому дуже тепле мені привітання, портрет і стаття О.І.Лотоцького. Тепер я знаю, на підставі чого писав Німчук у «Ділі»: він дуже совісно переписав статтю Ол[ександра] І[гнатови]ча.
Єсть там ще про справу вбивства С.В.Петлюри: допит свідків і обвинуваченого. Вражіння таке, що жидівство справу душегуба зробило своєю і за всяку ціну намагається очернити замордованого. Що за гидота! Вчинили насильство над неповинною людиною та ще й хочуть її затоптати. Характерний факт, що свідчить, який був освідомлений Шварцбарт: він О.Шульгіна сплутав з В.Шульгіним. Добре, що перед судом. А якби сам судив, як Петлюру, то могло б одним замордованим за чужий гріх більше бути. А убійник і тоді з ясним чолом казав би, що убив погромника. А жиди — такі, як Сліозберг, що нічого, власне, не знає, бо не був на Україні — доводили б, що то таки погромник. І ще себе за скривджених уважали б. Переплуталося все якось на світі.
30 листопада. Нова модна тема — Дніпрельстан. Як той всюду- сущий Каннітферштан — всюди тепер бренить Дніпрельстан, Дніпрельстан. Грандіозний задум, про який мріяли давно вже, зробити Дніпро вільним од порогів та судоходним на всьому протязі. І грандіозних вимагає, звісно, й видатків. Кажуть, що як американцям розгорнули цей план, то вони захопились, ухвалили, цмокали од здивування. Але коли їм запропонували дати на це грошей, практичні янкі одказали: «Знаєте, коли б у нас, в Америці, складено було такий план, то ми б сказали, що наша країна занадто бідна, щоб це витримати». І отже, ми думаємо витримати. І вже збираємо гроші. Ларьок № ... пожертвував аж 7 крб. 59 коп., якийсь залізничний гурток зібрав 38 крб., а промітний Городовенко вже уряджає на користь Дніпрельстана концерти, які хтозна чи дадуть плюс, чи мінус. Ясна річ, що коли так заходжуються, коли доля грандіозного плану залежить кінець-кінцем від жертволюбности Ларька чи співацького захоплення Городовенком, то це справа несерйозна. І чи не має рації дотеп практичного янкі, що їхня країна для того «занадто бідна». А що чимало коло цієї справи промітних людей руки погріють, то це вже напевне. Нова буде «Десенка». 
1 декабря. Середа. З українізаційних анекдотів. Приїхав якийсь агітатор на завод і говорив щось там про політичні справи, нарешті закінчив: «а теперь еще скажу про внутрипартийную оппозицию». «Прохаємо, прохаємо!» — загуло кругом. «Ну, и при чем здесь Хаим? — одказав промовця. — Не про Хаима, а про Лейбу Троцкого будет речь».З цього один з українізаторів розповів дійсний факт. Викладає він українську мову одній з київських лікарень. Перевіряючи знання учнів, він провадив попереду з кожним розмову, розпитував, що саме робить, з ким має діло, щоб довести потребу знання української мови. Ото приходить на іспит якийсь із служників, знає погано. І почав учитель його угрущати: «Як вам не сором! Адже ж у вас бувають і люде, що не знають іншої мови, як українську, то як же ви з ними будете розмовляти?» — «Так что вони нічого не говорять». — «Як-то не говорять?» — не вгаває вчитель. — «Ви де служите?» — «Та я в мертвецкой... їм что ни говори, то все равно не почують». 
2 декабря. Заарештовано у Харкові Доленка, колишнього с[оціяліста]-ф[едераліста], енергійну і ділову людину. Причина — промова на зібранні видавництва «Рух», у якій він сміливо од- повів на провокацію комуністів — «ви петлюрівці». Бояться, щоб не вислали його на Соловки чи що.
3 декабря. З сучасного безстидства. «Богдана Хмельницького» Старицького в Харкові виставляють так: чотирі дії Старицько- го, а п’яту доробив Варава. Той самий Варава виправляє мову Котляревському в «Наталці-Полтавці», бо «Візний говорить там паганою (!) мовою». Мабуть, кістки небіжчикові не раз перевернуться в могилі від такої операції. «Березіль» збирається виставляти Карпенкового «Саву Чалого», — так, звісно, в «оформленні» якогось мудрагеля. І так усе. Нахабство таке повелося, що просто не знаєш, як і назвати його. Про згадані подвиги Варави хтось сказав, що він виправдує своє прізвище. Справді — розбій над померлими й над живими письменниками одверто серед білого дня провадиться, — і нема на його способу. 
4 декабря. Знов період, коли з усіх боків насувається однакове лихо. В.Виноградов, давній приятель, лежить тяжко хворий, хтозна чи вискочить. З Рокитної пишуть, що Пашета так само за- хорувала. В обох чи язва в шлунку, чи може навіть гірше, — рак. А над головою в мене конає Стрийко. Славний, веселий, жвавий пес — лежить без духу і тільки гарні, розумні очі дивляться зовсім по-людському. Його прибито. Добрі люди постарались. Жалко пса, як людини: хорошим був другом. І стрівав, і проводжав мене, і звик я до його, як до людини. Одвикати доведеться. 
5 декабря. Неділя. Якусь вакханалію розводить круг Академії ГПУ (чи українізовано — ДПУ). За два тільки тижні п'ять чоловіка наших співробітників викликали, допитували про Академію, вимагали «давати відомості» надалі, і взявши підписку, що нікому про це не скажуть, пускали. Кажу — п’ятеро, бо стільки приходило до мене на сповідь, а можливо, що не всі приходили. З оповіданнів сповіданців моїх виходить така картина. Фактично ДПУ дуже добре знає, що робиться в Академії, знає навіть такі деталі, що їх звичайні наші співробітники не знають. Це показує, що є у нас шпиги десь близько коло центра, але не в центрі, бо всього таки ДПУ не можуть дати, що його цікавить. А цікавлять найбільше внутрішні стосунки — Грушевський, Кримський, Єфремов: що хто говорить, що робить. Різні «дослідники» різняться тоном. Одні дуже м’якенько говорять, називаючи нас не інакше, як на ім’я й по батькові; другі беруться одвертіше і просто питають про те, яку політичну роботу робить Єфремов і чим виявляється його «зненависть» проти «нас». Виходить, ніби тутешнє ДПУ виконує завдання ЦК партії, а той зацікавився Академією, бо хоче з неї зробити совітську установу, надто в зв’язку з реформою та виборами Президії. Вибори найдужче їх цікавлять. Дехто просто починає з питання — «чи скоро Грушевського вибиратимете?» І цим питанням зраджують свою малу знайомість з структурою Академії: їм здається, що Президію обирають усі співробітники, вони навіть не вірять, коли їм співробітники говорять, що до виборів Президії вони ніякого відношення не мають. Про мене один з дослідувачів висловив надію, що «С[ергій] О[лександрович] вернеться до публіцистики, як Дорошкевич», а разом і пожалкував, що я маю вплив на «Ага- тангела Юхимовича». Другий розводився на тему про мою непримиренність. Ще один казав: «нам відомо, що один С[ергій] О[лександрович] не має своїх ставленників в Академії». А взагалі ДПУ очевидно одержує од своїх «сексотів» (секретних сотрудників) якусь кашу дрібниць і спліток, в якій не добере тями й хоче її корегувати допитами наших співробітників. Теж система! Нема чого людям робити, то вигадують собі роботу, щоб своє існування виправдати. Так робили колишні охранки, так роблять теперішні охранки, тільки що масштаб ширший і нахабство та безсоромність куди більшого розмаху. Поступ очевидний, хоча ледве чи на честь комуністичній державі. Та про це теперішні можновладці мало дбають, або коли й дбають, то хіба про око людське. А всередині — гроби поваплені. 
6 декабря. Переказували мені розмову з Любченком, серед якої він з обуренням згадував про наш диспут в театрі. «Помилуйте, це неможлива людина, — гукав розлютований помпадурик: він мені так просто в вічі й говорить, що не буде у нас писати, поки нема волі слова. Це ж кадет якийсь!» От і дурень! Сам наліз на розмову і думав, що я йому в очі світитиму, говоритиму те, що йому приємно. Цікаве ще оце обвинувачення в «кадетизмі». Воля слова — то ознака «кадетизму»... До чого здрібніли оці людці, забувши, що сами ж стояли за волю слова, коли їх утискали. А тепер, коли вони утискають, то воля слова — буржуазний забобон і кадетизм! Тричі дурні, до того ж і безнадійно. Або ще оці претензії: ощасливив, мовляв, його розмовою, а він сміє ще наперекір говорити... Здається, й сановники колишні не мали таких ідіотських претензій, як ці вискочки. Можливо, що в зв’язку з помпадурським обуренням і ДПУ так зацікавилося останнім часом моєю особою. І теж дурні: адже я їм усім, і ДПУ серед інших, говорю те саме: згинете, якщо не будете мати волі слова, а будете мати — також згинете. Inde irae... 
7 декабря. М.Хвильовий покаявся й одрікся од своїх поглядів, які з таким фейерверковим тріском висловлював у своїх останніх брошурах. Теж свого роду «опозиція»... А як скинули з редакторства в хирному «Червоному Шляху», оголосили розкольником, то і Європу геть, і неокласики — каки, і я не я... До чого зпад- лючився народ — то й уявити собі не можна, не живши в цей час і між цими людьми! Якесь суцільне і без винятків лакейство посіло все навкруги. Своєї думки — дасть Біг, переконання — к дідьку, хай живе одномастність і та нівеляційна єдність, яку виробляє ДПУ! Ось до чого дійшли комуністи. Розклад, гниль, насильство і безмежне лакейство — такі ознаки всемогутнього комуністичного міщанства. Найкращі побоювання не досягли тієї глибини занепаду, яку дає практика. І з цим люде збираються світ звоювати! Думаю, що перша серйозна сутичка покаже, що не можна на плазуванні та лакействі будувати нічого, що вихалащування людей, ідей, поглядів, звичок робить їх безплодними, як євнухів. І буде вже пізно, коли каяття прийде. 
8 декабря. Чув сучасну приказку: перше Москва смерділа часником, а тепер шашликом. Це з приводу самодержавства Сталіна, що змінило самодержавство Троцького.
Йдуть червоноармійці вулицею й співають. Мотив знайомий, старорежимний. Вслухаюся в слова — 
Было дело под Полтавой,
Дело славное, друзья!
Мы дрались за свободу
Под знаменами труда а-а-а!...
І тут імітація — «під старий режим». Щось фатальне у наших реформаторів космосу! Але навіть не в тім справа, а ось в чім: вони боролись «за свободу»! А що воно таке їхня свобода і з чим її, тую свободу, їдять — не знати. Де її готують — також. Може в «ЧЕКА», може в «цукортресті». Так принаймні не один з тих, що виспівують оце нове «дело под Полтавой» відповів би. Бо... Була в Харкові така вулиця з клерикальною назвою — Мироносицька; Тепер вона — вулиця Рівности і Братерства. І крапка. «Свободи» — навіть з малої літери, й зазором не видати. Чому? А тому, що «было дело под Полтавой», да «мы дрались за свободу под знаменами труда». І «продралися» так, що й самі не розберемо, що воно свобода і до чого і навіщо. 
9 декабря. Одержав з Катеринослава, чи то пак — з Дніпропетровського диплома на почесного члена Наукового Товариства — «з нагоди 25-літнього (!) ювілею». Не глянувши в святці, бухнули земляки в найбільшого дзвона. Треба подякувати, а якось ніяково, дякуючи, сказати: гляньте, люди добрі, в святці...
Написав до Слабченка картку — подяку за книжку.
10 декабря. Написав катеринославським землякам. Поважно. Хоча й важкенько держати на лиці поважну міну, коли сміятись хочеться. Ну, та цим разом мусив.
11 декабря. Написав Петрові, Є.Чикаленкові, Крилову. Стрий- ко воскрес із мертвих. Зворушлива була сцена, коли цей гарний розумний пес знов дістав свідомість життя і лапою торкав мене з давнішим жартовливим жестом: зверни, мовляв, увагу. Тепер він зовсім оклигав, і, як і перше, ураганом носиться по дворі та наповняє своїм гавканням усе навкруги. Я дуже радий, що так сталося.
12 декабря. Перечитав збірку, присвячену П.Я.Стебницькому, видання «Слово». Читав її не раз і перше, і в рукопису, як редактор, і в коректі, але цим разом прочитав як щось незнане, прочитав не тільки з інтересом — більше: з хвилюванням. Книжка вже готова і викінчена раз-у-раз справляє інакше, нове вражіння, ніж рукопис чи коректа: там завжди ніби відбивається щось невироб- лене, випадкове, динамічне, а в готовій книзі бачиш щось стале і незмінне. З наших уриваних, похапцем накиданих і навмисне не договорених (це як у тому анекдоті з фотографом: «сделайте меня немножко непохожим, чтобы тятенька не узнал») згадок — все ж визирає жива людина, з сильною вдачею, з власною індивідуальністю. Особливо цікавий з цього боку нарис Андрія Васильовича,- та й епізод переказує він надто пам’ятний: про наше спільне перебування на Преварці, тихі розмови й плани, коли ми гуртом переховувались од большевиків 1919 року влітку. Послав книжку людям, що добре знали небіжчика (Чикаленкові, Лотоць- кому, Дорошенкові й ін.), — що то вони скажуть? 
13 декабря. Знов «тривожили» (по-щедрінському) одного з співробітників Академії. Цим разом тема розмови була — ювілей Багалія. Запитали просто — чому Академія форсує цей ювілей «чорносотенця», «члена Державної Ради» і мало не ворога радянської влади? Запитаний пояснив, що і не форсує, і не чорносотенця, а хоч і члена Державної Ради, то не призначеного, а обраного і опозиціонера, тоді «там» дуже здивувалися і пояснили: «а нам це зовсім в іншому освітленні переказувано». Ще більш «дослідника» здивувало, що цим ювілеєм заінтересовані і Наркомат освіти, і Укрнаука, а окремі комуністи набиваються з своїми статтями до збірника. «Дивно, дивно... а нам казали... А як ставиться до цього ювілею Михайло Сергійович?» — раптом запитання. А потім, звичайно, розмова на мою особу перейшла та на жалі, що я «не їхній», що поводжуся з ними «холодно» і т.п. по давній програмі. Отже, хтось уже пробував використати і Ба- галієве минуле, і мою неблагонадійність перед радянськими нотаблями. Cui prodest?... Використав він, отой «qui», момент досить зручно, — забув тільки одно, що всі його наклепи дуже легко вивірити. Але все ж одно питання насовується: до чого ми дожилися і де край тій деморалізації, що посіла теперішніх людей? Слова, здається сказати не можна, щоб про його зараз же не було відомо там, звідки «тривожать». 
14 декабря. Вже мені робота поверх голови ллється. Жену Шев- ченкового Щоденника, та жену і німецьку історію літератури (власне, не німецьку, а українську для німців), бо крайня пора од- силати її. Перетомлююсь дуже, але все ж добре, що може тоді легше стане. Морока, що не можу дістати деяких німецьких книжок, напр.[иклад] Боденштедта: по всьому Києву шукав — немає.
15 декабря. Написав до В.Сиповського (Петербург) та І.Свен- цицького (Львів).
17 декабря. «Тривожили» ще одного співробітника Академії.Цим разом розмова була про «завхоза» (є така посада по совітських установах і є така чепуха на цій посаді у нас в Академії): «Що говорять в Академії про його арешт, чим його пояснюють?». Потім перейшло на те, що Управа Академії не дуже добре до завхоза ставилась (і це правда, бо робітник з його ледачий і мало годящий) — то чому це: — «чи не тому, що він, завхоз Добровольський, належить до партії Грушевського, Управа метаться над ним?..». І далі так само в тому самому розумному стилі. Тут я вже не знаю, «cui prodest». Чи це Добровольський, арештований не знаю за що, хоче зробити з себе якусь жертву академічної політики, чи хтось з наших шпигів так великорозумно пописався, чи нарешті плетухи з ДПУ самі цікавляться цими дрібними плітками, вигадками, рахуночками... В усякім разі якась невимовно задушлива атмосфера починилася. Плететься круг Академії павутина, кінці якої не знати в яких руках і не знати на яку потребу. За наших обставин, коли все вирішується в ДПУ, це може мати й велику практичну вагу. Але й поза тим — гидко почувати себе в цій атмосфері доносів, брехень, пліток, поговору, з яких наші «державні мужі» висновують якусь державну політику. Така й політика, як отой матеріял. 
18 декабря. Генерал-губернатор Київський, П.Любченко, в літературу вкинувся. Дав до «Життя і революції» статтю (полемічну) про Винниченка, але таку, що навіть Лакиза з Дорошке- вичем благим матом запіяли. Спершу пробували були одкарас- катись од генеральської статті тим, що місця, мовляв, у журналі нема, бо треба в XII кн[ижці] покінчати вже розпочаті статті, а видавництво не хоче збільшити обсяг книжки. Так Любченко запропонував «з «своїх» («плакали наши денежки»!) коштів на аркуш аби тільки його стаття пішла. Тепер сидять редактори та думку думають, що їм ще вигадати, щоб спекатися цієї дорогої статті. Мабуть, нічого не вигадають і доведеться їм добре попотіти над Любченковим рукописанням, поки нададуть йому читного вигляду. Воно, звичайно, чому й не погратись помпа- дурові ще і в літературу: ці людці на все вважають себе здатними. Адже навчив той самий Любченко геології — з’їзд геологів, то чому не навчити літераторів — літератури? Десь, певне, багато вільного часу має цей помпадур-літератор... 
20 декабря. Приїздив недавно якийсь адвокат-жид з Франції, щоб збирати матеріял на процес убийці С.Петлюри. Матеріял, звичайно, мусить показати погромницьку діяльність замордованого. В Києві справили приїзджого до Інституту книгознавства: там, мовляв, усі газети — вибирайте. Він і повибирав і попрохав, щоб йому переписали, а секретар завірив. Переписали. А коли глянув на ту роботу секретар Іванченко, то звомпив: переписано було так, що коли в статті були відомости про погроми денікінців, червоноармійців і українського війська («петлюрівців»), то лишалось тільки про останніх; фраза часто на півслові уривалась, аби не згадувати про червоноармійців. Секретар такий препарат зрікся завірити й звелів переписувати усе. Приходить адвокат. Дають йому читати. Читає і носом крутить: «Это мне не годится». — «Ну, а я іншого вам не підпишу», — одказує секретар, — бо то було б фальшування документів». — «Что значит?!.... А с кем здесь у вас говорить можно?». Справили його до директора, славнозвісного махера Іванова- Меженка. Поговорили. І договорились. Меженко звелів переписати так, як хотів адвокат, і сам завірив, що копія цілком відповідає оригіналові. Тепер ці «документи» за підписом Ме- женка мають фігурувати на суді, як доказ злочинности Петлюри... Думаю, що трапиться оказія переказати туди, як тут Меженко фабрикував докази для суду і що на суді показано буде заходи оборони та її тутешніх протекторів у справжньому світлі.Меженко, цей гнус, вже не вперше так себе показує. Де треба якусь пакость учинити, доноса друкованого написати і т.і. — висовують цього підлизу. І літератор Меженко пише, доносить, виконує замовлення совісно і чесно. Часом аж навіть наперед забігає, аби догодити хлібодавцям. Часом і перебіжить, не в лад зробить, переборщить. Його полають, як лаяв Булгаріна отец-командир, але послугами його не гребують. Єсть попит — завжди будуть і Меженки... 
21 декабря. Про мою розмову з Любченком говорять по всьому місту. Мовчав-мовчав чоловік, та й не видержав і тепер став притчею во язиціх. ДПУ вже на допитах розпитує, що Є[фремо]в сказав Любченкові і яке це враження зробило. Самого б Любченка запитали...
22 декабря. Одіслав перші три розділи історії літератури Берлінському видавництву Walter de Gruynter. Решту одсилатиму частками, як приходитимуть з переписки. Здається тільки, я не те написав, що німцям треба. Одсилаючи, перечитав листа Фасмерового (ще з 1924 р.), і з його бачу, що їм хотілося мати сухий «сутонауковий» з силою вказівок та посиланнів. А в мене, як звичайно, вийшло «легкомыслие». Коли б був догадався та перечитав Фасмерового листа раніше, то, мабуть, і не одсилав би праці. А то мусив, щоб слова додержати.Написав до видавництва Walter, проф.[есорові] Фасмерові, Ол[ександру] Колессі, В.Симовичеві, С.Черкасенкові. Останні три листи, — подяки за поздоровлення з 50-літтям. Не мають чого люди робити та носяться з привітаннями, — отже, мушу робити поважну міну і витрачати тепер особливо дорогий час на відповіді. Та, мабуть, це вже останні. 
23 декабря. Спробував переказати Славкові про фалшування документів. Не знаю, чи дійде.
24 декабря. Ювілей святковано Щербини Вол[одимира] Ів[ано- ви]ча. Було досить мило, як і сам ювілят. Тільки що доповіді про його нашої «молодої гвардії» (Глушко, Шамрай) неталановиті і засушені, а сам ювілят при кінці почав дякувати за кожну адресу: не вдержався старенький.Кажуть, що за кілька день до ювілею на Щербину насіла А.Л.Берло: скажіть та скажіть, що буде на вашому ювілею. «Не знаю, бо це ж од мене таяться, то мені сюрприз має бути». «Ну, як таки не знаєте? Не хочете сказати. А мені треба знати, що, бо як пізно скінчиться, то хто ж мене додому доведе!»... — «Гуляй, гуляй, моя мила, я додому доведу», — галантно відказав ювілят. Цьому галантному кавалерові 70 років, а дамі трохи менше... Люде, що були присутні при тому залицянні, мало не покотились зо сміху. 
25 декабря. З обивательських чуток. У квітні почнеться війна з Європою, звідки йтимуть на переді поляки. Війна буде газова. На літаках насуне хмара на головніші пункти (вузлові станції, великі міста), скине стільки а стільки пудів газа — та й по всьому. Київ буде одним з таких пунктів. Досить 8 пудів газу, щоб за 5 хвилин з Києва зробити кладовище. Казали мені, що дехто з обережних людей уже заздалегідь збирається тікати, або вивозити родини з призначеного на страту міста.Мені здається це все панічним перебільшенням. Звичайно, війна можлива, і большевики самі цю думку муссують. Звичайно, вона, мабуть, буде газова і жахлива. Але навіщо полякам чи кому іншому здалося робити 400 000 трупів у Києві, якщо вони хочуть забрати місто і край? Адже тоді Київ та його околиці на довгий час зробилися б неможливими для життя, і це непоховане кладовище затруювало б кругом на далекі простори повітря. На збитки, просто так — таких речей не роблять, а користи з того жадної. Отже, це просто панічно настроєна фантазія. 
26 декабря. Послав другу пайку історії літератури до Берліну і написав Фасмерові.
27 декабря. Стрівся з Дорошкевичем і віншував його з сіятель- ним співробітником. Сконфузився й почав мені оповідати, як він дві години умовляв Любченка не лізти в літературу. «Що ж, по- моглося?» — питаю. — «Та де там! Це ж дерево!» Думаю, що трохи від дерева є і в Дорошкевича: де ж таки дві години говорити до дерева та умовляти, та доводити! Любченко в своїй статті напа- дається на Винниченка, на Грушевського, на Зерова. Дорошке- вич хвалиться, що найбільші дурниці йому пощастило таки повикидати з дозволу, певна річ, сіятельного публіциста. Даремно: такі речі що дурніші, то краще.Одержав листи од Є.Чикаленка та Д.Дорошенка, яким послав був книжку про Стебницького. Обом книжка сподобалась. Є[вген] Х[арлампійович] читав її з плачем. Нагадала, певно, сердешному багато. 
28 декабря. Дізнався, що Фасмер живе вже в Берліні, а я писав йому на стару адресу до Лейпцігу. Ну, та, певне, німці знайдуть адресата. На всякий случай сьогодні послав йому картку, в якій пояснив, що писав йому, тільки на стару адресу. Написав також Д.Дорошенкові.
31 декабря. Принесли вперше коректу словника Грінченкового, що ми з Андр[ієм] Васильовичем] взялися перевидати. Робота, за яку я, здається, даремно взявся при тій навалі іншої роботи, під якою тепер падаю. Ну, та взявся — продався.
Написав до Є.Х.Чикаленка, В.П.Степаненка, Срезневського В.І. та Неймана Б. За цим невеселим ділом і скінчив старий рік.