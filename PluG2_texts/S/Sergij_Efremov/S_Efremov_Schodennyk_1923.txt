1 мая. Цілий день працював у садку заради робітничого свята. День чудовий. Надо мною кружляють і цокотять аероплани, з міста доносяться співи, музика... Думки обсіли голову, спомини колишнього. Чи того ж ждалося — сподівалося, коли в давні часи мріялось про це свято?... А тепер — свята нема на душі. Все вбила проклятуща казенщина, офіціяльщина, примус. І вільне свято вільного робітника обернулося в примусове збіговисько рабів, на яке силоміць зганяють учасників. Дивно, як казенна рука вміє опаплюжити найкращії мрії людського серця, очерствити і вбити найвищі пориви. Мерзость запустінія на місці святім. А казенні пера виписуватимуть завтра офіціяльні восторги! 
5 мая. Нарешті зібрався піти на Курбасів «Газ», що такого галасу наробив, принаймні в рецензіях. Найновішої марки мистецтво показалося власне дуже старим. Коротко це можна б сформулувати так. Єсть опера — спів, єсть оперетта, де до співу долучається й розмови трохи. Єсть балет — танці, рух, то чому ж не утворити і «балеретто», де б до рухів додати ще й трохи слова. Таке от «балеретто» й дає Курбас. Все пішло на рухи, на акроба- стику, часто витворну і незрозуміливу (мітинг з мачтою, на якій крутяться і штук показують «промовці»), іноді дуже спритну, але завжди непотрібну. Курбас забуває, що кожна парость мистецтва використовує свій власний матеріял, і властивому для драми матеріалові — слову — одмежовано тут найтісніший куточок. А разом з тим пропадає й сама підстава драматичної дії. З купіллю виплеснуто і дитину. Це, як уживати давнішого терміну, не «штука», а простісеньке собі штукарство. Нічого й згадувати, що од автора в цій курбасіяді лишилося дуже-дуже мало. Публіки в театрі набралось небагато, — а це ж третя тільки вистава, — та ще якоїсь приголомшеної тим, що одбувається на сцені. Зате рецензенти бачуть тут «революцію в театрі» та «величезні досягнення». П. Филипович збирається цілу розправу писати — «Од Наталки-Полтавки до Газа». Гадаю, що коли прохолонуть трохи розпалені почування, то й побачуть люде, що тут — що нове, те негарне, а що гарне, те не нове. Нового хіба одне буде: Курбас зробить ще один ступінь у тій кар’єрі, яку розпочав промовами (сервілістичними) на честь Червоної Армії. Не дурно, кажуть, вже побрався він до Москви — кувати залізо, поки тепле. Промітний чоловічина. Знає чайка, куди носом керує. 
8 мая. На університетських червоних мурах, на розі Володимирської й бульвара прочитав сажневу оповістку: «ВИНО. Ботанический сад» — і далі усякі розваги, аж до оперетки і мало не шантана, гарний буфет і т.п. Уявити собі тільки, щоб колишній університет узявся до такої діяльности! А от «учена колегія» теперішніх ВИНО (символістична назва: кажуть, що скорочені назви теперішніх шкіл бринять так: ВИНО, ПИВО, КВАС і нарешті «Главная Академия Высшего /Народного Образования») не гребує нічим, ніж шантаном і буфетом. «НЕП» і «самоокупація»! А з студентів деруть гірше, ніж за царських часів. А закордонні панегіристи (Крушельницький у Віденській «Новій громаді») пишуть, що не тільки наука безплатна, а ще студентам платять за те, що вчаться... Що це — фарисейство чи просто хамство? 
9 мая. Працюю над останнім розділом «Історії українського письменства»: 1918 — 1923 рр. Вірші, вірші, вірші — ціла залива віршів. Аж у голові гуде од них. Претензії страшенні, засоби здебільшого мизерні. Хаос якийсь. І лиш подекуди з цього хаосу людські обличчя визирають. Виріжняються потроху цікаві постати, перед якими є майбутнє, якщо не спантеличаться в сучасній хамській атмосфері. Все до «Історії» належне послав уже Оренштайнові до Берліну, лишився тільки цей останній розділ. 
15 мая. Позавчора дістав запросини до ГПУ на сьогоднішній день. Зробилось трохи моторошно, бо справа з моєю висилкою й досі не була покінчена й повисла якось у повітрі. Виклик до такої установи, як ГПУ, раз-у-раз нагадує про «бренность» усього на світі і нічого доброго не ворожить. Правда, цим разом форма запрошення була інша, ніж звичайно: не через міліцію, а по почті (з маркою!) і замість погрози «приводом» просте повідомлення, щоб я прибув «по касающемуся вас «делу» навіть без точного зазначення години. Сьогодні я був. «Дело касается вашей высылки... Стул профессору... Вы никогда не уезжали?» — Як бачите. — «Так вот, нами получено распоряжение из Москвы, что высылка вам отменена. Потрудитесь расписаться».
Я розписався. «Документов у вас на руках никаких не имеется?» — Здається, нема — кажу, забувши на той час, що у мене в кишені «проходное свидетельство» в Оренбург лежить. «Ну, все». — Я пішов.
Отже, нарешті справа скінчилась. Найдурніша справа, яка тільки мені досі траплялась. Почалося з того, що вночі під 17 серпня 1922 р. до мене прибули знайомий вже мені Наг з другим слідчим Приладзе і останній, потрусивши й забравши цілу скриню документів з мого архіву та закордонних кілька книжок і мене разом — вдосвіта 17 повів до ГПУ (колишнє Че-ка). Всього арештовано вночі було 26 чол[овіка] усякого стану, найбільш лікарів. Допит мені був аж 22.VIII. Я одмовився відповідати на дурні питання («ваше отношение к конструкции советской власти», «ваше отношение к процессу есеров, к сменовеховству», «к академической забастовке» і інші такі — всього, здається, 8 питаннів), мотивуючи, що це до моєї справи не стосується, а щодо моєї політичної діяльности, то маю «отпущение грехов». Наг дуже допоминався відповідів і в кінці заявив, що мене мають вислати за кордон. Тон його був нервовий (показував книжку Марголіна, згадував, що тепер «глубокий 1922 г.», «мы устали следить за вами, мы устали бороться с вами», «к вам, как к центру, всегда сходятся все нити» і т.п.), він навіть по допиті прибіг до камери і в загальній розмові заявив «Или мы решаемся выслать Сергея Александровича (sic!), значит мы все взвесили и решили».
VIII, взявши підписку, що виїду до 1 вересня, мене пущено додому. Почалася «канитель». 31.VIII викликано, щоб написати заяву про документи. 17.ІХ — вдруге, щоб переписати документи по-німецькому, бо виявилось, що ніяка держава, опріч Німеччини, нас, висланців, приймати не хоче. До того ж я ще ходив і сам разів з п’ять, домагаючись, щоб повернули мені взяті під час трусу книги й папери, балакав і поодинці (з Нагом, з Литвиновим), і з цілим сонмом слідчих, що провадили мої «справи», подавав скаргу прокуророві, поки таки домігся свого. Нарешті 9.Х знов усіх висланців викликано, і мені заявлено, що мене мають вислати з України — не за кордон, а куди хочу, «не исключая и столиц». Другого дня подав заяву, що зрікаюсь вибирати, мав цікаву розмову («как товарищ с товарищем») з Литвиновим, послав листа до Раковського. 19.Х з Харкова прийшла телеграма од Раковського, що він «рахує необхідним» вислати мене до Москви. Потім місяців на два було затихло, аж 5 грудня знов викликано мене до ГПУ і новий слідчий Шевцов (зовсім простий, ніби Карпенків унтер-офіцер Крайка) заявив, що маю їхати — куди хочу: до Перми, Ташкенту або Оренбургу (Наг тоді вже прокрався і жив нелегально). Одповів, що нікуди сам не поїду; бо в найгіршім разі маю од Раковського призначення до Москви. Проте 19.ХІІ мені видано вже й «Проходное свидетельство» на Оренбург. Тоді я подав копію з телеграми Раковського. Завагались. Днів за два викликали знову ніби заради фотографій моїх і сказали, що висилку поки що припинено, «впредь до выяснения». Знов на якийсь час затихло і аж либонь у лютому телеграма з Москви: «Высылка Ефремову отменяется, предложите ехать Москву». ГПУ Київське обмежилось тим, що копію з цієї телеграми переслало до Академії, а «предлагать» так і не зважилось. Нарешті оця сьогоднішня подія... А справа дурна невимовно. Поки я отак опинався, решту водили-водили з висилкою за кордон та й порозганяли — по В’ятках, Ташкентах і інших злачних місцях. На початку травня вже й поїхали всі. Яку «мораль» з усього цього вивести — важко сказати. Мабуть ту, що треба «дерзить»: тоді червоні жандарі якось осідають і починають назад подаватись. Принаймні — іноді. Ну, та й надоїла мені оця дурна тяганина!
Шкода, що я не записував усього докладно. Цей «протокол» не для красочности побуту, а вона ж і найцікавіша. А тепер і часу нема, та й охоти.
18 мая. Заходився огорожувати садок, що стоїть розгорожений з зими 1920 р., коли все було розхватано і попалено. Попередніми роками городив колючим дротом, але це мало помагає: вийдеш у садок, а на тебе чужі собаки гавкають, — вони більш почувають себе господарями. Дістав трохи грошей од Оренштайна за «Коцюбинського» (40 дол.), купую дошки, взяв теслю-сусіда, — хочу, щоб було «по-хазяйськи». Між іншим, курйозний випадок. Прийшла вчителька з сусіднього флігеля прохати, щоб не ставити паркана, бо він світ їй застує. Коли я сказав, що лишити дірку в одному місці, значило б усі заходи нанівець звести, вона погодилась і зітхнувши мовила: «Ну, значить, минули вже здобутки революції». Обоє ми засміялися з цього жалю, а вона в додачу розповіла, як одного ранку прокидається і здивовано помічає, що в хаті неприродно ясно; до вікна — і бачить, що паркана й сліду нема. «Тепер знову треба звикати до старого». 
19 мая. Одбулася ревизія в Академії. Тижнів зо два сиділи у нас Ряппо з Машкіним, були на Спільному зібранні, похапцем заходили до комісії. З академічної роботи взагалі[...] кажуть, що їх [...] грошей вимагають [...] нічогісінько не роблять. Обіцяли, що надалі уряд буде акуратніший у своїх грошових обов’язках. А найкраще було б, коли б вони на нас менше уваги звертали.Разом іде справа про передачу академічної друкарні в оренду видавництву (офіціальному «Наркомосвіти») «Шлях освіти». Досі орендував її П.О.Балицький і виявив себе, мало сказати — неакуратним контрагентом, а просто шахраєм. Справа з друкарнею взагалі тяжка. Академія дістала в Лаврі не друкарню, а руїну — і ні копійки грошей, щоб її налагодити. «Як хочеш, так і промишляй»... До того ще друкарський трест, вбачаючи незалежного конкурента, становить невимовні капости на кожному кроці й домагається, щоб друкарню одібрати для себе. В результаті — це обуза, не здобуток. Мабуть, мало що краще буде і за нового орендаря. 
20 мая. Заборонено друкувати мою «Коротку історію українського] письменства», бо «немарксівська трактовка явищ літератури цілком зайва», як сказано в рецензії. Це вже друга заборона — в Харкові; перша була в Києві. Рецензували там Плева- ко (за), Коряк, Кулик і Сулима (проти). Невидений мудрий присуд належить Сулимі, — тому самому, що в недавно випущеному конспектові історії українського] письменства крав з моєї роботи обіруч. Це подяка! Найгірше буває, коли цензорами робляться «братья-писатели», до того ж ще українці.Представник видавництва «Шлях освіти» запрошує мене редактувати їхні видання. Відповідаю сміючись, що хороший буде у них редактор, якому їхня ж цензура дихнути не дає. Законфузився: «що ж, самі винні, що не скаржитеся на цих головотяпів», — натякає на київських цензорів. Тоді я сказав, що і в Харкові у них такі самі головотяпи сидять — то кому ж скаржитися? Редактування змісту я од себе одхилив, виправлятиму тільки мову, як буде час і охота. 
27 мая. Закінчив останній розділ до «Історії українського письменства». Треба переписати — та й гайда до Берліну! Думаю перечитати серед невеличкого гуртка знайомих в Академії.Червень. Мало працював. Вийшов наказ про ремонт домів, і я вже цілий місяць убухав на цю справу: роздобування грошей, купівля матеріялу, клопіт з робітниками. Добре ще, що хоч добрий трапився чоловік, совісний і простий. Ремонтую і собі кватиру, і через те перекочовую з хати в хату з речами. Тіснота, бруд... Ну, та хутко вже скінчу і тоді поїду на одпочинок до Полтави: редактуватиму твори Мирного, та заразом і спочину від київського життя. 
Липень. Уви! Не поїхав. З Управи Академії всі пороз’їздились і я мусив, як заступник, працювати там. Знов ремонт, дрова на зиму і всяка інша чортовщина. Щодня як у казані і кінця тому не видко.
Перечитав якось останній розділ історії письменства в Академії. Запросив чоловіка з 15; прийшло понад 50, багато непроханих. Читав два вечори. Цікавих уваг не багато, зате «Більшовик» умістив брехливу статтю когось із непроханих гостей.
Одіслав той розділ до Берліну, хоча мало маю надії, що моя «Історія» вийде в світ. Мабуть, з тим я опізнився: економічне там становище таке, що Оренштайнові, мабуть, не до друкування. Але якось мене вже це мало турбує; написав, полегшив душу (animam levavi..) та й буде з мене. 
Серпень. Те ж саме: щодня в Академії, нікого нема, мушу доглядати ремонту і всякої дурниці. Мало можна що робити для себе, бо вертаюся такий втомлений, що хоч викрути. Чекаю нетерпляче, щоб повернулися члени Управи, а тоді до Полтави. Полтавцям написав, що можу приїхати у вересні.
Розпочав книжку про Нечуя-Левицького; першу частину, життєпис, довів мало не до кінця і думаю до Полтави викінчити. Хоче друкувати «Слово».
Чутки з Поділля про хрест прострелений, з якого тече кров. А перед тим у Києві все «обновлялися» церкви: біля Скорбященської церкви і вдень і вночі стояв натовп та дивився на «баню», що «на очах обновлялася». От як ростуть на очах легенди! А власть своїми безглуздими та безтактними заходами тільки помагає їм ширитись. 
7 сентября. Несподівано для себе опинився в санаторії. З Полтави одповіді й грошей немає, в Академії вже головніше пороблено — отже можна й спочити. В санаторії добре, тільки велелюдно занадто. Можна буде почитати досхочу та й взагалі пожити поза обридлими обставинами. До того ж на Лук'янівці є де просто походити: місцевість оцю я знаю мало, а вона[...]
12 сентября. [...]ніж думав. Нечуя не торкаюсь, навіть читаю мало. З одного боку, велелюддя — єсть і цікаві люде; з іншого, чудова погода і розкішна місцевість. Хожу-блукаю по Лук’янівці, по Юрковиці, поміж ярами та бескетям, понад кручами. Все місця, які колись мали голосну славу, як резиденція Чеберячки. Для мене особисто пам’ятні з 1901 р., коли я, солдатом, ходив з табора на Сирці на Поділ. Мало не щодня роблю «одкриття», мов у невідомій землі. Який гарний Київ і як його мало ми знаємо, навіть десятки років у йому проживши! Особливо з гір — з широким краєвидом на Дніпро й безкрайньою перспективою на задніпрянські лани та бори. Цілими годинами пересижую над кручами, дивлячись на широку панораму та згадую давнє-давнє минуле і людей. «Ельдорадо» під ногами... Лука Скочковський... семінарська громада... наші зібрання під цими кручами на Кириловській вулиці біля Йорданської церкви («Ельдорадо»)... Пересовуються тіні минулого перед очима. Гарно було тоді... 
25 сентября. Погода навдивовижу: тепло, як улітку, ясно і сонця, сонця! Пощастило мені з одпочинком! Вчора компанією ходили до Китаєва, в гостину до другої санаторії, що в Преображенсь- кому скиту. Боже, яка краса кругом Києва! Навіть роки руїни її не знищили. Опинишся в лісі — ніби в незайманих одвіку пущах допіру знайденого острова. Краєвид зі старого городища над Китаєвом — це щось фантастичне, казка. На всі боки щось нове. 
30 сентября. Сьогодні прислано по мене коня з «Держ. видавництва», щоб приїхав на нараду про видання українських книжок. Он як! То було й слухати не хотіли, а це запобігають. Нічого не поробиш — «українізація», хоча й паршива, бо більш на словах, ніж на ділі. Плани широкі: мало не всіх наших письменників збираються видавати. Але не вірю я цим планам, бо раз-у-раз у них кінчається «пшиком». Хотіли мене обрати на голову літературної секції — одхилив цю честь, сказавши, що мені, як не- комуністу, не випадає. Законфузились і почали виїздити на компліментах. Щодо планів, то сказав, що повірю в них тільки тоді, коли додрукують Коцюбинського (ІІІ-V томи півтора року лежать). 
3 октября. Прощальний обід у санаторії. Два дні згаяв на дурницю — санаторську газету, написав її мало не всю сам. Подобалась, хоча перед тим було багато навіть образ авансом. Суєта!
7 октября. З 5.Х я вже дома і знов на роботу. Шкода, що не скінчив у санаторії Нечуя, як думав був. Тепер дещо піджену та й до Полтави: маю вже й гроші.
8 октября. Сьогодні вночі прокинувся з якимсь невиразним одчуванням, що діється щось непевне — згук наче щось пиляє. Засвітив світло — щось гупнуло й побігло. Вийшов у кабінет — вікно розчинено. До вікна — сітка в трьох місцях продерта... Добрий чоловік намагався у гості... Збудило мене як він продирав сітку. Виходить, що вона не тільки од мух, а й од злодіїв помага. Якби він догадався кількома днями раніше, як я був у санаторії, то обчистив би кватиру як сам знав. Тепер тільки й чуєш як кругом то там, то там вичищають. І, звичайно, нікому до цього діла нема: ловлять політику, а злодії мають вільну руку.Доведеться грати робити, бо як виїду з дому, то вже напевне похазяйнують. 
47 лет
29 октября. Не щастить з Полтавою. Думав — зроблю грати та й поїду, але почалася звичайна суєта, а потім застудився і вже тижнів зо два температура скаче, як звичайно у мене буває. їхати з дому з температурою, та ще на зиму — річ неможлива. А час іде. Почуваю себе вельми ніяково перед полтавцями.
7 ноября. Температуру збив, але роботи набралось сила. Все не їду.
16 ноября. Підписав контракт з «Сарабкоопом» на книжку про Карпенка-Карого. Маю здати 1 грудня. Тоді й виїду.
8 декабря. Приїхали харківські літератори — «пролетарі» з «Гарту». Велике зібрання в театрі скінчилось скандалом: простягнута рука повисла в повітрі, бо ніхто з киян не одповів на закликання до єдиного фронту в письменстві. Другого дня київські дипломати кинулись були рятувати ситуацію на приватних зібраннях — обідом, спільним фотографуванням та розмовами в тісніших гуртках, але вражіння скандалу не розвіялось. Еланський і Коряк наступають; Хвильовий та Сосюра тихцем скаржаться на деспотизм «літературних диктаторів» (два перших), Тичина мирить, кияне запобігають келейно і огинаються та одхрещують- ся прилюдно. Сучасні «літературні нрави» виявляються у них інші. Ну звісно — про людське око кожна сторона сурми[...] 
10 декабря. Опинився вчора в Полтаві: Полтава мало змінилася за революцію: такий само вигляд милої провінціялки, патріярхальности, гостинности. Хохлича не застав і спинився у Рудинських. Але щоб їх не стіснити, думаю перебратись до музею. Рудинські (дві сестрі й брат, ще не вернувся з Києва), видко, дуже хороші, сердешні люде. З ними якось легко. В музеї все мені наготовили, так що завтра ж берусь до роботи. Музей — у Земському Домі, чудовий будинок. 
14 декабря. Працюю годин з 10 на добу над матеріалами Мирного. Через те, що тепер маю всього тижнів зо два часу, хочу використати самий біографічний матеріал, а до творів візьмусь потім, другим разом. Читаю листування, роблю виписки. Матеріал великий і прецікавий. Вечорами пересижую або у Рудинських, або йду до когось із давніх знайомих полтавців, їх тепер не багато й лишилось: Товкач, Ротмістров, та ще зо двоє, та й годі. Найчастіше буваю у Товкачів. Хочу побалакати колективно. 
16 декабря. Колективна балачка. Говорив години з чотирі, аж захрип. Цікавились, розпитували, але публіка (здебільшого кооператори) сама мало цікава, до того ж залякана, занадто практична. Дуже великий є нахил до компромісовости, «сменовеховства».
20 декабря. Дізнався од Костя Івановича страшні подробиці про вбивство Стешенка. Засудила його на смерть большевицька організація Зіньківського повіту; засуд виконав один з членів тієї організації. Звуть його — Башловка. Чому саме засуд упав на Стешенка — не зрозуміти. Башловка сам розказував Костеві Івановичу. Коли б це я не від Костя Івановича чув — я б не повірив: така це без краю безглузда, божевільна якась історія. А втім — чи ж божевілля у всяких формах і проявах у нас взагалі бракувало? 
23 декабря. В п’ятницю ввечері подався до Харкова, переночував там, побродив день по місту і вночі виїхав назад до Полтави. Харків — такий, як і був: брудний, неоковирний, смітник Москви, столиця вельми проблематична, хоч і з величезними претензіями. Совітський одбиток крикливости, самореклами, спекулянства й безалаберности лежить на всьому. По вулицях болото по кісточки, а подекуди то й перейти трудно. Між іншим, міліціонери в сивих шапках з червоними верхами («ворочками»), тільки коротшими трохи, ніж гайдамацькі. Мимоволі насовується питання: чи ж варто було заради коротшого «ворочка» такий кавардак учиняти? Перед виїздом з Харкова мав колективну розмову. Народ молодий, практичний. Сьогодні ввечері знов колективна розмова з полтавцями, вже іншими. Ці цікавіші. Розмова пройшла інтересно. 
25 декабря. Совітське Різдво. Але якесь злодійське: всюди позапірано, але як постукати до крамниці, то крадькома, озираючись, пустять. Кажуть, що профспілки звеліли по новому стилю святкувати і не штрафують, якщо кого спіймають, що ламає свято. Робітники ж, мабуть, святкуватимуть і по новому, й по старому.З Мирним, власне з біографічним матеріалом, скінчив. Умовився з кооператорами щодо переписування творів Мирного і завтра маю вертатись до Києва — до літа, коли доведеться ще раз приїхати. 
27 декабря. Мало не замерз дорогою. То стояло ввесь час тепло надзвичайне, а це ударив раптом мороз, градусів з 20. У Києві все гаразд. Діти кинулись мов до батька рідного.
31 декабря. Спільне зібрання обрало на академіка — М.С.Грушевського. Перший відділ зробив це ще восени і разом послав до Харкова клопотання про дозвіл йому вернутися. Дозвіл дано. Останніми днями совітська преса дуже багато цьому уваги приділяє, пишучи, що Грушевський прохав амністії (брехня!), та ставлючи його ім’я поряд Юрка Тютюнника, ренегата, що саме тепер друкує свої брехливі й цинічні «мемуари», писані, видко, на загад нового пана. В совітських кругах дуже радіють з нового розкладу еміграції. І розклад справді, мабуть, величезний: пацюки тікають з розбитого корабля першими, а тепер вони цілими зграями кинулись... Цікаво, що по повороті робитиме той старий лис? Чи всидить тихо, чи знов почне плести свої звичайні інтриги?В усякім разі вже й тепер російські ворожі для Академії круги покладають великі надії, що він завалить Академію. Думаю, що вони помиляються, бо Грушевський розумніший, ніж про його думають, і швидко, мабуть, зорієнтується в ситуації, хоча інтриганства певне не облишить. Така вже у його вдача — азіатське оте політикування. Ну, та поживемо — побачимо. 