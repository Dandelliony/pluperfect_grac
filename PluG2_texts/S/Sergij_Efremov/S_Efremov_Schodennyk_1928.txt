1 января. Ннеділя. Ради Нового року писав одповідь Грушевському, бо завтра — Спільне зібрання. Ось цяя відповідь.
«Ні часу не маю, ні охоти детально розглядати нову репліку акад.Грушевського, зачитану на Спільному зібранні 12 грудня 1927 року. Та, власне, й потреба в тім невелика; тут ще раз, з меншою певністю щодо суті, зате з більшою енергією в виразах, проказано те самісіньке, що було і в «осібній гадці». Щоб відповісти на новий виступ акад. Грушевського, поминаючи навіть його «полемические красоты», довелося б так само багато чого нагадати з моєї попередньої відповіді, — річ це зайва й нудна, і я зовсім не хочу розганяти Спільного зібрання, як це воно трапилося з засіданням 12 грудня, коли репліку акад. Грушевського героїчно дослухувало чоловік з 5 — 6 академіків...
Вага справи зовсім не в дріб’язковому витолковуванні тих чи інших фактів, не в перевертанні тих або інших, сказаних чи й не сказаних, фраз. На моє глибоке переконання, ствержене у мене й фактами, справа йде про певний устрій, а може й про саме існування Академії в теперішніх формах. Претензії одиниць на якесь надрядне — вийняткове й домінантне — становище в Академії, безпідставні вже самі по собі; анархічні способи й сепаратні заходи тих одиниць, щоб навласнуруч ті претензії переводити в життя; приклад, що ними подається молодшим співробітникам — безперечно одбивається надзвичайно шкідливо на внутрішньому житті й на загальному стані Академії. Це форменна деструкція, що дезорганізує правильний хід роботи, руйнує планомірність її, нищить усяку дисципліну й не дає усім нам використовувати й ті, що є, можливості. Бажання Управи та Президії, і моє особисте, ввести цю деструктивну роботу в якісь береги — зустрічається з того боку скаргами, криками про кривди, про надужиття й «забаганки упоєної своєю владою (!) верхівки», навіть про узурпацію і насильство над Спільним зібранням! Отже — чи є ці надужиття з одного боку, чи гола деструкція з другого — тут саме й лежить центр справи, що тільки й може нас цікавити як членів цього зібрання. Що я в своїй кваліфікації не помиляюсь, це знов, ще і ще раз, ствержує і сам акад. Грушевський, обіцяючи «ще енергійніше про се (себто про свої сепаратні заходи) старатись, як тільки відітхну від нинішніх прикростей». До наведених слів мені нічого додавати: самі заяви і діла акад. Грушевського за себе голосніше говорять...
Це моя остання відповідь акад.Грушевському, бо не можна ж без кінця полемізувати в офіціальних актах і надуживати терпіння Спільного зібрання. Ще того разу я пропонував — обрати комісію, що розглянула б і перевірила закиди акад. Грушевського на мою адресу і тим самим установила б, хто з нас двох помиляється. Репліка акад. Грушевського доводить, що це, власне, єдиний спосіб дійти правди. Інша річ, чи — вважаючи на обіцяну тут нам ще більшу енергію — й ця правда щось поможе. Але поки Спільне зібрання не вводило мого другого прохання і не зняло з мене обов’язків Голови Управи — про що знов прошу — я мушу тіій збільшеній енергії до деструкції протиставити цілком законну і справедливу тверду одсіч».
Здається, навіть «обидних» виразів тут немає... Але на що мушу витрачати час, якого так небагато!
Заходив Чехівський. Оповідав цікаву деталь. Коли одбувався церковний Собор, то над Академією було поставлено пильний догляд, щоб довідатись, хто з академіків ходитиме на Собор. Не знаю, що ті шпики довідались, шукаючи торішнього снігу, але ця дрібничка з нашого щоденного життя просто в жах кидає. Серед яких гидотних обставин живемо, в якому бруді, іноді й не помічаючи, купаємось! І до якого мізерного мінімума зведено тепер наші новорічні побажання — хоч на один подих свіжого, не затруєного повітря, хоч один день без таких отруйливих, що всю душу перевертають, новинок...
Здається, останнього градусу людського життя доходимо. Чи може вже й дійшли, і перейшли, і лишається гибіти серед цього безпросвітнього мороку, в задушливих просторах шпигунства, підступу, розкладу і гниття. 
2 января. «Ну и был денек»! Навіть серед нашої безтямної крутанини рідко такий випадає. Перед самим Спільним зібранням прийшов Л.МЛевицький і сказав, що він допіру говорив із Харковом по телефону і звідти йому переказали, що Спільне зібрання касується (?!), бо його немає в статуті, та що для розгляду подій в Академії з Харкова має приїхати комісія. На це ми йому з Кримським одповіли, що комісія — то їхнє діло, а щодо Спільного зібрання, то Харків, своїм звичаєм, бухнув у дзвони, не глянувши в святці: адже коли в статуті нема назви «Спільне зібрання», так є назва «Рада», — отож ми скликаємо не Спільне зібрання, а Раду, і ніхто цього нам заборонити не може. «Так же на Раді має бути представник од Наркомосу», — каже Левицький «Так, і Наркомос призначив вас-ходімте». З такою постановкою справи Левицький погодився, але йти на Раду побоявся: «Нехай, як виясниться справа».
Почалося Спільне зібрання, чи від цього часу — Рада. Читання самого протоколу зайняло годин зо три. Кримський написав був його детально, а як увесь він присвячений був справам Грушевського та Тутківського, то тут і розпочалася баталія. Але відразу можна було помітити, не вважаючи на дражливі теми, у Грушевського велику стриманість, і на самому початку засідання він підійшов до мене й до Кримського і попрохав по засіданні лишитись: «нам треба поговорити». Під час засідання він несподівано взяв примиренну нотку: надалі хай у нас усе буде мирно, не будемо далі плодити непорозуміннів, хай над усім буде поставлено хреста, а тому з протокола вимазати все, що нагадувало б про минулі сварки, (справу з ювілеєм Тутківського, справу з призначенням Савченка й Грушевської на Історичній катедрі). Після деякого опору Кримський на це погодився. Трапився ще один характерний момент — з моєю відповіддю Грушевському (що писана вчора). Я заявив, що згожуюсь узяти її назад, якщо Грушевський візьме назад свою попередню заяву-скаргу. Він захвилювався: це міняє, мовляв, справу, — як же миритись, коли буде така відповідь йому? Але виявилось, що своєї скарги він просто не може взяти, бо... бо вже одіслав її до Харкова! Тут вже наспіла моя черга обурюватись і я намігся, щоб мою відповідь було зачитано. Але й тоді Грушевський подав писану заяву, що він не має чого заперечити (от миротворець з його зробився!), і вирішено — мою заяву, писану 1 січня, додати до протоколу 12 грудня, щоб з Нового року почавши, наші протоколи були «чисті»! Ну, що ж — хай...
Але тоді, як Грушевський ішов на всякі поступки, аби замиритись, дурний Тутківський пробував був грати все в стару дудку і все вимагав для себе права на «осібну гадку», хоч і не був на попередньому засіданні. Нарешті й ця його упертість вигасла, як було вимазано з протокола й саму згадку про його ювілей. Характерно, що хоч йому тричі було сказано, що незручно йому бути, коли обмірковується його особиста справа — він волів не дочувати й не рухнувся з місця. Воістину — деревина, якої нічим
не проймеш і не дошкулиш.
Так запанував серед нас «на землі мир і в человіціх благово- леніє». Але далі розпочалося вже щось таке, що можна охрестити тільки Федьковичевим заголовком — «Як пурявих уговкують»; Після засідання Грушевський лишився на розмову з Кримським і зо мною, і ця розмова точилася не менше двох годин. Але про неї нехай завтра. 
3 января. Розмову почав Грушевський з того, що, мовляв, Російську Академію починають комунізувати, а потім черга і за нами, що через те чвари в Академії комуністи можуть насвоюруч використати. Отож — не треба чвар. На це я одказав, що я так справу ставив з самого початку й дуже радий, що й він прийшов до тої ж думки. Далі розмова довго крутилася коло взаємних образ і непорозуміннів, при чому Гр[ушевський] ввесь час запевняв, що цього вже не буде, що він готовий у миру жити, що доказом на це має бути його поводження на Спільному зібранні, коли він пішов на деякі поступки, аби припинити сварку. Але разом з тим він пробував і виторгувати тут дещо для себе: добитись платні для Студинського, «милости» для Савченка та вибору для Жуківської. На перше ми відповіли, що у нас є кандидати більш потрібні, ніж Студинський; на друге — що Савченко для нас ніщо, щоб ним спеціяльно клопотатись, і коли він вийде з № 37-го, то може бути певним, що чіпати його не будемо; з Жуковської так само питання ми не робимо і не будемо заважати її обранню на штатну посаду. В кінці — наївний виверт-пропозиція Грушевсько- го — не показувати, що стосунки між нами різко змінилися: мабуть, на те, щоб говорити всім, що він переміг. На це одповіли ми, що як він собі хоче, так і буде, — і на тім попрощалися.
Щось тут та є. Мабуть, тривожить його комісія і він хоче себе забезпечити щодо деяких небезпечних для його фактів, зв’язавши нас своєю [потульністю] й мирним настроєм. А може поза тим і ще щось криється. Грушевський не з тих, щоб дурно жертвувати собою. Ну, та побачимо.
А все ж, як виявляється, він обертався до декого з академіків з пропозицією скласти комітет на ушанування Тутківського. Од усіх дістав одну і ту саму відповідь — не хочу. Найбільш пікантно, що з цим обернувся й до Василенка, про якого Тутківський дав був (після процесу) своє огидне інтерв’ю. Такту в такому обертанні небагато, і не диво, що дістав різку одповідь. 
4 января. Справа потроху починає вияснятися. Сьогодні один з співробітників Грушевського переказував мені промову, з якою до опозиції на Катедрі він обернувся. Тим, що розголосили про справи на Катедрі, ви, мовляв, примусили мене здати всі позиції, але пам’ятайте, що я й вам також можу віддячитись, — одно слово, якась невиразна погроза. Але вона показує, що він і сам побачив, якого маху дав, призначивши, поза всіма формальностями, дочку та Савченка. Недурно він і в розмові з нами позавчора мусив про це признатися: «то була моя помилка», і звалював вину на Харків, що ніби спровокував його. Отже пряма причина раптової миролюбности — переляк.Але є й дещо інше. Маю листа од Перетца. Пише, що кандидатуру Грушевського обмірковують і в Російській Академії, але на перешкоді їй стають чутки про його скарги до Харкова і т.п. Про це Перетц писав і Грушевському. Думаю, що й це повинно було на його подіяти, як кухоль холодної води. Певне, з часом і ще дещо виявиться з того, що помогло на цей раз «пурявого уговкати». 
6 января. Чекали сьогодні вже ту харківську комісію, — не приїхала. Засідання Відділу відбулося дивно спокійно, діловим способом, як давно вже не одбувалося. Не знаю, чи довго це протягнеться. Перед нами багато дражливих питаннів, починаючи од тієї комісії, що має приїхати, і до обрання нових академіків. На кожному з цих питаннів наша солом’яна згода може розлетітися, як пух на вітрі.
7 января. Різдво. Всі на службі, на роботі і — лаються та никають з кутка в куток, щоб швидше покінчити осоружний службовий день та податися додому або в гості. Не розумію, кому потрібна цяя комедія роботи? Хіба ad majorem комунізму gloriam...
9 января. Колядки в Софії. Народу повнісенько, так що не те яблуку — гороху ніде впасти. Чудові мелодії лунають під високим склепінням і настроюють зібраних на урочистий, піднесений тон. Концерти з колядок, що так чудово проходили колись у Коши- ця, тепер заборонено, і в результаті повнісінька церква людей, — мабуть, для більшого тріумфу антирелігійної пропаганди: і знову важко зрозуміти безглузду заборону, що призводить до цілком протилежних наслідків.Написав — В.Перетцеві, В.Бузескулові, М.Слабченкові. 
10 января. Засідання на честь О.Кобилянської. Прегарна змістовна доповідь Филиповича і поруч наївне, хоч і вельми претензійне базікання Ол[ени] Пчілки. Не видержала бідолаха і при сій вірній оказії подала публіці супліку на сусіда, що із’їв її многоплодного индика. Справді — згадала, не називаючи мене на ім’я, мої давні статті про Кобилянську та разом і свою «кривду» од мене причепила. Мені довелося напружуватись, щоб зберегти серйозне обличчя, такий смішний був цей виступ. Публіка прийняла. його добродушно і навіть поляскала в долоні. Пішла старенька, певне, зовсім задоволеною, не розуміючи, в яке смішне становище себе поставила. Щаслива людина: як небагато їй треба для задоволення. 
11 января. Цікаві звістки з Харкова. Увесь сановний Харків бюрократичний і комуністичний, од Чубаря й Петровського до найменшого «відповідального» подався на села. Не на спочинок, а на важку працю — умовляти селян, щоб давали хліб. Бо дядько хитрий: «свою» владу в вічі хвалить, а поза очі... хліба не дає. Не знати, чи поможе що й ця загальна мобілізація «відповідальних», що сунула на села. Бо дядько хитрий: слухати — слухає, а робить — як ти його вгадаєш, що зробить хитра людина?..
Яворському М. стрільнула до голови геніяльна ідея — заснувати другу Академію наук, «лівобережну», — розуміється в Харкові... Складено відповідного меморіяла, зібрано поміж харківських учених підписи, а підписали, між іншим і Дм[итро] Ів[анович] Баталій та Мельников-Разведенков, обрали делегацію, Що мала попоходити по нобілях, і почали з Скрипника. Цей приняв делегацію, вислухав, подякував за славословіє і... тут починається найцікавіше в цій взагалі цікавій історії. «Ви, тот вариші, говорите про радянську науку, — так я вам скажу, що нема радянської науки. Час вже покинути цю гру словами. Є одна наука про всіх людей, — і наше завдання — використати цю єдину науку для своїх потреб. Тільки і всього... Що ж до нової Академії, то ... у нас же є вже Академія, і коли б ми й з нею дали якийсь лад, то й то було б добре. Двох Академій наша держава не видержить. Ми повинні всі кошти і всі сили кинути нате, щоб хоч ту одну поставити на потрібну височінь та забезпечити їй можливість працювати». Учені вислухали цю науку од неученого Скрипника «уставя брады», а потім хтось із них догадався подякувати Скрипникові за авторитетне роз’яснення, що наука одна і що нема ніякої спеціяльної радянської науки. Значить — «расписались в получении» і смирненько розійшлися по домівках. Не знаю, як себе після такої парні почував наш Дмитро Іванович хитроумний...
Оповідають ще, що коли Скрипника прохала делегація, щоб дав валюту на купівлю за кордоном книжок та наукового приладдя, то він одказав: «Яка там валюта! Наша валюта — то хліб, якого ми не можемо одержати; вугіль, якого ми не можемо здобувати; шкури, щетина, яких не можемо розшукати... Чого ж ви од нас хочете?». Розпачливий висновок на 11-му році влади.
Написав В.Дорошенкові, В.Степаненкові, О.Волошинові. 
12 января. По школах усе щиріше беруться до «воєнізації». В[с]і трудові школи марширують, муштруються; черга вже за дитячими садками. Колишні «потешные» — дитячі забавки перед тим військовим запалом, що тепер охопив верхи. Мабуть, навіть кантоністи блаженния пам’яти Миколи І не витримають конкуренції з кантоністичними заходами.
13 января. Савченко Ф. пускає по місту чутки, ніби Озерський звелів мені податися в одставку (!). Видко, дуже цього йому хочеться, що навіть перед видимою брехнею не спиняється. Мабуть, це ознака тієї солом’яної згоди, що настала у нас з Грушевським. Я волів би золоту зваду, коли б з ним звада могла бути золота.
Написав І.Свенціцькому.
14 января. III том Шевченка так шпарко посувається, що мене закидають коректою, аж я не встигаю її поробити за день. Це і добре і недобре, бо опріч коректи та Грінченкового Словника, перечитую ще потроху свого Мирного та здаю до видавництва. І на все це просто часу не вистачає, — перевтомлююся, а таки не встигаю.
16 января. Нарешті приїхала довгожданна комісія з Харкова: Озерський та Білик, добрали ще трьох тутешніх. Сьогодні, замість Спільного зібрання, Президія мала балачку з комісією. Підкреслюють, що вони не ревізію роблять, а просто хтять ознайомитися з роботою Академії усіма сторонами, бо ж «ми нічого не знаємо» і т.д. стереотипово. Тон неприємний, занадто формальний. Була розмова про «Спільне зібрання» і «Раду»: їм хочеться довести, що ми сім років незаконно діяли, називаючи свої зібрання «Спільним зібранням», хоч їм доведено, що поруч вживалося і бажаного їм терміну «Рада». Дріб’язковість і формалізм!Це, певна річ, дурниця, але от справжня небезпека — це представники од Наркомосу в Раді, та ще в необмеженому числі, та ще з рішучим голосом!.. Якщо вони це проведуть, тоді нема Академії. Сьогодні це було сказано лиш натяком, але, звісно, якраз на цьому й доведеться дати бій. 
17 января. Забрала комісія протоколи, сидить над ними, ретельно виучує. Шкода часу на них, але така тактика показує суто формалістичний спосіб цієї ревізії чи обслідування.А я трохи не цілу ніч не спав. Академії може бути кінець. Бо кому потрібна і який авторитет матиме така Академія, в якій будуть призначені навіть не члени, а якісь «соглядатаї»? Якась Академія другого сорту, з принципу: «для хахлов и такой Бог брядє».І невелика честь бути членом такої «хахляцької» Академії. Я твердо вирішив — одійти, якщо тільки підсиплять отих согляда- таїв та голосувальників. 
18 января. Знов засідання комісії з участю Президії з додатком президій Відділів. Цілком формальні справи — про статут, підстави організації академічних органів і т.п. Пописався здорово Тутківський. Цей злобний ідіот з приводу мало не кожного питання вирескувавсь з своїми поясненнями, в яких безбожно плутав і брехав, так, що Кримський мусив йому прилюдно брехню завдати. Тоді трохи вгамувався. Тутківський, мабуть, думає, що саме добра оказія вислужитись, і вислужується. Що за огидний люд тепер повівся! Просто на світі огидно жити. 
19 января. Знов засідання з комісією — і знов сама пуста формалістика їх цікавить. Це вже починає робитися нудним. Одержавши вчора одсіч, Тутківський сьогодні вже мовчав. Мабуть, на нові подвиги духу набирається.
Скінчив III том Грінченка. Гнав його щодуху, не вважаючи навіть на те, що комісія багато часу одбирає. Все менше буде однією роботою, поки до IV тому доведеться братись.
Одержав од Енциклопедичного словника Граната пропозицію — написати до Словника статтю про Шевченка. Хоч і заприсягався я собі не брати нової роботи, поки взятої не скінчу, але від цієї зрікатись гріх. Тим паче, що це аж на квітень. 
20 января. Мусив засісти за звідомлення: Комісія хоче мати звідомлення за 1927 рік, а вони в нас писалися пізніше. Днів зо два найінтенсивнішої роботи, тим більше, що наші установи до своїх звідомленнів ставляться неохайно і матеріял подають не першого сорту. Кожного разу, складаючи звідомлення, доводиться мені нервуватись, бачучи неакуратність та нехлюйство. Надто в тих установах, що не багато чого можуть про свою роботу сказати й замість фактів самою водицею надолужують. Добре хоч те, що цього року раніше цю неприємну роботу збуду. 
21 января. Ще одне засідання з комісією, повне тієї само формалістичної порожнечі та словесного крутійства. Ораторствував сам Озерський, решта членів комісії — ні пари з уст. Це вже починає надто обридати, як найгірша переводня часу, та дратувати. Мав сутичку з Тутківським, що поскаржився, ніби він тільки 25 крб. на місяць на свою геологію одержує. Довелося в різкій формі нагадати йому про 2000 крб., що одержав він на вітрини. Він про це, звичайно, «забув». 
22 января. Кінчив звідомлення. Ух, — неприємна робота!.. Грушевський, замість звідомлення, дав свої літературні вправи з «України», над якими попотієш, поки видушиш якийсь фактичний зміст. Окрім його самого та його дочки, ніхто там нічого не робить.
23 января. Вчора на сон узяв читати спомини Панаєвої, що недавнечко вийшли в новому виданні — і де той і сон дівся! Читав до 4-ої години, і читав би далі, коли б не думка, що потім, невиспаний, цілий день не зможу працювати. Як я зголоднів на хорошу культурну книжку, яку читаєш просто без тенденцій, мовляв — аби навіщось використати. Який би я був щасливий, коли б міг так читати, не дбаючи про вжиток, як колись давно-давно читав! 
24 января. Зібрання співробітників Відділу з участю приїзжої комісії. Теревені і нудота...Коли вже воно кінчиться? Один, поки що, єдиний наслідок — перебиває в роботі. А що ще буде — невідомо.
25 января. Розказують, що Озерський запрохує до себе академіків та й агітує. Був у його Пфейфер. «Дивуюсь, — каже Озерський, — що Другий відділ, хоч найчисленніший, не хоче брати на себе влади в Академії». — «То що ж, нам і так не зле», — одказує Пфейфер. — «Та ні, все ж би вам годилося про це подбати... От, напр.[иклад], яка ваша думка про таку комбінацію: Тутківський — Президент, Плотников — віце-президент, Симинський — Неодмінний секретар». — «Не знаю, — каже Пфейфер. — Тільки от про Тутківського скажу, що звичайно він має 2 — 3 голоси. А про Плотникова та Симинського нам навіть у голову ніколи не приходило».Справді, не дурна думка: це була б для начальства ідеальна комбінація. Більш комісарослухняної Президії й уявити собі не можна. Оттоді б не треба було б представництва од Комісаріяту: Президія краще за чиновників кланялась би та запобігала всяке бажання згори. Тільки дійсно шансів такий склад небагато має: хіба чиновницькими голосами або з наказу, розігнавши Спільне зібрання, їх провести можна. 
26 января. Вчора було зібрання комісії з місцевкомом; агітує Озерський наш «середняк», підбурюючи його проти «верхівки» — «куркулів», себто академіків. Успіх, як мені переказувано, не був великий. «Середняк» все ж стоїть на академічному грунті і на провокацію не йде.
Написав — редакції Енциклоп[едичного] словника, С.Тобілевич, В.Отаманівському.
27 січня. Нова версія агітаційних заходів Озерського: Президент — Багалій, в[іце]-президент — Єфремов, Неодмінний секретар — Симинський. Про мене ніби сказав, що з мене дуже добрий Голова Управи. Ніби така розмова була з О.П.Новицьким. Якщо така розмова й була, то щодо мене, напевне, нещира: ума вивіряв. Ну, та як воно там було чи не було, а мені якби швидше цієї халепи з адміністративною посадою здихатись, а не те, щоб разом її з хитроумним Улісом-Багалієм волочити. Хай вже хто інший це робить.
«Вапліте» себе розпустило. Ця «Всеукраїнська Академія пролетарської літератури» попала в неласку в начальства. Спочатку примусили її викинути її фактичного голову й фундатора Хвильового, потім напосілись на неї за те, що в своєму журналі дає місце статтям того ж Хвильового та ще Христюка. Голова «Вапліте» в своїй відповіді на це обвинувачення взяв був цілком покаянний тон, але, видимо, й це не пособило. Чутка є, що самознищення організації та закриття журналу наробило деякого переполоху серед начальства: воно сподівалося покори, а не такої, хоч і нешкодпивої, фронди. 
28 января. Озерський був на Управі; дуже прикра з ним розмова про плутанину з штатами. Самі там у Харкові намудрили й пона- плутували, а тепер на мене вину силкуються скинути, що того а того нема в їхньому протоколі. Це вже просто щось нечуване! Люде, з якими без свідків і документів, без нотаріуса говорити не можна. І такі люде щось мають претензію будувати!
Озерський сьогодні на кілька день їде до Харкова — мабуть, щоб зробити доповідь та засягти інструкцій щодо дальшого. Коли вже цяя комедія скінчиться?
До четвертої години вчора вночі читав: зачитався книжкою Е.Бережкова «В дыму костров». Не вважаючи на зухвалий «[єретическій]» тон, дурну хвастовитість, книжка дуже цікава фактичною стороною, виявляючи, як большевики р. 1919 «обороняли» Україну. Жахом невимовним віє од цих клоунських сторінок. 
29 января. Засів за Котляревського, готуючи до нового видання; перевіряю за перводруком «Наталку-Полтавку». Чимало помилок вюпонулося, і необачно я був зробив, що перше не перевірив.
Написав до В.Гнатюка (Житомир) та до Озерянського шкільного краєзнавчого гуртка. Гурток просив дати йому довідку, чи був Шевченко членом Кирило-Методієвського Братства.
30 января. До тюремної лікарні (в «Бупр’і») прислано наказа, щоб адміністрація задовольняла вимоги хворих щодо релігійних обрядів (сповіді, тощо). Нарешті догадались, що не можна силоміць тягти в комуністичний рай.
З цього приводу В.М.Перетц розповів один випадок, що трапився в Москві року, здається, 1919-го, в самий розпал антирелігійної пропаганди. На Великодних святах одбувалося зібрання з доповіддю Луначарського; доповідь була гарно складена, захопила слухачів, і після неї запропоновано резолюцію, що зібрання, мовляв, уважає релігію за «опіум для народа» і т.п. Резолюцію ухвалено. Тоді виступає священик і прохає дозволити йому сказати «тільки два слова, не більше». Довго йому не хотіли давати слова, нарешті погодились. Священик вийшов на трибуну і промовив: «Христос воскрес!» — «Воістину воскрес!» — дружно відгукнулась аудиторія безбожників.
Приїхав Василь П. Степаненко — хворий, немощний. Якось оддуло його, немов барило, на обличчі. Чи не водянка часом... Розповідає всякі страхи про життя на селі: здирство, насильство і темнота без краю, без просвіту. Війна між «куркулем» та «незаможником», порізнилися люде, лютують одне на одного і як що трапиться, зараз підпалюють — хату, клуню, хлівець, а потім і сам горить, бо якийсь приятель і йому удружить. Як Бога ждуть якоїсь «переміни», нахваляються. Але на тому, звісно, й край усьому. 
31 января. Цензор із Руданського повикидав усі співомовки про козаків, про ляхів та жидів, а також і про попів, ксендзів та рабинів. «Ми тепер, каже, в такому становищі, що не можемо дозволити образу нації чи культу». Щодо останнього, то це новина якась.
З кругів Грушевського йде чутка, що Харків хоче бачити його за Президента в Академії, але він не погожується, а замість себе Тутківського випихає наперед. Тішаться люде!
Вже дві ночі нас обкрадають. У льоху не тільки позабирало, що було — всяку господарську мізерію, — а навіть викопало глибоченьку яму. Видко, шукало, чи не закопано якогось добра... і це мало не в кожнім дворі кожної ночі. Злодіям добре жити — ремесло це тепер цілком безпечне.
Написав до Ів. Кисіля (Прилуки) та до Павелко-Поволоцької (жінки П.Грабовського). 
1 февраля. Л.Левицького викликано до Харкова, — щоб приїхав з деякими академічними документами. Видко, там не на жарт заходилися про нашу долю радитись. Серед академіків виникла думка — зійтись на приватну нараду й обміркувати становище. Члени 1-го Відділу вже кілька разів сходились, але не досить численно. Звичайно, краще було б, коли б зібрались усі академіки, опріч, звісно, комісарослухняних. Ті цюю нараду використали б хіба на те, щоб забігти наперед з доносом.Написав до ЄЛитвинової (Москва). 
2 февраля. З новітнього фольклору. Виключений з парті? жаліється: мене виключено тільки за те, що я схожий з вождями: походженням я — як Ленін (дворянин), відношенням до партії — як Троцький (опозиціонер), з жіноцтвом повожуся, як Луна- чарський (гомосексуально), а в приватному житті — як Риков (любить з скляним богом здоровкатись). От і догоди їм: одним честь, а других — виганяють.Правда, як знаємо, і вождя (Грецького) теж вигнали і навіть заслали не то в Астрахань, не то у Вєрний. Кажуть, що Москва упорядила йому бучні проводи. Але взагалі всякий інтерес до опозиції вже цілком згас, оскільки опозиція показала себе безсилою звалити сучасний режим. А в промисловості й фінансовому житті — повна депресія. В Москві та Петербурзі — хвости. Навіть у нас у Києві зникає борошно і промітні люде вже почали робити запаси. Всі ніби стоять перед якимсь скоком у безвість. 
3 февраля. Принесли мені сьогодні XII книжку «Червоного Шляху» з рецензією на мого Кониського. Ієремія Айзеншток таки не втерпів і замовлення своїх хлібодаторів виконав... Тільки що, з другого боку, й себе не зрадив, бо не зважився підписатись, а затаївся під «Юрієм Горовенком» (!). З одкритим забралом цей лицар виступає!.. Щодо самої рецензії, то вода малоінтересна, по суті змагання — нічого, тон удано грубий, під креслено навіть, ніби автор боїться, що інакше його негострі шпички не дошкуляють. Мізерна вихватка: знає ж, бестія, що відповідати я не буду, і старається. Іншим часом цей хоробрий вояка певне не насмілився б, а тепер — чому ж і йому не хвицнутись, коли небезпеки немає?.. 
4 февраля. З Харкова переказує Баталій деякі деталі до останньої ревізії в Академії. Найбільш спричинилося до неї друге доно- шеніє Грушевського, послане до Скрипника з особистим листом. У листі наш достойний академік писав, що він цілковито розбитий, позбавлений працездатности через мене (!), що Академією управляю тільки я, бо Липський — ні до чого нездатний і безголовий, а Кримський у всьому мене слухається; що від мене всі «качества»... Скрипникові того тільки й треба було і, одержавши цей донос, та ще од Грушевського, він зважився нарешті рішуче вдарити по Академії.
Коли мене обирали до Президії, я застерігав товаришів, що це можуть використати колись проти Академії; багато разів і потім, найбільше з тих самих міркуваннів, хотів я одійти од академічного уряду. Але все ж мав я на увазі тут сторонні сили, і в голові собі ніколи не покладав, щоб мою неблагонадійність міг використати хтось із «товаришів». Сталося вже й це... Та ще хто: вождь і голова нації!.. З голови, справді, починає риба смердіти. А ця ще голова страшенно образилась була, коли до мене дійшли чутки про перші його доноси, — як він тоді протестував проти чуток тих!
В світлі тієї звістки нового значіння набирає і примиренність Грушевського, яку він виявив був останнім часом. Пославши доноса, він простяг руку до миру. Видко, цим просто замітав слід за собою старий лис, думаючи, що ніхто про донос не дізнається, а його примиренний настрій усякі навіть підозріння одверне. Забув тільки, що нічого на світі нема таємного, що не виявилося б і не вийшло наверх. Взагалі це така гидота, що вже навіть обурюватись я не можу. Нехай робиться, що має робитись, а мені аби швидше вилізти з цієї клоаки, в якій нехотячи опинився. Коли б швидше перевибори, і можна було скинути з плеч уряд, що стільки заздрощів викликає, а мені стільки прикрости завдає, і працювати тільки в своєму кабінеті коло любого мені літературного діла. Книга не зрадить і юдиним поцілунком не обдарує. 
5 февраля. Кримський ще до Харкова, — на правописну нараду. Викликано його. Цікаво, чи будуть розмови з приводу ревізії?
Дістав запрошення на одкриття художньої виставки та друге — на одкриття жидівської Катедри. Не пішов ні туди, ні туди, до жидів головно тому, що вони таку рекламу розвели коло своєї дутої Катедри, що аж непристойно читати. Цілий день просидів собі за роботою. Між іншим підписав сьогодні до друку перші аркуші Шевченкового листування. Друк III тому Шевченка посовується прудко: всі листи Шевченкові вже складено, почали складати вже листи до Шевченка.
Засів за роботу також і над листуванням Коцюбинського. До першого тому увійдуть його листи до дружини, а всього матеріялу буде томів на три. Чимало вже, хоч і з великими труднощами, зібрано. 
6 февраля. Прочитав у «Большевику» (№ 23 — 24) передсмертного листа Йоффе та пояснення з його приводу Ярославського. Ще одну завісу з таємниць нашої сучасносте прогортають ці страшні документи. Не тільки homo homini lupus, але й товариш товаришеві не кращий, коли не поділять якихсь «батьківських гнид- ників», мовляв покійний Оправхата. І вся ота мізерна не- подільчивість провадиться під аспектом вічносте, під прапорами пишними. Як усе зуміли зогидити маленькі людці, що себе велетнями уявили, як трагічне розпускають в особистій мізерії!
Приходила до мене депутація від «академічного активу», «середняцької верстви» в Академії — поговорите та порадитись про академічні справи та способи їх направити. Почали з півдо- корів за «одірвання» верхів од середняцтва, з убогеньких латочок, якими вони хотіли б наші злидні латати. Я вияснив їм надзвичайно складну ситуацію в Академії (харківські руйнаторські заходи, внутрішнє безсилля і деморалізацію, безнадійність щодо латочок і т.п., а також своє бажання — одійти од керування). В результаті 2-годинної розмови — нічогісенько. Характерно, що цей актив знайшов за можливе говорити тільки з двома академіками — мною та ... Грушевським! Знайшов спільників!... Справді, якесь надзвичайно заплутане, безпросвітне становище утворилось. Під час найдужчого натискання з Харкова ми не можемо навіть організовану, єдину волю напасникам протиставити, не маємо спільної думки, навіть мови однієї не виробили, і ворог з цього користується, як використав доноса Грушевського з Тутківським. Що можна серед цієї гидоти зробити — не знаю. І середняцтво наше теж, здається, стало перед цим фактом у розпачі.
Написав Ол. Бахрушину (Москва), К.Гнідичці (Петербург). 
7 февраля. В газетах надруковано звідомлення про відкриття жидівської Катедри, що існує вже більше року. З звідомлення я дізнався, що й я там був і навіть сидів у президії! От направду — «без меня меня женили»... Виходить, що не бувши серед цих безпардонних рекламістів, усе ж ніби таки несеш деяку відповідальність за їхні вчинки. І нема навіть де і як спростування надрукувати.При звідомленні — цікава фотографія: Липський, що закрився рукою. Так на фотографії тільки й видко, саму руку та лисину. Єдиний у своїм роді портрет. Зробив це Липський навмисне, обурений нахабством фотографів, і тепер це можуть витолкувати як демонстрацію! 
8 февраля. Замовила «Думка» Л.М.Черняхівській перекласти текст до ораторії Гайдна. Переклад послали до цензури. І ця мудра установа всюди повикреслювала «Бога». Пробували доводити, що це ж ораторія — нічого не помоглося. Довелося переробляти так, щоб в ораторії не було Бога. Хотіли для концерту надрукувати поруч німецький текст і український переклад, але після кривавої операції в цензурі мусили цю думку занехаяти: як його поруч такий фальсифікат цензурний видрукувати? 
9 февраля. Ще один факт, гірший од анекдота. Скрипник вимагав нові літери для дж і дз. Не вважаючи на повсюдні протести, дуже хочеться йому їх завести до вжитку. Між іншим йому кажуть, що не варт цих літер заводити і через те, що мало слів, де б їх доводилося вживати. «Мало, кажете? Ну то можна побільшити. Наприклад ... наприклад ... звелю писати — «на Волдзі», «Геордже» і т.п... Мудра вигадка! Досі у Скрипника був, здається, один тільки попередник — Олександер III. Як відомо, він звелів писати «Житомір» з і. Лаври венценосного попередника
не дають спати і теперішньому наркомові, чи що?
До речі: знов пішла чутка, що Скрипника забирають до Москви. Може б це було незле, бо з цим самодуром важче діло мати, ніж з ким іншим. 
10 февраля. З вірменських загадок: «С севера — не горит, с юга — не горит, с востока — не горит, с запада — не горит... Что такое?» Відповідь: «Пожар всемирной революции».
11 февраля. Вчора повернувся з Харкова Кримський. Багато розповідав і харківських пліток, зв’язаних з Академією. Озерський сидить над доповіддю про Академію Ц[ентральному] Комітетові партії, що, власне, й оранжував ревізію, — отже Комісаріят освіти дав на те тільки свій штемпель. До ревізії, на думку Озерського, академіки поставились або вороже, або холодно й пасивно, опріч двох: Тутківського та Симинського; ці двоє й допомогли ревізії розібрати внутрішній стан Академії й без них ревізія була б безсила. Президія виновата в недіяльності, бо свої функції передала на Спільне зібрання, і в надужитті, бо другу частину функцій рішала в Управі. Керував усім Єфремов, бо Липський фігура неактивна, а Кримський у всьому слухає Є[фремо]ва. Стан це цілком неможливий. Президію треба змінити. Як це зробити і кого висунути — з цим трудна рада і вирішення ще не знайдено. Можливо, що він, Озерський, повернувся з тим, щоб зараз запропонувати переобрання Президії, можливо, що попереду затвердять новий статут і вже тоді буде переобрання. В усякому разі десь на початок березня це має бути вирішено.
Як видно, не на жарт Мальбрук в похід рушає. Зібрав усі плітки, використав пару брехунів і на цьому матеріалі думав будувати обвинувачення. Ага, забув, Озерський незадоволений і взагалі з співробітників Академії: з розмови з місцкомом, каже, вияснилось, що в співробітників нема професійної свідомости: замість того, щоб воювати з адміністрацією, вони тягнуть руку за верхівку. Отже, справді Академія дала тільки двох, не більше, лжесвідків, і, звичайно, ревізорові з такого результату не можна бути дуже вдоволеному. Комуністичний Магницький сподівався мати їх більше. Ну, та з ним ще буде розмова, — нехай-но скінчить свою ревізію. До кінця я не хотів з ним заходити в розмови і обмежувався чисто фактичними поправками. Пара брехунів, видимо, йому наговорила, що я чіпляюся за місце в Президії — я ж його розчарую! Адже ж щодо мене, то набій брехунів та ревізора не ціляє, куди його послано. Бо я одного хотів і хочу — коли б швидше вилізти з тієї атмосфери Тутківських...
З Президією мають начальники клопіт: кого? і як перевести? Найчастіше в Харкові лунає комбінація Тутківський-Плотников- Симинський. Але зараз же буде сумнів: кому і що говоритиме така Президія? Особливо з українського погляду? А тому дехто думає, що варто б на Президента вести Баталія, зате з іншими не знати. Грушевського, здається, не висовують, бо він, заваривши всю кашу, теж «холодно» поставивсь до ревізії, себто додаткових доносів не робив. Харківські українські сфери знов підкреслюють, що усунення з Президії Грушевського, Кримського, Єфремова — знаменуватиме ліквідацію Академії як української установи. Справа вийшла більш морочлива, ніж собі уявляло начальство.
З правописом нарада намудрила, ставши на шлях компромісу, і наплутала ще більше: з м’якшенням «л», з «г» і т. п.; одне буде м’яко, друге твердо, писати генерал, але генератор, тощо. Тепер цю плутанину мають наново редактувати і потім декретувати. Не знаю, чи найдеться тоді хоч одна грамотна душечка на всю Україну, опріч хіба Скрипника, що несподіванно знайшов у собі хист філологічний. Цей ще геніяльніший од небіжчика Кукольника: просто без наказу, з власної охоти, в акушери береться! 
12 февраля. Прочув сенсаційну чутку: ніби Гаврила Одинця розстріляно. За шпигунство на користь поляків. Мабуть, брехня, бо ж цей хитрий мужичок не на страх, а за совість пристав до комуністів, і мав з того таку добру користь, яку ледве чи змогли б йому поляки компенсувати. Думаю, що він живий-здоровий. Правда, іноді своїм язиком він завдає клопоту своїм товаришам, і за один такий виступ мусив уже покутувати засланням до Москви. Кажуть, що недавно знов не втримався і публічно почав докоряти українському урядові за Дніпрельстан. «Наш уряд у цій справі, нібито казав Одинець, аж нічогісінько не вартий. Ну, поїде туди Петровський, поїде Чубар, поїде Каганович... Там їх сфотографують... Та й по всьому. А заправляє усім Москва. Он тепер вже інженерів наймає, щоб говорили, що з Дніпрельстана нічого не вийде». Петровський потім лаяв Одинця за таку промову: «Ти мені це міг сказати в чотирьох стінах, а не прилюдно бяшкати».Оповідання про Харків можна ще доповнити звістками про надзвичайно скрутний фінансовий стан. Селяне все ж, не вважаючи на хлібозаготовчу кампанію, хліба не дають і податків не платять, грошей і справді нема. На Академію і на лютий знов майже не прислано операційних і інших коштів. За роботу платити нічим, плани руйнуються. Сьогодні чув, ніби у Фастові хлібозаготовчі агенти додумалися і оповістили ціну на 40 коп. більшу од казенної (1 крб. 10 коп. замість 70 коп). Дядьки повезли. Тоді агенти почали платити 70 коп. та ще й глузувати з дядьків, а що мовляв, узяли? а чи не хочете того, що декретом визначено? В результаті — розлютовані й одурені люде кинулись на дурисвітів, чотирьох убили, розгромили склади, побили міліцію і т.п. В усякім разі з такими методами хазяйнування багато не придбаєш. 
13 февраля. Прочитав у харківському «Комуністі» вибрик якогось Демченка проти Кримського, — якийсь цілком незрозумілий своєю дурістю вибрик. Учепився до статті Ладиженського в «Записках» і пішов «категорять усю систему!». Ні стида, ні совісти у цих борзописців.Мені, здається, теж капость учинено. На ювілеї Багалія Президію Академії з ювілятом знято для кінематографа. Тепер ті знімки показують, — мені переказували, я не бачив. Спершу просто з заголовком — «Президія Академії», а це ніби перед моїм портретом з’явився напис: «Як ак[адемік] Є[фремо]в зустрічає Жовтневе свято» (?!). Якщо цьому правда, то дурість такого вчинку дорівнює тільки його нахабству, бо знімки ж зроблено два місяці по Жовтневому святі. Навіть у дрібничках не можна цим людям вірити, бо все робиться з підступом, з лукавством, з бажанням підвести. Знають, що протестувати ніде, то й роблять, що хочуть. 
14 февраля. У неділішньому числі «Проле[тарської] Правди» надруковано, ніби з матеріялів жандармських, викриття про Євг[ена] Черняхівського. Ніби він був «провокатором», служив в «охранці» та виказував на своїх товаришів, соціялістів- революціонерів.
Замітка ця зробила на мене просто огидне вражіння, і зовсім не до Черняхівського. Обвинувачення на його для мене не новина. Пригадую, що року, здається, 1902-го в одному з Руп’івських органів (в «Гаслі» чи що) прочитав я був звістку — осторогу: стережіться, мовляв, Євг[ена] Черняхівського: «предатель». Ще тоді я передав цю замітку небіжчикові Стешенкові, щоб він поставив справу формально: нехай би суд товариський розібрав, чи справді винен Черняхівський. Пам’ятаю, що я кілька разів перепитував Стешенка про хід справи і він мені докладно розповідав. Нарешті в останній раз він мені сказав, що справу розглянуто і виявилось, що нічого серйозного нема, що коли й можна що Черняхівському закинути, то хіба необережність та може трохи зайву з жандармами балакучість. На тому й скінчилося. Знав я добре і «жертв» Черняхівського: д[окто]ра Лук’янова та Ва[фля] Виноградова — і ніколи вони не говорили про Євгена, як про викажчика та провокатора. Небіжчик Виноградов не любив його і говорив, що йому не вірить, але просто як людині, а не як громадському діячеві: а Лук’янов та Виноградов дуже добре знали справу та були й особисто заінтересовані, бо ж одсиділи за «есерство» в кріпості. Цілком припускаю, що поводився в тій справі Черняхівський не героєм, а обивателем, але від сього до провокації ще дуже далеко.
Чому ж, все-таки, витягнуто цю справу? Пояснюють це тим, що якомусь конкурентові треба зіпхнути Черняхівського з посади, щоб самому на його місце сісти... От у цьому й лежить, власне, огидний присмак викриття «Пролет[арскої] Правди». Витягнуто стару, забуту й зліквідовану справу. Документів нема. Свідки повмирали. І тепер немає може й змоги виправдатись. Та хоч би й була, хто тепер так обвинуваченого слухатиме?.. І от люде, що самі тільки з провокації, тільки з зрадництва і живуть, що розплодили шпигунство так, як ніякий інший режим — ці люде судитимуть стару, недужу, безборонну людину за те саме, з чого вони залюбки користуються. Лицемірство, якому назви просто не добереш. 
15 февраля. Нічого не розумію в справі з Одинцем. Першу про його чутку пустив Бузько, сих діл майстер, що провокацією підвів під розстріл кілька десятків чоловіка в Одесі, а потім це ще й описав сам («Лісовий звір»). Отже, йому я не дуже вірив. Але от вернувся з Харкова один наш співробітник і розказує, що в Харкові всі про долю Одинця говорять. На питання — за що ж? — одказують: «За язик»... Недавно розстріляно Н.Суровцову та Петренка, ніби за зносини з закордоном, і цьому, знаючи Суров цову, людину авантюристичну, можна повірити. Але щоб у тому ж виноватий був Одинець — того не може бути. Він вірою і правдою служив комуністам, більше навіть — вислужувався, хоча іноді і захоплювався своїм красномовством і говорив, з погляду товаришів, зайве. Але ж за це не розстрілюють. Опозицію ж не розстріляли, а Троцького, наприклад], у салон-вагоні попровадили до Вєрного (Фрунзе). За що ж забили Одинця? Невже за те, що він «мужик» і українець?.. Все ж не хочеться вірити, щоб цьому була правда. Одинця я знав з р[оку] 1904 — 1905. Жвавий, розумний, свідомий — він з’явився серед української громади у Києві і особливо з ним носився небіжчик Л.М.Жебуньов; добрий майстер, столяр, він мав зв’язки не тільки на селі, а й поміж міськими робітниками. Цікава була його жінка. Щодня вона з своєї Би- ковні ходила до Києва — з кошиком (молоко та інші продукти), а назад несла ті кошики повні літератури. Вона, здається, й держала на добрій путі чоловіка. По її смерті він якось почав хитрувати, а заживши популярности в Центр[альній] Раді, почав високо нестися і ганяти за кар’єрою. Большевизм його, мені здається, багато завдячує оцій кар’єрній жилці. Революція нас із ним порізнила. Він спершу пристав до с[оціялістів]-р[еволюціонерів], а потім пішов далі. 1920 р. дійшло до повного розриву, коли я йому казав, щоб більш до мене не ходив. Прийшов він аж перед ювілеєм Баталія — прохати пробачення за свинську вихватку. Але й тоді він казав, що своїх большевицьких переконаннів не зрікається. І коли все ж од большевиків, своїх партійних товаришів, прийняв смерть, то в цьому якась криється незрозумілива загадка. 
16 февраля. Злоба дня — Одинець і Черняхівський Є. До мене заходить чимало людей — попитати моєї думки, а про останню справу, то й поради. Розповідаю, що знаю.
Виясняється цікава деталь. Року 1925 чи 1926 Черняхівського викликало ДПУ і запропонувало йому зробитись секретним співробітником, бо інакше — судитимемо, мовляв, вас за ту справу в 1902 р. Од співробітництва Черняхівський одмовився, пославшись на долю д[окто]ра Цішківського (отруївся, як його примусили в ДПУ дати згоду на співробітництво), а щодо суду, запитав. — «За що ж ви будете мене судити? Що я був «предателем?» — «Ні». — «Я не виконував своїх обов'язків до партії, членом якої не був?» — «Ні». — «Я був на службі в охранці?» — «Також ні». — «Так за що ж ви судитимете?» — «За недостаток геройства». — «Ну, за це можете судити». Після цієї розмови дали йому спокій, аж поки комусь не скортіло зіпхнути нещасну людину з місця, щоб самому сісти... Гидота! І тим паче, що карають за те, що самі ж роблять і до того ж [у] сотню раз гірше. Використати людину, як донощика, для себе можемо, і разом з тим за проблематичний донос організуємо цькування. Гіршого лицемірства не може бути.
В зв’язку з справою Черняхівського дізнався про долю доктора Федора Лук’янова, про якого чутка запала десь в 1917 р. Мені розповіли, що він з полком десь був на Вороніжчині і захопився большевизмом, пристав до партії, агітував, працював з звичайним запалом своїм, як нервової, неурівноваженої людини. Але розпочала свої функції ЧК і благородному Федорові Петровичу, людині надзвичайно чесній і совісній, розплющились очі. Цього він перенести не міг. Розвів бацілу холерну чи тифозну, випив цю отруту — і сконав. Кінець цей цілком пасує до вдачі нещасного Лук’янова.
Знов уночі добиралися злодії. Кругом те ж саме. «Бытовое явление». Просто спати спокійно не можна. 
17 февраля. Знов пішла поголоска, що Скрипника забирають до Москви. Ніби в якійсь галицькій газеті надруковано звістку, що Скрипник за недовгий час свого урядування в Комісаріаті освіти українізував увесь апарат (між іншим — брехня), і це йому ставлять у мінус і забирають до Москви, щоб не українізував. Мабуть, теж брехня.А це вже не брехня, що розповідають про останню правописну нараду. Все, що одстоювали супротивники його фантазій та самодурства, він зараз переводив на «політичний» грунт» (!), і тим полохливим супротивникам затикав роти. Зайшла мова про академічний правопис. «Академічний правопис! — гукнув він, — а знаєте, хто завів його?» — «Академія...» — «Ні, не Академія! Його завели ті, що сидять на еміграції. Адже Чикаленко в своїх згадках розкриває цю таємницю (!), оповідаючи як радикальні демократи, починаючи газету, завели і той правопис, що й досі в ужитку. А ми з політичних причин не можемо погодитись на правопис тих, що тепер за кордоном сидять!» Логіка, що й казати... І не знайшлось нікого, хто б цьому тонкому політикові роз’яснив, що, мабуть, емігранти мають звичай обідати, то щоб не бути солідарним з ними наркомові треба б одмовитись од цього буржуазно-емігрантського звичаю «з політичних причин». Не роз’яснили йому, що й теперішній російський правопис вигадали за панування Керенського, отже, знов ті, «що за кордоном сидять». Та що там роз’ясняти цьому самодурові. Остання сцена на нараді, оповідають, була така. Засідання затяглося, Скрипникові треба їхати до Москви. Кілька разів приходив урядовець, нагадуючи почтиво, що наркома чекає автомобіль. А нарком усе балакає. Нарешті урядовець приходить востаннє і каже, що можна опізнитися, бо до відходу поїзду лишилося 10 хвилин. «А, десять хвилин... Ну так протелефонуйте на двірець, щоб затримали поїзд іще на десять хвилин», — сказав як одрізав. Мабуть, ні один царський міністр не зважився б так по-македонському розрубати питання. Не диво, що й правопис він тим самим способом рубає. 
18 февраля. Уривками, поміж коректою та іншими справами закінчив редактування листів Коцюбинського до дружини. Вийде, мабуть, два томика. Матеріял трохи одноманітний, хоч взагалі й цікавий. Між іншим характерна риса: здається, ні про кого в листах Коцюбинський добре не говорить, у кожному, з ким зустрічався, знайде якусь ганч.Луначарський у «Вечернем Киеве» вихвалює і пропагує гомосексуалізм. Лишається ще йому з'явитися з одним із своїх любасів до ЗАГС’у і взяти формальний шлюб. А тоді обивателя, ще чого доброго, примусять викинути флаги на привітання наркома з законним шлюбом. Везе народній освіті на комісарів! 
19 февраля. Написав передмову коротеньку, до листів Коцюбинського. Завтра здаю Держ[авному] видавництву. Ще один тягар з себе скинув, — правда, не зовсім, бо ще ж дальші томи лишаються. Ну, та з ними й затягти можна.
20 февраля. Російський переклад «Соняшної машини» Винни- ченкової, що почали були складать в одній з київських друкарень, звелено розкидати. Разом з тим пішла поголоска, що й український текст коли не конфіскують, то принаймні більше не
випустять. Чи не пізнали себе большевики в III частині?
Чогось мені за коректою, чи за якою іншою роботою нема-нема — та й запахне Звонківським лісом, та так непереможно, що от тягне та й годі. Ніколи цього не бувало. Мабуть, ніколи я ще й не утомлявся так, як тепер, і ніколи так спочинку не потребував. От і тягне — до Ірпеня, в ліс, на траву, на квіти. А за вікном і 2° нижче нуля... Коли б тепло швидше, та в ліс! 
21 февраля. Питається мене один співробітник: «А чи хутко приїдуть ревізори харківські кінчати ревізію». — «Не знаю», — кажу. — «Повинно, мабуть, хутко, бо віце-президент каже, що от-от приїдуть, а він же зна»... «Який віце-президент»? — здивовано запитую. — «А Котляревський! Бо коли Тутківський буде Президентом, то при йому віце-президентом ніхто, як Котляревський». Котляревський — бухгалтер у Тутківського, жулік і пройда, що його я мусив скоротити років два тому з Академії. В Кам’янці так прокрався, що його, кажуть, присужено до розстрілу. Втік до, Києва і тут, ніким не знаний, втерся до Академії. Ще попереду нагрів на велику суму одно з міністерств. Тепер крутить, як хоче, Тутківським... А от побачимо, чи пощастить йому на «віце-президента» вийти.Написав до Ю.Філя (Кам’янець), М.Піксанова (Москва), О.Бузинного (Полтава), Антипа (Свердловськ..., а що воно за Свердловськ — далебі не знаю). 
22 февраля. В комуністичних кругах дуже невдоволені з хлібозаготовчої кампанії. Не дають хліба дядьки. Питаються: чи примусом, чи самохіттю? Коли їм кажуть самохіттю, то звичайно відповідають: «Ну то хай гевреї (sic!) дають: їм краще жити». Комуністи нарікають: «Никакого патриотизма (!) не замечается».
23 февраля. З Харкова переказують: вернувся з Москви Скрипник і до Ряппо: «Ну, досить уже! Десять років робили експерименти з школою, тепер годі! В Москві кажуть, що на Україні має бути вища освіта». Десять років треба було, щоб до такої премудрости додуматися! Та й то в Москві додумалися, а наші ще б з десять років зубами клацали. Добродійка Москва!Десятиліття Червоної армії. В Харкові натякали Кримському, що Академія мусить виступити з привітанням, та не з якоюсь там телеграмою, а показніше. Обійшлося. Виступив сам Кримський (вчорашнє інтерв’ю), а сьогодні — Корчак-Чепурківський. В сферах знов будуть незадоволені з мовчання. 
25 февраля. (Субота). Кажуть, що з’явилася карикатура на тему інтерв’ю Кримського й Тутківського про Червону армію. Кримський лежить під асенізаційною «колісницею» (він висловив бажання, щоб його розчавила колісниця переможної Червоної армії), висолопивши червоного язика, а над колісницею в глибокодумній позі Тутківський: «що б таке й собі вигадати?». Становище справді важке: з такою головою, що, крім червоного доноса, вигадаєш? 
26 февраля. Обробляв Мирного та писав листи: до В.Перетца, М.Вайнштейна (Чернігів), Є.Чикаленка, Є.Яновського (Берлін),
В.Ганцова, Я.Оренштайна. А ще багато кому лишилося одповісти. Запустив я останніми часами листування аж по саме нікуди.
27 февраля. Кажуть, що 1-го має приїхати Скрипник з Озерським до Академії. Сьогодні умовився де з ким з академіків, щоб у п’ятницю зібратись і визначити, що робити, а особливо кандидатів до Президії. Безперечно, начальство гадає нам накинути приємну йому Президію. Треба проти цього поставити однодушну волю академіків. Чоловіка з 16 можна з’єднати, а цього досить, щоб скласти потрібну більшість.
28 февраля. Читав у Літ[ературному] Товаристві розділ з книжки про П.Мирного — про «Повію». Здається, зацікавив слухачів: аудиторія зібралась чимала й були всякі запитання.
29 февраля. Як збирають матеріяли до збірника на честь Грушевському. Розповідає В.О.Кордт, що стрів його Ф.Савчен- ко і почав натискати: «Конче, каже, мусите дати статтю до збірника бо... Президент в Академії може змінитися». Він, каже Кордт, не казав просто, що Грушевський буде Президентом, а тільки оттак собі злегенька калякав. ...Оттак наші слави добувають! І не вважаючи на усі заходи, все ж другий уже рік матеріял на той збірник збирається. Ні стида, ні сорому в людей немає.Грушевський сам редактує свій збірник, а його помогачі на пригінчах бігають. Почасти в оцьому саморекламуванні й криється секрет популярности. Коли людям частіш говорити, що з мене, мовляв, геній, то найдуться, що й повірять. Вода й камінь довбе, як часто крапає. І навіщо йому це здалося — не розумію. Адже й дійсних заслуг досить має, щоб не потребувати вже дутої популярности руками Джиджор, Сірих та Савченків. 
1 марта. Четвер. «Покаянія отверзі мі двері» співають по церквах, той самий покаянний «стих» чується по большевицьких газетах. Вчора каявся П’ятаков, сьогодні кається Хвильовий. Каються за опозицію, каються за помилку, за оповідання. Далі, мабуть, каятимуться за те, що обідають без дозволу начальства. Тон, особливо у Хвильового, рабський: здаються «на милість моєї партії». А Щупак з великого розуму ще й припечатав: тільки бувши комуністом, можна бути справжнім художником! Скептики, правда, це каяття пояснюють по-марксистському: бачте, Хвильовий у Відні, а гроші на прожиття в Харкові, отже хоч-не-хоч, а мусиш каятись.
Були сьогодні знов представники від «академічного активу», пропонували мені «єдиний фронт» з Гру шевським. Щоб я його проводив на Президента, а сам ішов на Неодмінного секретаря. Я цюю комбінацію рішуче одхилив, сказавши, що в Президію я взагалі не піду, а за Грушевського по совісті не можу ні сам дати голоса, ні інших до того нахиляти. Розмова тяглась три години. Торкнулися всіх деталів і подій останнього часу; виявилась тенденція у представників убіляти Грушевського і чернити Кримського. Я стояв на тому, що донощика й автора скарг до начальства ставити на чолі Академії було б найбільшим з лих, що деструктивну свою манеру Грушевський досить виявив уже у себе на Катедрі, щоб варто було те саме пробувати в академічному масштабі; що, нарешті, шансів у його ніяких, бо всі ж академіки бачили його поводження і, певне, склали йому ціну. Так ні до чого й не договорились представники і пішли, сказавши, що то на моїй буде совісті, коли Академія втратить український характер. Я одказав, що за свої вчинки охоче беру на себе відповідальність, але розвал Академії йде од загальних умов, які їхній кандидат і підпирає найдужче, отже, тут моя совість має бути, очевидно, збоку. Цікаво, що вони й з Грушевським вже говорили!
Знов кілька ночей поспіль навідуються злодії. Просто спокою нема. Та воно справді, що й робити людям, коли роботи нема, засобів до життя нема, допомоги нема. Багато, мабуть, тому і йде красти, що інше нікуди подітись. 
2 марта. Розповідав один інженер, що повернувсь оце з Москви, про життя там. Буває він у Москві часто, і каже, що Москва просто на очах руйнується, життя занепадає, всі похмурі, барахтаються в злиднях, ніякої відради не видко ніде. «Хвости» по цілій Москві: за 1/4 ф[унта] масла стоять по 1000 -1500 чоловік в найлютіші морози і знаючи майже напевне, що того масла не одержать, — не вистарчить. За кожним разом стає важче жити. Перспектив ніяких. Тягнуть, аби день до вечора. Що буде завтра, ніхто не знає. Може яких 1 — 2% людности, вершків, почувають себе хоч матеріяльно добре, решта животіє і нидіє.
Троцького Сталін вислав після того, як Троцький прилюдно на зібранні розповів історію так званого «таємного фонду», і підбивав робітників, щоб вимагали од Сталіна відомостей про його. Фонд, 200 мільйонів] золотом звелів держати незаймано Ленін, на случай, щоб комуністи могли вигідно тікати під скрутний час, під велику яку небезпеку. До смерти Леніна фонд справді лежав цілий, а потім Сталін прибрав до рук, уживаючи на всякі допомоги своїм прихильникам, рисковиті підприємства тощо. За те, що викрив цей секрет, Троцького й заслано.
3 новітнього фольклору. Троцький заповіта складає. «Свій мозок, — пише він у йому, — заповідаю Ол[ександро]ві Ів[ановичу] Рикову, — по-перше тому, що власного у його мало, то це буде підмога; а по-друге тому, що у Рикова він буде добре заспиртований, отже, безпечно для схову».
Але без жартів, — є поголоска, що Риков став за спадкоємця Троцькому в справі опозиції проти режиму Сталіна. Опозиція дуже права. Програму її можна сформулювати словами: «Рятуйте, хто в Бога вірує», — треба, мовляв іти на все, на всі поступки, аби тільки якось урятуватись. Була чутка про різкі сутички між Сталіним та Риковим — аж до мордобою доходило. 
3 марта. Зібралися ввечері на приватне зібрання, щоб обміркувати становище Академії та згодитись про кандидатів у Президію. Було 16 академіків; та ще з 4 — 5 голосуватимуть, певне, за гуртом, хоч і не були на сьогоднішньому зібранні-нараді. Умовилися — відповідати на ті «висновки», що має оголосити нам ревізійна комісія. Щодо кандидатів, то спинились на таких: «Воб- лий — Президент, Шмальгаузен — в[іце]-президент і Голова Управи, Птуха — другий в[іце]-президент, коли він буде, Кримський — Неодмінний секретар. Трохи ніяково було з Липським, що, здається, таки претендував на дотеперішню свою посаду. Довелося мені заявити, що мені і йому, вважаючи на харківські настрої, краще своїх кандидатур не ставить, — він мусив з цим погодитись.Говорили мало, засідання було чисто ділове — коли б такі були й наші офіціяльні засідання. Тепер лишається чекати наїзду з Золотої Орди баскаків. 
4 марта. Дочитав і III частину «Соняшної машини». Такої безталанно-претензійної, тупо-крикливої книжки я давно вже не читав. III частина ще слабіша за попередні. Виплід хворого мозку... А чув я, що шановний Володимир Кирилович збирається Нобелівську премію одержати за цю кретинську повість, — сміливість і одвага надзвичайні!
Написав М.П.Левицькому, М.Пл[е]вакові, В.Перетцові, М.Синиченкові (Комград).
5 марта. З Харкова телеграма: Президії і хто хоче з академіків — їхати на засідання колегії Комісаріяту освіти. Має бути доповідь про наслідки обслідування (ще не скінченного) та взагалі про академіцькі справи. Новий фокус харківських фокусників! Озерський поїхав на три дні з тим, щоб вернутися й закінчити обслідування, просидів місяць — і врешті навіть не поволив сюди приїхати, щоб докінчити кашу, яку сам заварив. Просто вже й обурюватися нема сили.
Ввечері скликано збори академіків, щоб обміркувати стан справи. Всі оцінюють одноголосно, опріч Тутківського, який виразно йде проти всіх і голосує один. Навіть Грушевський сьогодні його покинув і голосував з більшістю, опріч одного пункту, коли утримався, «бо не був тоді в Києві» (справа принципіяльна, про представників у Спільнім зібранні од Комісаріяту, і щоб її оцінити, зовсім «тоді» не треба було бути в Києві). Очевидно, крепко Тутківський надіється, що Скрипник його призначить за Президента!
Отже, доведеться їхати. Завтра. З більшою неохотою я ще ніколи не збирався. Потішаю себе тільки тим, що це вже востаннє. 
6 марта. Сьогодні вночі ціла низка арештів поміж українцями (Плевако, Ткаченко, Осьмак, П.Чикаленко та ін.). Що це ще за історія? З подробиць, що ходять поміж людьми, ніхто не може догадатися.
Написав В.Герасименкові (Одеса).
11 марта. Вернувся з Харкова — змучений, вичерпаний, як ніколи. Настрій такий, що не то писати — думати тяжко. Становище можна схарактеризувати двома словами: finis Academiae... Нехай може колись згодом запишу, що було, а тепер скажу, що за все своє життя мені не доводилось ні разу переживати таких чорних днів, як ті, що в Харкові оце пережив.
12 марта. Цілісінький день за коректою: наганяю те, що ззіла ця нещасна подорож.
13 марта. По місту лунає чутка, що мене арештовано: мабуть, тому, що я забарився в гемонському Харкові. Наводять і причини. Одні кажуть — за те, що заснував «гурток» (!); другі — за те, що нелегальну бібліотеку збирався послати емігрантові Дорошенкові (аж ось коли відгукнулась давня подія!). ...Та дарма! Може й арештують. Я на всі боки розповідаю про харківські пригоди і у виразах не стримую себе.
14 марта. Скликали на приватну нараду академіків і розповіли їм наші харківські пригоди. Вислухали, дещо розпитали і — розійшлись. Навіть долею викинутого Міщенка не дуже зацікавились... Ось воно нещастя наше — наше слабеньке запілля («тыл»), як боялися ми і в Харкові. Це, власне, і тоді спиняло нас, делегованих, од рішучих учинків — слабість нашого запілля. Ні на які зважливі вчинки наші академіки не здатні, і це зв’язує руки і більш рішучим одиницям.Характерно, що ні Грушевський, ні Тутківський на нараду цим разом не прийшли. Зробили своє діло і тепер їм далі нецікаво. Адже ж у Харкові ми офіціяльно почули, що серед приводів до «обслідування» Академії була і «вимога академіків», себто цієї достойної пари... А може їм відоме стало незадоволення Скрипника на нашу попередню нараду, якого він не втаїв: Там у вас якісь, мовляв, «таємні» наради бувають, і хоча ми одповіли на це запитанням: хіба ми не маємо права про свої справи радитись? — він все ж і далі згадував «таємні наради». Отже, донощики рішили, певне, що краще не ходити: «блажен муж іже не ідеть»... 
15 марта. Зате знайшовся один, що хоч і прийшов, а таки архиблаженним лишився. Це Симинський. На нараді був. Говорив, як і того разу, найгостріше. Одразу мені здалося, що або замазує свою поведінку при Озерському, або просто провокує. Виявилось ще гірше. Сьогодні я дізнався, що прийшовши з наради до свого Інституту, зараз подзвонив до Л.Левицького: «Ви дома? Так я до вас зараз прийду і розкажу вам усе». Отже, ходить і провокує і зараз же, як шпиг, іде до комуніста і «усе» розповідає. Чи було коли-небудь таке паскудство на світі? 
16 марта. Ходив на виставку картин, — насилу зібрався, бо вже вона незабаром кінчається. Виставка величезна, — найбільша з тих, що бували у Києві. Але і найгірша. Одноманітна, убога тематика (десятки полотен на тему розстрілу офіцерами робітників та селян, неодмінний «спочинок» у десятках варіяцій, мускулясті робітники, мабуть, у сотнях і т.п.), одноманітні убогі засоби з переважно червоного кольору, бідність фантазії, неталано- витість, претенціозність-кидаються у вічі навіть не спеціялістові. І вчителі, і ученики однаково безпорадні, однаково кричать і однаково крику їхнього за два кроки не чутно: глянув і забув. Майже нічого, що б лишилося у пам’яті, опріч хаосу фарб. Кілька творів Кричевського, Мащенка, Бурачека тонуть серед кричущого несмаку. Як і в літературі, у малюванні минуле десятиріччя нічого не дало цікавого і зіяє порожньою дірою, не вважаючи на ввесь галас, що здіймають сучасні мистці коло своїх утворів. Занепад повний і, боюсь, безнадійний. 
17 марта. З новітнього фольклору. Приїздить Троцький на заслання і потрапляє на квартиру до тієї самої хазяйки, що й за першого, колись, заслання. Питає господиня, як він тут опинився. «Та ось як бачите — знов мене заслано». — «Ну, слава ж тобі, Господи! — одповіла зворушено добра жінка, — значить цар вже повернувся».А то ніби стрівається Троцький з давнім знайомим, слово по слові, розговорилися. «Ви за що тут?» — питає Троцький. — «Та я, бачите, в золоті копався, ну і... — А ви за що?» — «А я в гавні копався, ну і...» 
18 марта. Л.Левицький учора робив у Бюрі секції наукових робітників доповідь про Академію. Почав з того, що хоче подати справжні відомості навпроти тих перетолковуваннів, що ширяться по місту (певне, Симинський добре його повідомив про наші оповідання). Далі ті самі брехні, що «реформа» має піднести престиж Академії, що це зовсім не замах, а допомога і т.п. Але, здається, навіть на секційних чиновників, як мені переказувано, ця брехня не зробила відповідного вражіння і йому поставлено було низку ущипливих запитаннів, напр.[иклад], як пониження Академії може одбитися на її престижі за кордоном і т.п. Викручувався Левицький з того не дуже вдало і не досяг того, щоб Бюро ухвалило заходи уряду. Між іншим він пропонував, що може виступити й перед широкою аудиторією, але охочих слухати не знайшов. Можна б йому запропонувати диспут на тему про заходи проти Академії, але, думаю, на це він не піде: такого замовлення йому, очевидно, не дано. Вони, ці людці, тільки тоді зважливі, коли супротивникові рота заткано.Написав до Ів. Галюна (Ромен), В.Перетца та Петра (брата). 
19 марта. З приводу недавніх арештів говорять, що сталися вони ніби через те, що в Києві й по інших городах на Україні хтось збирав гроші на пам’ятника Петлюрі. Я вперше про це чую, але коли цьому правда, то можлива найбезсоромніша провокація: зібрав якийсь тип дві копійки, а ув’язнив 200 чоловік. Бухгалтерія занадто вигідна!
Єсть і інші чутки. Ніби хлібозаготовча кампанія не повелась і хапають українців, що мають зв’язки з селом, бачучи в них причину невдачі. Багато межи іншим заарештовано людей, що мають зв'язки з цукроварством (Болозович) та кооперацією. Це ніби ствержує цю версію. А втім напевне сказати важко. Про долю арештованих так само. Говорять уже про масове заслання. Все врешті може бути.
До речі: Одинець живий. У Харкові я розпитував про його і стрівав людей, що недавно його бачили. Тоді взагалі незрозуміливі виходять чутки про його розстріл: адже, безперечно, пішли вони з комуністичних кругів. 
20 марта. Повернулися корифеї з своєї артистичної подорожі. Я іще їх не бачив, але через люде чув, що розповідають жахливі подробиці про провінцію. Доносами, причіпками, пониженням подарувала їх новітня доля, цих вічних мандрівників нашого нещасного театру. Слава і гордощі театру, останні могікане, Садовський та Саксаганський, поневірялись, як останні жебраки, серед підозріннів та доносів і самоволі першого-ліпшо- го провінціяльного самодура. Мабуть, багато матеріялу для порівняння навіть з лютими царськими часами дала їм цяя подорож по провінції окумунізованій.Написав до В.Перетца, П.Сенкевича (Біла Церква), Є.Шмацкевича (Соловки). 
21 марта. По околицях Києва розпочався страйк молодших учителів по трудових школах. Ці ілоти одержують 35 — 40 крб. на місяць (фактично менше, ніж колись учителі по церковно- приходських школах) і коли старшим учителям прибавили по 5 крб. — вони не видержали й застрайкували. Звичайно, їх умовляють, їм загрожують. Насамперед професійна спілка, що повинна б обороняти інтереси своїх членів, а в нас навпаки. Та поки що «шкраби» («школьные работники») держаться дружно. Нічого у них, звичайно, не вийде, — це просто акт розпачу.Засідав з II Відділом з приводу розподілу помешкання в новому будинку. Управа Академії була розподілила, але Тутківський поскаржився Укрнауці: йому хочеться дістати лев’ячу пайку коштом своїх колег. Укрнаука запропонувала переглянути справу. Тоді я скликав усіх заінтересованих, — хай самі діляться. Годин зо три ділилися, пересварились і, звісно, не поділились. Будуть іще засіданнів зо три сваритись і, певне, не поділяться. Хай... Тутківський навпроти усього Відділу бреше, ніби йому Відділ цілий поверх оддав, і хоч усі це заперечують, уперто стоїть на своєму, а аргументує тим, що коли Раднарком затвердив статут Геологічного музею, то той, хто не хоче йому, Тутківському, поступитись, іде проти правительства. Од такої спрощеної аргументації навіть присутнього комуніста, Л.Левицького, занудило. 
23 марта. Зайшов д[окто]р Мирон Кордуба, що приїхав на святкування Антоновичевих роковин. Я з ним, здається, тільки раз на віку стрівався — в Полтаві 1903 р. під час одкритгя пам’ятника Котляревському. Тоді він був зовсім ще молодий, тепер — шпаковатий. Та й то сказати: 23 років минуло, і я вже сивий, а тоді ж тільки, сказати, починав у широкий світ ступати... Розповідав багато про свою подорож на Україні за останніх днів Гетьманщини, коли було його сюди делеговано прохати допомоги проти румунів, що саме загарбали Буковину. Жахлива подорожі Найбільше тим, що приїхавши сюди, в «Українську державу», застав — розгукану доброволію, що нищила все українське. З гетьманом не бачився, але один з його прибічників вимовився, що гетьман не то Буковину, а й Поділля віддав би румунам, аби дістати від них полків зо два, зо три допомоги проти Петлюри. З тим і вернувся буковинський посол до Львова. Кордуба обіцяє, що напише свої про цей епізод згадки.Запитав я його — як справа з Українським університетом у Галичині. Та що ж, каже, кожна опозиційна партія польська обіцяє нам усе, поки в опозиції; а приходить до влади — робить точнісенько так, як і попередній уряд, що проти його становила опозицію. Так і з університетом: обіцяє той, хто не може дати, а прийде змога — пропадають і обіцянки... Стара і вічно нова в політиці історія! 
24 марта. Дочитувала вчора Л.М.Черняхівська свою драму «Мазепа». Прекрасна драма! На присутніх зробила велике і — тяжке вражіння. Добре окреслені постаті, яскрава думка, широке тло, ця драма куди краща, ніж на цей самий сюжет Черкасенкова: і виконанням, та й ідейною стороною переважує незрівняно. Тільки, звичайно, ні виставити її, ні навіть надрукувати — шкода про це й думати тепер.Після читання почались розмови — і прогнали мене додому. Яка жахлива, безнадійна обивательщина! Тема — невдача Мазепи і невдача нашого покоління. Але як її пояснювано: тим, що ми були занадто добрі, про національні меншості, мовляв, дбали; треба було, навпаки, гнітити їх, то все було б гаразд. Пішли на сцену, звісно, жиди в усіх відмінках. О.Пчілка пригадала навіть з докором мою статтю «Чи буде суд?» в «Киевских Откликах» 1905 р.: перша стаття українською мовою — і та про жидів! Отже, наша «добрість» на всій вині. Я висловився, що ми не добрі були, а просто нерозумні і безсилі: не вміли і не змогли використати оказії, самі себе розіклали і довели до розбиття; що проти нас було все, а за нас нічого; що чесна політика — разом і найбільш вигідна, а ми просто й чесними в своїй політиці не були. Це викликало загальне заперечення і з присутніх тільки одна людина проти чесної політики не говорила! Тяжке, видно, похмілля тепер у людей, що й на всіх і все скрегочуть, не пробуючи навіть розібрати, де корінь лиха. 
25 марта. Якась безконечна зима. Морози такі, що все поскипалось на камінь. Ждеш-ждеш того тепла — і, здається, й не діждешся.
Написав до Фасмера, Дністрянського, Опанасенка (Москва), Биковця (Харків), Архівного управління, редакції Енциклопедичного словника Гранат.
Минулої п’ятниці (23.3) написав статтю про Шевченка до Енциклопедичного словника Гранат. Сьогодні мені вже принесено її переписаною, завтра одсилаю. Вийшла вдвоє більша, ніж замовлено, і, мабуть, будуть з цього приводу неприємні розмови з редакцією. А дуже не хочеться скорочувати: в приділених мені рамцях, власне, нічого сказати не можна було. 
26 марта. Пішла чутка, що Скрипник іде з Наркомату освіти. Ніби Чубаря забирають до Москви, а на його місце сажають Скрипника. Добре було б освіті цього «фельдфебеля в Вольтерах» позбутися. Хоча... чи ж до нашого берега що добре припливе?
27 марта. Написав до Ралієва (Одеса) та Дроздівського (Петербург).
28 марта. Про арештованих і досі нічого певного не можна довідатися. Кажуть, що це просто звичайний захід з неводом: чи не спіймається так, поміж іншим, яка більша риба... А проте все настирливіш говорять, що їх, себто заарештованих, мають пови- силати на північ. Між іншим говорять і те, що шукають якесь таємне товариство «Воля», що недавно випустило прокламацію.
29 марта. У Москві і поміж партійними, і поміж непартійними одностайний крик «геть капрала!», себто Сталіна. Наприкрився й осоружився всім, а головне — що матеріальне життя з кожним днем занепадає, закордонна політика остаточно збанкротувала, навіть у Німеччині, і просвітку ніякого не видко. Усі чекають переміни. Київські «опозиціонери», що їх мають оце висилати (сидять у ДПУ) в Туруханський край (якою старовиною запахло), одверто говорять, що не доїдуть до місця, з дороги повернуться: буде, мовляв, переміна... Раковського ніби вже повернули з заслання, бо його прогноз про закордонну політику справдився. Антисемітизм росте, особливо серед робітників; про селянство вже і не казати.
З нових анекдотів про Троцького. Сидить він на засланні у Вєрному (Фрунзе) та все на полювання ходить. «Вы так любите охоту, Лев Давидович?» — питає хтось. — «Да что ж — охота пуще неволи» — одказує.
Між іншим — іронія долі. Коли нас р[оку] 1922 висилали на схід, то пробували прохати Троцького. Він тоді одповів: «лучше их выслать сейчас, чтобы не расстреливать потом». А тепер і сам опинився там, де нам місце готовив... Ні, єсть таки ще Немезида!
Засідання Відділу. Ухвалили протестувати проти незатвержен- ня академіком Міщенка. 
30 марта. Почувається весна. Заворушились будівельники: вони тепер у нас за тих птахів, що весну віщують. Вже кілька день збираються юрбами тисячі на три біля виконкому, вимагаючи роботи. Поводяться, як звичайно, рішуче і зважливо: начальство, що виходить їх умовляти, обривають і говорять усякі неприємні речі. їх зацитькують обіцянками, але фактично допомогти не можуть: яке вже там у нас тепер будування, — так подекуди підмазати, латку поставити та й по всьому. Панічний настрій у виконкомі перед робітниками-будівельниками виявився в тому циркулярі, що дістала між іншим і Академія: вимагають дати календарний план роботи ремонтної та будівельної, обіцяючи з 1 квітня прислати й робітників. А який ми, напр.[иклад], можемо дати план, та ще на 1 квітня, коли не знаємо, скільки нам буде і коли прислано на ремонт грошей? І так по всіх установах. А робітники вимагають роботи, хоча, як казав мені Антін, ніяких виглядів на роботу не мають і врешті погодились би, щоб їм з «соцстраху» ще за три місяці заплатили. Великі юрби на Хрещатику роблять вражіння на публіку і викликають безконечні розмови.Негаразд і по заводах. На «Большевику» (колишній] Гретер) надумала була адміністрація скоротити на 30% робітників. Почався страйк, що вже тягнеться кілька день. Кажуть, що пристав до страйкарів і другий великий завод — «Червоний плугатарь» (кол[ишній] «Южно-русский»). І тут «умовляють», але безрезультатно, бо робітники в масі з своїм робітничим урядом не церемоняться, і саме під такі хвилини багато «низких истин», тієї колючої правди, доводиться йому начуватись. А поруч, по газетах, повно звісток про безробіття та бідування робітників... по буржуазних державах! Чуже під лісом бачимо... 
31 марта. Написав до Плевака, Ол. Синявського (Харків), П.Потоцького (Київ).
Кажуть, що страйк на «Большевику» припинився: ні одного робітника не звільнено. Зате скорочено чимало з технічного апарату: тут нема маси і робить експерименти не сірашно.
Пішла чутка, ніби Скрипник має кинути Наркомос і стати за голову Раднаркому, замість Чубаря, бо його забирають до Москви. Шкода, що цього раніше не трапилось, може б Академія ціла була. 
1 апреля. Неділя. А сьогодні нова чутка: Сталіна врешті забрали з посади секретаря ЦК партії, а на його місце посадили якогось невідомого партійця, якого навіть ім’я не вдержалось у мене в пам’яті. Коли комуніста, що це розповідав, запитали, чому ж про це в газетах нема, він одказав: «Це така важлива подія, що про неї так, без підготовки, не можна оповістити. Треба якось замаскувати цю новину». Характерно, що цей комуніст теж радіє, бо «чорт зна, що робиться: вождів засилають, усяке не знать що каверзує, робить, що хоче... За що ж ми боролись? Каганович заправляє в партії, а я — сиди в якійсь дірі, а чим він луччий од мене?»... Якісь нові речі починають лунати в комуністичному осередку. Перше таких не чутно було. 
2 апреля. Викликано до ГПУ Володимира й ще одного вчителя. З Володимиром ще церемонились і тільки вимучили безконечно довгими і безконечно дурними розмовами, а на того бідолаху просто накинулись, щоб ставав за їхнього шпига. Коли він одмовивсь, загрожували і арештом, і револьвером; кричали, стукотіли, лаялись. ГПУ виявляє все інтенсивнішу діяльність, особливо щодо умовляння собі секретних співробітників. Знов усе частіше з’являються листи з заявами про вихід з партії, надиктован! теж у ГПУ. Очевидно, нема справжньої роботи, так фальсують сурогатїї.Лист од Перетца, аж два навіть. Пише, що приїде на вибори і притягне інших академіків з Петербургу. Затурбували його, видко, наші новини. 
3 апреля. Переказано мені чутку, ніби в якомусь комсомольському гуртку говорено, що я, Зеров та Дорошкевич збираємо баптистів і їм читаємо доповіді про ... релігійні справи. Звідки така дурна плітка взялася — не розумію.
Написав до Перетца та редакції «Літера[турного] Вістника».
4 апреля. Якийсь тиждень чуток. Сьогодні говорять, що збанкротував Дніпрельстан: виявилось ніби, що коштуватиме він уп’ятеро дорожче, ніж рахували, а сам даватиме вчетверо менше, ніж сподівались; що кіловат коштуватиме не 2,5 коп., як напр.[иклад] у Києві, а 25 коп. Це звісно, сенсація, але якщо цьому правда, то дивного нічого в тому немає. Повторилась київська Десен- ка, тільки на грандіозний масштаб. Захожуватись біля такого спорудження в країні, де людська праця нічого не варта, звісно, було божевіллям.
Друга чутка. Ніби Ряппо, кидаючи Наркомос, здав до архіву все своє особисте листування, але в урядових справах. Знайшлося там багато листів Грушевського з характеристиками людей йому неприємних та доношеніями. Тепер цей архів читають... і тайная виходять наверх. І як це історик не догадався, що scripta manent і так необережно пошився в дурні? ... А втім історики наші багато про що не догадуються.
Бачився з Семковським. Питаю про харківські новини. «Нічого, — каже, — нема цікавого». — «А коли ж, питаю, приїдуть харківські «академіки» на вибори?» — «А хто його знає: їм тепер не до того. Озерський заслаб на грип, а Скрипник літає між Харковом та Москвою. У Москві тепер засідання ЦК, дуже важливе: питання, чи Сталін встоїть, чи ні. А впаде Сталін — мусить упасти і Каганович, бо ж він тільки Сталіним держиться. А з Кагановичем блокується й Скрипник, щоб скинути Чубаря та Петровського. Як бачите, не Академія йому в голові. Хоча, як верталися ми разом з Москви (там було засідання комуністичної Академії, на якому Скрипник кинув докір Покровському: ви, мовляв, ще своєї Академії наук не приборкали!), то він проговорився: от нарікають, що ми вводимо своїх представників до Академії наук, а до Всесоюзної буде наших тридцять обрано; коли до Української будуть обрані комуністи, то можна буде одмовитись і од затверження академіків, як у Всесоюзній». Думи і мрії Скрипникові... Похід проти науки по цілій лінії. Характерно для цих «самоїдів»: пожираючи один одного, вони все ж і про інших не забувають і на закуску вибирають то там, то тут ласий шмат. Тепер на черзі для пожирання стоять обидві Академії. Але ... Скрипники приходять і одходять і пам’ять їх гине навіть «без шума», а наука лишається. 
5 апреля. Тутешнє ГПУ дуже цікавиться, кого академіки мають обрати до Президії, викликає співробітників і завжди це питання ставить у першу чергу. Дурні! Не розуміють того, що до тієї Академії, яку вони хочуть витворити, взагалі неохота йти, а не те щоб ще в Президію.
6 апреля. Ходить по місту прокламація од якоїсь «Спілки волі». Прокламація обертається по черзі до робітників, до селян, до інтелігенції, описує їхнє становище і закликає до протесту. Кінчає тим, що треба занехаяти політичну революцію, що її нібито большевики запровадили, і братись до соціяльної. Отже виходить, нібито, що автори прокламації ще далі хочуть зайти, ніж большевики. Критика большевицької практики влучна, а позитивна частина являє собою утопію, не що інше. На мене прокламація зробила таке вражіння, ніби вийшла вона від тих самих большевиків, тільки від «опозиції». А до чого тут «Спілка волі» — невідомо. 
7 апреля. Вже й місяць добігає кінця, як побував я у Харкові, а й досі не можу зібратись, щоб занотувати свої вражіння: з душі верне, як згадаю. Але треба хоч коротенько, бо коли б писати докладно, то б і на воловій шкурі не уписав би.
Одбулось три засідання (середа, четвер, п’ятниця), кожне з 7-ої до 3-ої ночі. Отже, набалакали досить... Почав Озерський — висновками про «обслідування» Академії. Чогось більш нахабно-брехливого мені ще не доводилось чувати навіть з офіціяльних кругів. Насмикав чоловік дріб’язку з протоколів, назбирав усяких пліток на вулиці, розчинив це власними вигадками — і подав як висновки з обслідування Академії. Мало того: цей самовпевнений хлопець зважився говорити про наукову роботу Академії, всіх її Відділів та установ, подаючи їм оцінку (!). Можна зрозуміти, що то за оцінка вийшла у цього енциклопедиста, що не вміє в азбуці розібратись і говорить «прегоратива» замість «прерогатива», викликаючи сміх навіть у товаришів своїх, комуністів! Проте тов. Прегоратива рішуче засудив Академію — і за наукову роботу, і за організаційний безлад, і негосподарність, і за політичну неблагонадійність. Усе не так, усе не подобалось. І не вважаючи на те, що від його висновків ми (Кримський, Птуха, Крилов, Шапошников і я) камня на камні не лишили — на них і спиралась уперто, і ввесь час, противна сторона.
Головний бій проте був не тут, а на інструкції до статуту Академії. Статут повернуто старий, засуджений практикою і не раз визнаний за негодящий і з боку самих комуністів, а засібна Наркомосвіти. Тепер, на злість Академії, що не схотіла його завести в життя, його поновлено, та ще з специфічними «сенатскими разъяснениями». Як колись виборчий закон сенат царський роз’яснив так, що від його тільки рожки та ножки лишились, так тепер з статутом Академії зробило «голосующее стадо» під командою Скрипника. Заведено до Академії «представників од Наркомоса» в необмеженому числі, надано їм права рішучого голосу, проклямовано одверте голосування у виборах — от найголовніші новели Скрипникового концерту. Всі наші аргументи па- дали як горох об стіну. їх просто не слухали. А коли справді вже дошкуляли, тоді Скрипник наказував комусь з підбрехачів виступати, — і виступали, не рахуючись ні з чим. У найвідповідальніших моментах брав слова сам і переносив справу на політичний грунт таким більш-менш способом: а, ви чините опір, не згоджуєтесь з нами — отже, ви йдете проти радянської влади, проти робітників і селян... Не мудра аргументація! Нас вона не клала на землю, але після неї «голосующее стадо» знало вже, як голосувати. І голосувало однодумно, одностайно і односердо. Скрипник, голосуючи якесь питання, навіть не дивився на свою череду, а не підводячи очей констатував: «прийнято одноголосно». Щоб не псувати одноголосности, нам, звісно, не дали рішучого голоса. Більшого цинізму я ще зроду не бачив, та, мабуть, і не побачу. На додаток було заявлено, що вся ця комедія з поновленням негодящого статуту — тільки на один може раз, потрібний для вибору нової Президії Академії, бо статут справді ні до чого і його треба буде якнайшвидше змінити!
Ми сперечалися, одстоювали кожну п’ядь, але, звісно, програли на всіх пунктах. Та й не можна було не програти. Все було вирішено до нашого приїзду. ЦК дав директиву і «голосующее стадо» лиш слухняно виконувало даний наказ. З нашого боку всі слова були сказані; Крилов — правда не в засіданні — сказав навіть, що йому хочеться «в восходящей степени» лаятись, слухаючи те, що робиться в засіданні. Але все було даремно. Ми нагадували собою тих індіягі, що підбігали до гармат і затикали їм гірла своїми капелюхами, — з тією ріжницею, що ми це робили свідомі своєї несили.
Отже, маємо; призначених «академіків» у невизначеному числі, Спільне зібрання з участю 150 — 200 чоловік, Управу з участю 60 — 70 чоловік, повну незабезпеченість фінансову і можливість втручання до кожного кроку. Це вже не Академія, а щось, для чого на людській мові ще нема назви. Або може з принципу «для хахлов і такий Бог брядє» — хахлацька Академія. Кому і навіщо вона здалася — не знаю. Кому і навіщо потрібна була оця руйнація — також важко вгадати. А втім — усенька поведінка Скрипника доводила, що йому кортить показати, що попередні наркоми не дивилися за Академією, а от він прийшов, орлім оком поглянув, усе спізнав — і «пресьок в корень». Може для цього і треба було всієї
тієї комедії, що одбулася в Харкові. Про останній її акт — завтра. 
8 апреля. На закуску поставлено фарс з затверженням академіків. Виявилось, що хоч нас по кілька разів затвержувано, трактовано і титуловано як академіків, але до кінця таки нікого не затвержено. Ніби ті, хто затвержували — не мали права це робити. Звичайно, ми звели це потворне своїм безглуздям сенатське роз’яснення до абсурду: не було академіків — не було й Академії; як же вона існувала, працювала, з нею зносились державні органи, на неї асигновувано кошти? Чого гав ловила Роб[ітничо]-сел[янська] інспекція, на таке вопіюще злочинство дивлючись? І друге — ми запитували: а що, як прийде потім новий нарком, і скаже, що й дане зібрання не мало право затвержувати? Крилов і Шапошников розповіли, як вони за кордоном репрезентували небувалу Академію, бувши, виходить, самозванцями, Хлестаковими... Звичайно, нічого не пособило, нас почали затвержувати, доводячи комедію до кінця. Хотілося, як і не раз перед тим, устати й заявити — і можете мене й не затвержувати, бо ж не велика честь бути членом вашої хахлацької Академії, — і тільки порада товаришів та небажання втрудняти і без того важке становище здержало мене від цього єдино логічного кроку. Проте фарс, як і в попередні дні, скінчився трагічно: не затвержено у нас на Відділі Міщенка та Харламповича за «ідеологічну невідповідність радянському ладу», простіше — за те, що вони були професорами в духовних академіях. Знов ми кидали горохом об стіну, доводячи, що учені бували й по академіях, навіть такого типу, як Щапов, Тарновський, що якраз з незатвержених і фа- ховці добрі, і люде поступові, переслідувані за царського режиму — даремнісенько. «Голосуюче стадо» гиготало, коли називались заголовки Міщенкових праць і голосувало «одноголосно». В кінці, розігнавшись, проголосували навіть список померлих академіків — не знаю вже, навіщо. Все це мало характер такого вопіющого безглуздя, що навіть люде з Скрипникової черідки з обуренням мені потім говорили (в засіданні вони, звісно, нападалися на Академію!), що винен тільки Наркомос, що коли б тут хоч що-небудь робили, то ніколи не дійшла б справа до такого глуму з доброго розуму, як на цих історичних засіданнях. Але, звичайно, в вічі Скрипникові таємні Никодими не зважилися цього сказати...
Перед мене, як згадано, ввесь час стояло питання про те, щоб заявити про свій вихід з Академії. Товариші, з якими я про це го- ворив, принципіяльно зі мною згоджувались, але додавали, що це зробило б вражіння тільки тоді, коли б хоч з десяток академіків зробило так само, а на це нема жадної надії: запілля («тыл») у нас, як влучно сказав Птуха, не забезпечено цілком і тому для рішучіших виступів руки зв’язані. Але й не це мене спинило, а не затверження Міщенка. Після цього з моїм виходом Перший відділ був би цілком знесилений і опинився б у руках у Грушевського, бо відношення на Відділі було б: 3 і 3 (з одного боку Кримський, Лобода, Новицький; з другого — два Грушевських та Тимченко; енергійніша друга трійка). А друге: поки я займаю Катедру нового українського письменства, робота в певних руках; одійшов би я, то — з принципу, що природа не терпить пустоти — хто знає, який з Коряків міг би возглавити історію українського письменства і в які руки попало б і вивчення творів Шевченка і всі інші розпочаті праці. Нарешті, нові форми управління Академією явно не життєві, вони збанкротують незабаром, як банкротує скрізь і всюди система, що їх породила. Може справді розумніше буде не піддаватись першому пориву серця і, стиснувши зуби, робити те, що робив, одійшовши, звичайно, од адміністративних обов’язків. А коли робити не можна буде, то одійти не пізно буде й потім.
Такі міркування спинили мене од виходу з Академії зараз же, слідом за ударом по ній. Стан моральний — надзвичайно тяжкий, тим більше, що Харків цим разом не шкодував і чисто особистих ударів найподлішого, як кажуть поляки, гатунку.
Написав листи до — Сиповського В.; Дроздовського В.; М.Плевака, М.Вайнштейна (Чернігів), до ред[акції] Енциклоп[едичного] словника Гранат (посилаючи їй портрети Шевченка).
Був Федір. Розказував, що в «Комуністі» надруковано фельєтона «Як роблять професорів», в якому описано брехливо його справу з Ветеринарним інститутом; надруковано і мого листа до Скороходька. Це все, щоб довести ніби я, користуючись з того, що академік, пристроюю братів. І це пішло від Любченка, що сам тільки братом і держиться, і наперекір моєму листові, де я пишу, що рекомендую **не* брата, а доброго робітника. Безнадійно брудні люде! Любченко вже давніш шантажував мене, переказуючи, щоб Федір припинив свою справу судову з інститутом. Шантаж нічого не дав — і звідси помста: надрукував приватного листа. Чому він думає, що цим мене зганьбить — тайна його голови безмозкої. Опріч огиди до мерзотників, нічого в мені цей новий учинок не викликав. 
9 апреля. Кінчаю про харківські вражіння тих чотирьох днів, що для мене були гірш за ті «чотири дні» Гаршина.
Вже роблячи свої «висновки», т. Прегоратива торкнувся злегка мене: «Наукове студіювання історії письменства скидається на публіцистику». Відповідаючи на його оцінку взагалі, я запитав його про цей пункт, що, власне, він означає? Яким чином і звідки взяв цей висновок, ні разу не говоривши зо мною, і ні разу не поцікавившись навіть, щоб побувати в Комісії новітнього письменства? Що він знає взагалі про роботу Комісії? Чи, наприклад, видання творів Шевченка «скидається на публіцистику»? Коли Прегоратива на ці запитання не зміг нічого відповісти, то я й закінчив, що треба думати попереду, ніж виходити на люде з висновками, і що Такі висновки не свідчать про думання.
Другого дня мав уже приватну розмову з т.Прегоративою. Од Баталія почув я, що Озерський дуже був незадоволений, що Шевченківський збірник інституту починається (до речі — проти моєї волі) з моєї статті: мало на стінку не поліз, кричав і кидався книжкою. Увечері я підійшов до Прегоративи і сказав йому: «Мені переказали, що ви незадоволені тим, що збірник починається з моєї статті. Я цього не хотів, але скоро це сталося, то можете мою статтю вирізати зовсім. Я можу тільки заявити, що більш я вам до того збірника і рядка ніколи не дам». — «С[ергію] О[лександровичу], це якесь непорозуміння»... — «Як то непорозуміння? То це неправда, що мені переказували?» — «Ні, мені здавалося тільки, що містити вашу статтю передмовою — виходить, ніби ви ідеологічно представляєте Інститут». — «Ніяких передових у збірнику немає, ідеологічно представляти Інститут я не збираюся й не маю претензій, а тому знов кажу — рядка більш вам не дам». — «Так же не можна ставитись до справи»... — «Ні, саме так треба ставитись до справи. Я не звик ходити туди, де люде не вміють пристойно поводитись». — «А от ваша стаття в збірнику Баталія, — перебіг він на інше, — хіба не показує, що ви вороже проти радянської влади ставитесь?» — «А то яким способом? Адже я там зовсім не чіпаю радянських часів». — «Все одно. Ви з таким смаком, так соковито розказуєте про голод, що виходить(!), ніби і в нас не луч- че». — «Я не знаю, які висновки ви взагалі можете робити, і через те констатую, що моя «черта оседлости» з кожним днем все вужчає». — «Ви мене мало знаєте, а я так поважаю вас», — попробував він ще з іншого боку зайти. — «Про пошану після того, як ви поводились в Києві і тут, облишмо говорити і краще на цьому кінчимо розмову».
Скрипник — той ще краще поводився, пробував просто тероризувати. Говорячи про політичну неблагонадійність Академії, він вставив таке: «Наприклад, під час святкування ювілею шановного (ядовито!) академіка Єфремова от що писали наші вороги за кордоном (довга цитата з «Діла»). А то ще під час празького з’їзду, обертався лист акад.Є[фремо]ва, де він писав, що з причин незалежних, на жаль, не може брати участь в з’їзді. Звичайно, всякі бувають листи. Бувають листи Зінов’єва, то чому не бути і листам Єфр[емо]ва». Я мусив взяти слово в особистій справі і сказав: «Через те, що тут згадано було моє ім’я, то мушу заявити: 1) ніякого ювілею я не справляв, 2) нікому за кордоном і тут не давав уповноваження за мене говорити і 3) ніяких листів не писав». Характерна деталь, про яку довідавсь я потім: перед промовою Скрипника Бутвин розпитував Левченка й Іванця: «Коли був ювілей Є[фремо]ва?» І коли ті говорили, що ніякого ювілею не було, він настоював: «Не може бути. Ми знаємо, точно, що Академія святкувала (!) ювілей». Отак вони все «точно» знають.
Це була не остання грубость Скрипника, не останнє читання нікому невідомого. Були навіть натяки: «Те, про що тут говорили, звичайно, буде надруковано за чотири дні в закордонних газетах» і т.п. (З поглядом у мій бік). Одно слово — безкрайня гидота і цинізм безмежний. Люде, з якими не то працювати — говорити не можна по-людському. Люде, які не розуміють або навмисне намагаються не розуміти найзвичайнісеньких речей, які намагаються все перекрутити, опоганити, розтоптати. І вони держать у руках — науку, освіту... Не диво, що вони з ними виробляють. Нещасна наука і замість освіти — гасило духа і пітьма непроглядна.
Написав до В.Перетца, П.Опанасенка (Москва), С.Дністрянського, М.Слабченка, М.Биковця (Харків), до брата Петра. Все коротенькі листівки — аби відповісти. 
10 апреля. Отак «реформовано» Академію. Вчинок у всякому разі історичний і «обслідування» Озерського-Прегоративи займе своє місце в історії поруч ревізії Рунича та Магницького і вражає ця вся пригода своєю дріб’язковістю і непотрібністю. Головним чином уся «реформа» була на те, щоб мене усунути з Президії, — адже у «висновках» Озерського офіціально зконстатовано, що «обслідування» було відповіддю на «вимоги академіків», себто на доноси проти мене Грушевського й Тутківського. Але ж я анітрохи не хапався за своє становище. Навпаки. З того часу, як забезпечено Лободу, за якого я правив спочатку, себто з 1925 р., я намагався скинути з себе головування в Управі і лишався тільки під тиском товаришів та уступаючи перед аргументом, що за місяць-два буде новий статут і все одно доведеться переобирати Президію, тоді й одмовитесь. Новий статут і пройшов був усі інстанції і мав бути введений ще 1926 р.... А замість того прийшла «реформа» Скрипника-Озерського. Вони мов той циган — щоб принести відро води, почали криницю обкопувати; щоб усунути Є[фремо]ва — Академію зруйнували...
Отже, вся «реформа» потрібна лиш на те, щоб у першу голову обрати бажану Президію. В Харкові нам казали, що це має одбутися на початку квітня, тепер говорять вже про початок травня. Коли б швидше, щоб міг я врешті сказати — нині отпущаєши. Безконечна огида тягти і так нелюбу роботу, коли бачиш, що з неї роблять такі несподівані висновки. А ще огидніше — зустрічатися з донощиками й підлизами, що не спинились навіть перед зруйнуванням культурного огнища, аби своє славолюбство і самолюбство потішити, свою інтригантську натуру вдовольнити. Але поза цим невеселі думки облягають голову. Навіщо пішла, у що обернулась праця і мрії мого життя, коли під старість бачиш їх зруйнованими, а кругом себе гада, що сичить і підводить голову. Невесело... Хоча я не жалую, що був і лишився тим дурнем, якого тільки ледачий не експлуатує, щоб зараз же кинути каменем. Краще бути вже дурнем, ніж попасти між гаддя, якого так безконечно багато навкруги розвелося.
А до ГПУ все кличуть і кличуть людей. І все допитуються, як ставитесь до Петлюри... І мертвий він не дає їм супокою, і в могилі лежучи, турбує своїх переможців. І чого вони так бояться за свою перемогу? 
11 апреля. Сьогодні Президія Академії скликала поширене засідання з участю всіх академіків, щоб обміркувати розподіл нового приміщення, бо II Відділ усе хотів би собі загарбати, не зрікаючись і старого. Говорили багато, ні до чого не договорились. Але не це цікаво, а інше. Тільки вчора розіслано повістки, а вже сьогодні, під час засідання, приходить Л.Левицький, викликає Кримського і переказує йому свою розмову телефоном з П.Любченком, що сидить у Харкові. Любченко сказав, що йому відомо, ніби Президія скликала Спільне зібрання, щоб визначити кандидатів до нової Президії і, що це зібрання — незаконне... От воно, гад дя! Та ще яке моторне, спритне: моментально донесло, та ще й прибрехавши! Питання — которий із двох? Тутківський чи Симинський?.. Недурно Крилов каже, що не хоче перебиратись до нового будинку в сусідство з Тутківським та Симинським, бо там «скверно пахнет». І правда: дух такий іде, що не знаєш, куди й сховатися від його.Написав Є.Литвиновій (Москва) та «літераторові» Новополіну (Катеринослав), — цей прохав повідомити, де знайти листування Короленка. 
12 апреля. Нарешті обізвався Харків про засідання для вибору Президії: приїдуть 3 травня. Обіцяли на початок квітня, а вийшло аж у травні. Коли б хоч тепер не одурили, щоб мені швидче з Президією попрощатися. Характерно, що про це сповістив не Наркомос, а Любченко, секретар ЦК, — отже, й не криються вже з тим, що всю цю справу партійний комітет вирішив. Партія в ролі «вершителя судеб» науки — теж «веселенький пейзажик».Між іншим Л.Левицький, мабуть, з доручення з Харкова, дуже цікавиться, кого на Президію висовує більшість. Йому поки що Кримський одказав, що ніхто не має охоти до такої Президії йти: просто, мовляв, провалюватимуть Тутківського з К°, а через те вийдуть, можливо, випадкові люде. Левицькому така комбінація, видимо, не приходила на думку і, здається, не сподобалась. Та воно й справді великої охоти ні в кого нема — бруднитися за нового порядку. Скільки можна було з слів Левицького зрозуміти, офіціяльна комбінація вже не домагається вести Тутківського конче на Президента, а задовольнилася б, щоб «опозиції» (Тутківському або Грушевському) дано було одне місце в Президії «без портфеля». На Президента вони ведуть ніби Заболотного — людину нам мало відому, хоча, здається, й не одіозну. Та чи погодиться ще сам Заболотний, коли дізнається про всі таємні пружини справи, якщо з його порядна людина, — це для мене велике питання. 
13 апреля. Принесли мені книжку «Етнографічного Вісника» з моєю статтею про Щербаківського. Лакиза поодзначав місця, на початку і в кінці, які вимагає викинути. Запропоновано мені або ці місця викинути, або цілу статтю вирізати. Я відповів, що мені все одно: можуть і вирізати, можуть і викинути. Лакиза — голова Держ[авного] видавництва і головний цензор: однією рукою дбає про письменство, а другою руйнує. Світильник і гасило в одній особі — до такої дотепної комбінації й за царських часів не додумувались. Поступ у всякій справі видко. 
14 апреля. «Страсна субота» — це колись, а тепер день антирелігійної пропаганди, настирливої й дурної, нікому не потрібної. Знов дрібну крамничку зроблено з сього дня: зроблено його днем неробочим, перенісши на його якесь свято, здається Вознесения (і всепотужний папа римський таких речей не доказує, як наші каноністи!), заборонили людям торгувати, опріч своїх крамниць, а хто хоче торгувати — заплати окроме. Стогін, обурення, прокльони ... Кому це потрібно? І чи може бути пошана до влади, що все на якусь крамничку повертає? Та що вже там про пошану згадувати!..Перечитую і виправляю до друку книжку про Мирного. Маю надію святами цю роботу викінчити. 
16 апреля. За вчора й за сьогодні багато людей перевернулось. Чимало наслухався з новітнього фольклору свіжого матеріялу.
От скаржиться жид: кажете — добре нам тепер жити? Де тамі.. Наші діти офіцерами поробились? — та воно так, але якраз тепер їм чести ніхто не віддає. В Москву нас пускають? — еге ж, пускають, тільки за квартиру 1600 крб. на місяць заплати. Землю нам наділили, найкращу, в Криму? Наділили, а вона й почала
трястись та витрясати нас... От вам і добре жити нам стало.
Бере жид закордонного пашпорта. «Чого ви тікаєте з СРСР? — питають його, видаючи пашпорта, — хіба вам погано тут жити? — «Та, спасибі вам, добре!» — «Ну, то що ж — за кордоном, думаєте, краще буде?» — «Та може й краще!» — «Е, хіба не знаєте: там хороше, де нас нема». — «От і я так думаю: там хороше, де вас нема».
А це вже, кажуть, не анекдот, а факт. По кіно йде тепер фільма «Єврейське щастя». Стоїть під дверима юрба народу, дожидаючи сеансу. Підбігає жидок: «Коли почнеться «Єврейське щастя»?» — «Та воно вже одинадцять літ тому почалося», — одказує хтось із юрби. 
17 апреля. Ще перед святами скінчено друком листування Шевченкове (Листи Шевченка і до його) в III томі його творів. Треба до коментарій братись. Роблю перфву на місяць, щоб підготовити матеріял для друкування. Скінчив оце переглядати книжку про Мирного, ще зо два-три дні піде на упорядкування збірника «Література» (вже друкується), а тоді й до коментарів могтиму взятись. Цікава робота, коли б тільки дали змогу її робити без перешкод.У ВІНО та інших вищих школах розкидано прокламації з протестом проти жидів, проти їхнього «засилля» по школах. Див* но, що навіть теперішні студенти здобуваються на нелегальщину. 
18 апреля. Арештованим і досі не дають конкретного обвинувачення. Останні відомості кажуть, що обвинувачують за «перспективну контрреволюцію». Коли обвинувачені питають, що ж це має визначати, то слідчі одказують: «Та ми знаємо, що з вас людина лояльна, нічого ви лихого не робили; але коли б радянській владі та круто прийшлося, то ви були б проти неї». Оце й перспективна контрреволюція. Дотепно вигадано. Сьогодні приходив Ів[ан] Чикаленко, прохав, щоб я написав до ГПУ, щоб випустили Петруся для закінчення словникової роботи. Написав, хоча й певен, що нічого доброго для Петруся в тім не буде, а мені можуть бути прикрості, як це вже в таких оказіях і бувало. 
19 апреля. Думав працювати інтенсивно, а виходать казна-що. Застудився — чхаю, кашляю, хриплю; трусить мене, голова болить, працювати важко. Перечитано матеріял для «Літератури» і то в силу, напружуючись. Досада; зимою не слабував, а починається тепло — таки доскочив того «грипу». Коли б ще не надовго, бо ж він має тенденцію затягатися місяцями, та всякими капостями ускладнятись.
20 апреля. В газетах надруковано звістки про справу Ібрагімова, що був разом і головою Раднаркому в Криму, і привідцею місцевих бандитів. Картина надзвичайно характерна і не така вже одна в сучасному режимі. Ціла низка таких розбишак- партійців, що опинились на вершку слави і чести — проходила І проходить перед нами. І це явище за теперішніх порядків неминуче. Я пригадую свою зустріч (у Чека 1919 р.) з головним військовим прокурором України, що був навсправжки авантюрником [Дондишем] і за гетьмана виказував на большевиків. Постать колоритна. Шкода, що голова й температура не дозволяють мені записати свої згадки про його: як він потроху спадав з високого тону й перевертавсь на звичайнісінького жебрака. 
21 апреля. Переписав листи до мене Франка для «Літератури». Треба ще обробити свої згадки, та голова болить. Важко щось робити, крім механічної роботи.
22 апреля. Виходив на сонечко, — не помагає, температура скаче. Написав до Вайнштейна та Б.Шевелева (Чернігів).
23 апреля. Один по одному заходили — Корчак-Чепурківський та Кримський, розповідали про пропозицію, яку їм робив од імені Харкова Л.Левицький. Ця добра людина виконує наказ і маклерує. Харків ніби хоче попереду порозумітися на кандидатурах до Президії і виробив «коаліційний» список, у якому репрезентовано представників «обох» течій. А саме: Президент — Заболотний, в[іце]-президент — Грушевський, Неодмінний секретар — Корчак-[Чепурківський], голова Управи — Симинський, член Президії без портфеля — Кримський... Це — список остаточний і нам його ставлять як ультиматум, пропонуючи голосувати за його і тим підписатись під тим розвалом, який зробив Академії Харків. Пропонувати таку комбінацію можна тільки на глум, або в засліпленні безмежним нахабством. Фактично вона віддає Академію в руки Грушевському і має бути йому премією за підлоту. Це своєрідна Монтіанівська премія... Бо Заболотний — гарна, здається, людина, але ледве чи житиме в Києві, отже, першою особою буде віце-президент, та ще маючи такого улесливого чоловічка, як Симинський і святу простоту — Корчака, може абсолютно не рахуватися з одним опозиціонером, коли б навіть Кримський пішов на таку комбінацію. Так своєрідно репрезентовано «обидві» течії: більшість ігнорована цілком, а меншість, що налічує всього 3 — 4 чоловіка, за «хорошеє поведение» і послуги начальству дістає на потоп і розграблєніє Академію ... Кримський одповів Левицькому, що він на таку комбінацію не погодиться, та думає, що й більшість академіків так само на неї не піде, що нехай вони її власними голосами — призначених — і проводять. Це Левицькому не сподобалось. Він висловивсь, що Харків бажає маніфестувати єдність Академії й Наркомату. Хороша «єдність»!Але сказати напевне, що буде — важко. Поки що більшість не за Наркомосом, але не знати, як вона складеться в момент виборів. «Тил» у нас ненадійний, і дехто з його, можливо, «голосуватиме ногами», себто просто втіче: голосування ж одкрите... Я гадаю, що безмежне нахабство наших реформаторів на це найбільш і рахує... Ну що ж — побачимо. 
24 апреля. Починаю виходити. Але температура мене мучить. Не знаю, до чого з нею дограюся. Яке нещастя мати отакий гнилий організм: коли вчепиться яка капость, то вже важко її здихатись.
Написав В.Сиповському та С.Дністрянському.
Скінчив переписувати свої згадки про Франка до «Літератури». Голова болить і через те не можу зміркувати, чи цікаві.
25 апреля. Принесено мені прокламацію, розкидану недавно по вищих школах у Києві. Ось вона: «Знов застогнала наша рідна Україна, знов кати почали душить нарід селянський. Чесних хліборобів тягають по тюрмах, грабують хліб, праці не дають та все «заощаджують» на пролетарську користь — шовки та бріліян- ти товстопузим цицькатим хайкам. Ганьба катам, смерть грабіжникам. Кров батька-отамана повстає перед усім козацтвом і світлий, великий облик замученого отамана Петлюри кличе рідних синів України до зброї за дійсну волю та правду.
А.Б.К., ч — 5»
Примітив. Але характерно, що навіть серед сучасного студентства, на густе сито перевіяного, заляканого, затупленого знаходяться протестанти. Каміння вопіє. 
26 апреля. На засіданні Відділу зачитано запит од Російської Академії наук про нашу Комісію давнього письменства, а Перетц розповів, як той запит повстав. Акад. Нікольський офіціяльно на засіданні Гуманітарного відділу Рос[ійської] Академії виступив з претензіями, що наша Комісія — то конкуренція їхній, що вона використовуватиме їхній матеріял, що з боку Української Академії — це «некоректність» і т.п. При кінці запропонував — запитати Укр[аїнську] Академію, що має її Комісія робити, та який план її, щоб уникнути паралелізму. Нікольському дехто з товаришів одповів, що на такий запит може бути відповідь — «не ваше діло», та що в науці немає монополії і кожна наукова установа рахується тільки з своїми планами і робить те, що визнає за потрібне. Проте все ж запит нам «прислано». Звісно, з «хахлаць- кою» Академією, на яку зводять нас Скрипник і К°, можна й не рахуватися... Маємо першу ластівку того пониження Академії завдяки реформі, на яке я звертав увагу ще в Харкові. Та Скрипникові тільки того може й треба. Всі чорносотенці й русопети та україножери плещуть комуністові Скрипникові за його замах на цитадель української культури. Все ж, не вважаючи на це, Нікольський матиме гідну відповідь.Написав П.Одарченкові (Ніжин). 
27 апреля. Розповідав М.Кістяківський, як його Грушевський переманює до себе. «Я, — каже, — з вашим батьком були великі приятелі (навсправжки — Б.Кістяківський буквально не терпів Грушевського!) і ради його пам’яти я хочу вас вирвати з того болота (!), я з вас зроблю наукового діяча... Дайте тільки розписку, що ви ніде не працюватимете, тільки в мене. Я вам зараз доручу правити коректу, а коли хочете — дам розбирати архів Комарова»... Ці всі алюри коло 18-літнього хлопця зовсім його приголомшили і він не знає, що робити. Питав у мене поради. Я розповів йому, хто такий Грушевський та як він робить наукових діячів із тих прибічників, що назбирав коло себе. «Хочете, — кажу, — бути хлопчиком-побігунцем, хочете навчитись і пари з вуст проти начальника не пускати, кланятись і лизати всі указані і не- указані місця — то йдіть до Гру шевського. Цього він уміє вчити. А школи справжньої науки він у себе не має. Сам добрий робітник, він ще жадного не дав учня. Зате розвів коло себе те багно, од якого далеко навкруги смрад іде. Людей з самостійною вдачею, з оригінальною думкою він не терпить. І коли ви такі прикмети виявите, замість безмежного послуху, все одно вас викине... Отже, коли не боїтесь цього — йдіть». Задумався хлопець. Цікаво, що він зробить? Але ж той старий лис — чого йому хочеться? Що це ще за нові заходеньки? «Я не розумію, чого йому од мене треба? — клопоче собі голову й бідолашний хлопець, — адже я хлопчак, а він великий учений. На що я йому здався?». Хто зна... Певне тільки те, що Грушевський без користи для себе нічого не робить. Якусь користь, може фантастичну, зачув він у хлопцеві. Звідси і ті підозрілі алюри. 
28 апреля. Заходила М.В.Кістяківська — дякувала за пораду її Михайлові. Після розмови зо мною він рішуче зрікся від пропозиції Грушевського. «Чи повірите, — казала, — що у нас увесь останній час, як зачалося з тим улещуванням, був ніби похоронний настрій. Я й сама знаю, що там за багно кругом Грушевського, але думала собі — може хлопець справді дістане якусь наукову школу. Боялася йому радити. А Миша мій страшенно вагався та мучився. Тепер він прийшов до певної вже думки — не йти, і в нас одразу у всіх повеселіло на душі». Душохватство, на яке вже береться Грушевський, цим разом не вигоріло. А скількох він уже до себе позаманював — обіцянками, копійчаними покидьками, улещуванням! Справді, школу деморалізації і духовної розпусти витворив і тішиться ... Правда, вже траплялося, що його раби гнулись-гнулись, а потім зривали бунт — справжній рабський бунт, коли вже од кумира нічого не лишалось. Пригадується мені та брошура, що в Галичині видали про його колишні раби р[оку] 1903-го. Мені тоді довелося од тих рабів обороняти Грушевського. Я це мусив зробити, але тяжко мені було, бо я ж знав, що всі ті непристойності, яких повно було в брошурі — наслідок «науки» самого ж Гру шевського. Тепер спроба наново проводиться і на широку шкалю. Тільки чи знайде за нового — мені здається, неминучого — бунту тепер він оборонців?Офіціяльна комбінація з Президією стріває загальне обурення серед академіків. Це в приватних розмовах, — а от як то вони голосуватимуть? 
29 апреля. Цілий день сидів на сонці. Перший день сьогодні нормальна температура. А знесилила вона мене дуже. Коректую збірник «Літератури» та готую для його дальший матеріял.
Написав: О.Станіславській (Полтава), Є.Хоменкові (Прилуки).
30 апреля. Явився тов.Прегоратива. Три годині говорив з Кримським, умовляючи його на урядову комбінацію (з Грушевським, Симинським etc), загрожуючи та улещаючи. Зараз по його відході збіглася наша група і ствердила нашу давню комбінацію, увівши до неї Заболотного, бо всі ми певні, що з «хрунями» (галицький вираз цей чудово припадає дотеперішньої ситуації) він не піде.Між іншим, Прегоратива пускає чутку, що їхня комбінація має на меті національні інтереси Академії. Президія, до якої входить Кримський та Єфремов, нібито не була українська, а Президія з Симинським буде українська. Дурний викрут, але він показує, що вже так люде заплутались, що не розберуть і самі, що кажуть і що роблять. У Прегоративи вигляд взагалі не побіденний. Од Вернадського прийшла телеграма, що приїде на вибори, отже, матимемо доброго голову зборів. 
1 мая. Вівторок. Зайшов Заболотний. Як і всі ми сподівалися, він, звичайно, йде з нами. Йому Левицький та Озерський надавали всяких обіцянок щодо лабораторій та інституту, яких додержати не зможуть, бо грошей не мають; але щодо кандидату- вання на Президента, то він заявив їм, що тільки тоді погодиться йти, коли Академія, а не уряд його кандидатуру поставить. Озерський зробив на його якнайгірше вражіння, так що не багато треба було йому й розповідати, щоб він зорієнтувався в ситуації. Озерський, між іншим, проговоривсь Заболотному, що Грушевський також зрікається йти в їхній комбінації: розумна людина — зміркував, що йти по хрунівському списку — значить кінчити самогубством. Тепер лишається хруням поставити Тутківського: той не побоїться, хоча провал його забезпечено. Важке для Прегоративи витворилось становище! Лишається або взагалі розігнати Академію, або хоч призначити Президію, хоча, думаю, в останньому разі навіть Симинський не піде. Енциклопе- дист-Прегоратива, що обревізував Академію по всіх Відділах і по всіх науках і знайшов, що вона працює «недостатньо» — тепер, здається, готов хвоста між ноги сховати. Між іншим, Заболотний сказав йому, що найкраще, на його думку, лишити стару Президію, — «Коли ж ми написали, що вона не гаразд провадила справи», — тільки й догадався відповісти Прегоратива. Рано, виходить, написали... 
2 мая. Сьогодні в мене якийсь базар у хаті: мало не цілий день люде товчуться. Здебільшого приїзжі академіки: Шмідт, Бу- зескул, Перетц та ін. Розмова — про завтрашні вибори.
Згадав з учорашньої розмови з Заболотним. Каже він Прегоративі: «А чому до Вашої комбінації ніхто з III Відділу не увійшов?» — «Третього відділу не треба», — була відповідь. — «Як то не треба?» — «Там нема людей». — «А я чув, що можна й обрати, напр.[иклад], акад. Птуху». — «Птухи не можна, бо він нешанобливо говорив з наркомом». — «А чого ви думаєте, що я раз- у-раз шанобливо говоритиму? — каже сміючись Заболотний. — Може таке підійде, що і я нешанобливо говоритиму».
От яка мова: «нешанобливо»... Чим це гірше од старих міністрів, що «почтительность» над усе ставили! 
3 мая. Одбулися вибори. Настрій був напружений вже перед засіданням, але під час засідання дійшов свого максимума. Після одкриття засідання на голову його запропоновано Вернадського, як першого Президента. Тоді встає провокатор Тутківський і заявляє: «А я пропоную на голову Наркомоса М.О.Скрипника». Почалося голосування. За Вернадського 26, проти 10, решта (41 чол[овік]) утрималось. За Скрипника 10, проти 9, решта утрималось. З «представниками Наркомоса», їх приїхало 7, голосують Тутківський, Студинський і ще не знаю хто. Вернадський займає місце голови і проводить засідання Голосують на Президента Заболотного — одержує 38 чол[овік], бо тільки один кандидат. На віце-президента два: од академіків запропоновано Воблого, Скрипник назвав Симинського. Воблий одержав 30 чол[овік], — Симинський тоді зрікається ставити свою кандидатуру (трохи пізно догадався!). На Неодмінного секретаря теж два: од академіків Кримський, з хрунівського списку — Корчак-Чепурківський. Кримський одержує 23 гол[осів], Корчак -10.
Почалося уїдання. Тутківський допоминався, щоб занотувати до протокола, що сума голосів відносно ріжних кандидатів була неоднакова, — сконстатовано, що дехто з тих, хто утримався, не піднімав руки. Войцехівський (з призначених) вимагає записати до протоколу, що Вернадський, дякуючи за обрання, заявив, що він давно не був на Україні, і тому, коли б забракло української мови — допомагатиме собі російською. Записали. Були ще такі ж розумні завваження. Нарешті протокола написали, підписали і розійшлися.
Важко навіть згадувати про це засідання. Купка чиновників на чолі з Скрипником спробувала була одверто згвалтувати Академію. Більшість одповіла на це голосуванням. Звичайно, це буде витолковано як бунт. Вибори, окрім Заболотного, напевне, не будуть затвержені. У Скрипника вистарчило нахабства — самого себе призначити в академіки, вистарчило ще більшого нахабства — лізти на голову засідання. Але невдача тільки ще більше розізлить цього тактовного чоловіка. Свою злість він одразу виявив тим, що зняв з голосування двох додаткових членів Президії, дальші наслідки побачимо незабаром. Але ще гірше, просто гнітюче вражіння, справило поводження хрунів з-поміж академіків. Про провокатора Тутківського або патентованого хруня Студинського — не казатиму. Але старий Корчак!... Увесь час ішов ніби з більшістю, бував на зібраннях, брав на себе обов’язки перед товаришами — і «схрунив» ув останній момент... Я не кажу, що він хотів вислужитись, він, певне, просто злякався (Скрипник з ним перед засіданням довго говорив), але фактично це справи не міняє. Так гидко на душі, як ще, мабуть, ніколи не було. Ну й життя! До якої мерзоти дійшло вже! Не раз приходить давня моя, ще з 1920 р., думка: beati mortui. Але ніколи ще не переживав я такого палючого почуття сорому за все і всіх. Ніколи так гостро не крутило мозок оте «beati mortui». Бо вже куточка не лишило життя, де б ти міг почувати себе людиною.
Сьогоднішній день — це реванш за Харків. Тепер Скрипник собі шукатиме реваншу... 
4 мая. Один з харківців оповідає, що Озерський завірив Скрипника, ніби все буде так, як він хоче: оберуть його одноголосно за голову, голосуватимуть слухняно за всіх, за кого звелять, виявлять повну покірливість. Звісно, це не виправдує Скрипника, але зате на повен зріст малює Прегоративу: в цілій історії з Академією ось хто зограв найтемнішу ролю, коли не рахувати, звісно, своїх донощиків та провокаторів, Тутківського та Грушевського (останній, правда, на виборчому засіданні поводився з хрунів найпристойніше: ні за кого не голосував).Заболотний мав розмову з Скрипником. Цей постарався поінформувати нового Президента з свого погляду. Звісно, насамперед, про мене. «Це, — сказав Скрипник, — наш ворог одвертай, бо й сам з цим не ховається, і непримиренний. Ми за ним слідкуємо безупинно. Ми знаємо, що він пише за кордон і що йому пишуть з-за кордону». Власне, я вже давно перестав писати за кордон, окрім ділових листів, та і звідти мені теж не пишуть, — а вони все-таки «знають»! І я думаю, що вчорашнє голосування поставлять на рахунок не кому — мені ж. Ну, що ж, свою частку відповідальности нестиму... 
5 мая. По місту мов у дзвони дзвонять про вибори в Академії. Загальна думка — Академія голосувала так, як повинна була голосувати. І ще: це вперше публічно комісар одержав достойну відповідь. Треті пророкують репресії. Про останнє можна бути цілком певним.
Одбулися вибори президії на Відділі. На голову був один кандидат — Кримський. На секретаря проти мене Грушевський висунув Тимченка. Він одержав 3 голоси, я — 6. А втім — є ще над нами Скрипник... Власне, хотілося б мені зовсім одійти од усіх академічних справ, од самої Академії навіть, зогиженої доносами й провокацією. І я думаю, що незабаром це й буде: «ин подпояшет тя и поведет, аможе не хощеши»... Хай діється, що має діятись.
В газетах промова Корчак-Чепурківського на могилі Шевченковій. Це щось нечуване своїм лакейством навіть за наших часів. Досить сказати, що він знайшов того «апостола правди і науки», за яким тужив Шевченко — це радянська влада... І це саме в той момент, як Скрипник приїхав, щоб розправитися з наукою — в Академії наук... Тепер мені свінуло і на ролю Корчака на виборах. Жаль на його великий. Не кажу вже, що мав репутацію старого і чесного громадського діяча, але ж, крім того, бував на наших зібраннях, брав на себе зобов’язання — щоб їх зламати. Ще гірше: Скрипник десь вимовився, що про приватні наради перевиборні він знав — од одного з учасників. Всі думають, що це був Корчах. Якщо це так, то це вже не хрунівством пахне, а чимсь далеко гіршим. Тридцять сребреників визирає вже з-за такого вчинку. Шириться і росте Юдин накоренок за наших проклятих Юдиних часів... 
6 мая. Нарешті «Проле[тарська] Правда» здобулася на замітку з приводу виборів. Замітка явно інспірована Скрипником або Озерським: в Академії три групи академіків: одна — контрреволюціонери (проти чиновників з Наркомоса ergo проти радянської влади); друга — несвідомі, що йдуть за першою; третя — вірні. Кримський «взяв» (!) собі посаду Неодмінного секретаря. Одно слово — документ К°. З його видко поки що одне: з Воблим може й примиряться, але Кримського таки не затвердять.Був Крилов. Чотири години бив себе в груди, хапався за серце, плакав, кричав... Не знаю, чи божевільний, чи симулянт. Все з приводу тієї ж історії з Постернаком, до якої він притяг уже й історію з виборами: Кримський намовив Постернака, щоб той його, Крилова, виселяв з будинку; це на те, щоб його, Крилова, держати в страху й примусити голосувати за Кримського... Щоб оцінити цей логічний й етичний виліт, треба додати, що По- стернах і не збирався Крилова виселяти, що це все Криловська фантазія, якою він проте вже два місяці нікому з нас дихати не дає. Ось моя одна з розмов з ним.
Коли ж Постернак мене виселятиме?
Він, скільки знаю, не збирається цього робити,- одповідаю.
Сам ні, але через Управу Академії — Управа так само цього не думає робити.
Так я вимагаю, щоб мене виселили.
Я розвожу руками: не можу вволити вашої волі.
Так я, чорт побери, сам себе виселю.
Це ваше діло.
І так день у день, годину-дві. Управа зробила навіть постанову, що закріпляє ще раз за ним його помешкання, — я йому пропонував і інше — не хоче. І це не задовольнило: побіг скаржитися до Озерського і нарешті наскандалив під час виборів. Якщо це не божевільний, то якийсь садист. Не знаю, оскільки він сам мучиться, але другим з ним просто невидержка. Але за що я й тепер ще мучуся? Я чекав тих. виборів, щоб скинути з себе управство і все ж ніякої полекші. Навдивовижу дурне становище утворилось.
7 мая. Розмова про вчорашню замітку (сьогодні її передрукувала й вечірня газета). Думки поділилися. Одні кажуть, що треба протестувати, довести до відома Раднаркому і інших властей про згубну політику Скрипника-Озерського; другі радять — знехтувати. Але всі збігаються на одному — що наші горе- реформатори залізли в мішок, ще й самі зав'язку собі готують. Бо замітка, так безглуздо складена, тільки підживила розмови по місту й одгукнеться безперечно й поза межами Києва. Кажуть, що після голосування в Академії «представники од Наркомоса» ходили мов у воду опущені: це ж перший випадок, що голосова- но проти чиновників у всій радянській практиці, — виходить, що взагалі можна так голосувати. Отже, рушиться найголовніша підвалина радянського ладу... Але замість того, щоб якось зліквідувати вражіння, виновники ще підживлюють його, ставлячи крапки над і. Ні розуму, ні такту. Бо все ж потрібного їм виходу так знайти не можна. 
9 мая. Знов замітка в газеті — ще дурніша. Власне, повідомлення про виступ на засіданні міської ради, де «робітники» (!) зняли питання про вибори в Академії. Після відповідних пояс- неннів резолюція: осудити політиканство в Академії (!) і закликати академіків дружно працювати для української культури разом з Наркомосом (!) На здоров’я. Але скільки разів і як чхатимуть люде, які не можуть упоратися з тим, що самі ж наробили. Адже ж перед Скрипниками альтернатива: або лишити так, як є, або поарештовувати «контрреволюціонерів», чи розігнати протестантів, чи закрити Академію, — словом, шлях репресій. Ні на те, ні на друге поки що вони не зважуються (мабуть, трохи згодом зважаться) — і злостяться, і з злости роблять ще більші дурниці, самі себе зав’язують у мішку, до якого самі ж себе й посадили. їхня «контрреволюція» — для всіх очевидна дурниця, а іншого обвинувачення не можуть вигадати. «Крути, Паньку, головою!»
Написав до МХращевського (Вінниця), до Новополина (Катеринослав), до Дер[жавного] видавництва в Харкові (з приводу вимагання, щоб препарувати виготовлене мною листування Коцюбинського; одмовляюсь. Ось цей лист, адресований — Арк[адієві] Любченкові): «За Вашим підписом мені прислано рецензію на листування Коцюбинського. Отже, пишу до Вас, прохаючи деякі мої міркування й сумніви подати на увагу Видавництву (і рецензентові), щоб дійти до порозуміння у справі самого характеру цього видання.
Я виходив у своїй роботі з того, що Коцюбинський — людина, якої не можна міряти аршином нашого «сьогодні»; що кожен його рядок, як і кожна подробиця з життя матиме свою ціну для дослідника; що в справі громадського інтересу лежить навіть його інтимне життя, тим паче його хвороба, бо ж це одбивалося на його творчості. Не я ставлю, як думає рецензент, наголос на інтимному житті письменника, а ставить його той матеріял, який пішов на цей том листування. Я тільки дбав, щонайбільше, про повність матеріалу. І не з наукового педантизму (якого не маю), а з тих саме міркувань, що Коцюбинський належить і прийдущим часам, а ми, сучасники, для них повинні зафіксувати матеріял, який їм, напевне, знадобиться. Саме тепер оце я працюю над листуванням Шевченка і не раз доводиться чути жаль до попередніх видавців якраз за те, що вони дозволяли собі скорочувати, вибирати «цікавіше», проминати «нецікаве» і т.п., — жаль тим більший, що й самі оригінали здебільшого позникали. Кожен вибір — річ суб'єктивна, і в усякім разі після його образ письменника буде несправдешній, а ретушований відповідно до певного смаку. Менш усього хотілося б мені ретушувати Коцюбинського.
Рецензент каже: є (в листах) повторювання, а через те й певний відтінок одноманітности. Правда! ...Але ж це єсть навіть у такого майстра епістолярного стилю, як Чехов. Листи — не роман, збудований на певних композиційних підвалинах, І не матеріял для «легкого читання». Для аматора такого читання повторювання й одноманітність можуть бути нудні; для вдумливого ж читача вони дають образ обставин, серед яких жив і працював письменник. Напр[иклад], у житомирських листах Коцюбинського, мало не в кожному, згадується отакий собі Коген — людина для нас абсолютно нецікава. Проте «скоротити» цю нікчемну людину, щоб запобігти одноманітності — значило б позбавити живих фарб увесь житомирський епізод у житті Коцюбинського. Адже отакі саме Когени й примушували визначного пиьменника, на якого розгортавсь тоді Коцюбинський, нидіти й задихатися в конторі, вишукувати якісь дрібні засоби для газети, клопотатися копійчаними обрахунками і т.п. Самі вже повторювання показують, як це долягало Коцюбинському, позбавляло його часу та спокою й одтягало його від справжньої роботи. А це вже факт безперечно і з громадського боку цікавий.
Не боявся б я й інтимностей чи «еротики» (!). З міркою, яку пропонує рецензент, взагалі довелося б дуже й дуже обмежити публікацію приватного листування, бо мало не кожен лист можна підтягти під категорію «призначеного для відома двох людей». Знов кажу — видання призначається не для інституток, що червонітимуть од зовсім може невинного жарту про якесь «третє око», і не для аматорів «клубничного зубоскальства», для яких взагалі закон не писаний і які в усьому знайдуть привід для беззубого глузування. (Я пригадую обурення і глузування з приводу виразу: «добре законсервовані перса» в «Поєдинку» того ж таки Коцюбинського або «товстих задів» у «Дебюті»). Щодо листування, то veto наложити мала б право єдина людина, до якої обертався автор листів. В усякому разі ставити публікацію таких деталів у площину «образи» чиєїсь пам’яти — це вже пуризм, на мою думку, занадто переборщений і нічим не виправданий.
Отже, просив б я Вас подати мені точніші вказівки на те, що, власне, хоче мати Видавництво: чи листування Коцюбинського, чи вибір з його листів. Поради рецензента — «вибрати з усього листування те основне, що справді має громадський інтерес... Поробити купюри. Скоротити одноманітне повторення тих самих епітетів. В усякому разі викреслити такі інтимності, що не повинні бути здобутком загалу» — говорять ніби про друге. З цих порад я міг би, з деякими обмеженнями, пристати лиш на останню, себто — скоротити до певної міри подробиці інтимного характеру. Решту робити не беруся, бо не можу та й не хочу вносити до видання суб’єктивного елементу і ставлю під сумнів навіть потребу такого видання. І тим більше, що має ж бути ще й друге видання Коцюбинського («Книгоспілки») і, скільки мені відомо, редактор його не збирається урізувати листи Коцюбинського. Наше видання, урізане й препароване, зовсім тоді тратить усяку рацію. Я не маю охоти тратити на його час, а Видавництву не радив би витрачати кошти даремно».
Якісь безконечно дурні невігласи сидять у тому Видавництві, а вже що їхні рецензенти, то й слів для схарактеризування не вистарчає. Щось безконечно брудне і запліснявіле завжди відчувається в тих рецензіях, що присилає Держ[авне] видавництво. Видко, чоловік ніколи нічого не чув про те, що рецензує, не знає, як до його зайти, а розбовтає власну дурість і неуцтво затяганими фразами з марксистського катехизису — і авторитетно порадами сипле. І все навпаки. Напр[иклад] — Тесленка я не хотів друкувати школярських вправ — намоглися, і тепер хороші оповідання виходять з додатком непотрібного грузу. Коцюбинського хочу дати повний текст — урізуй на догоду інститутським смакам анонімного рецензента-марксиста. Важко працювати з цими самовпевненими і тупими невігласами, що й самі не знають, чого хочуть. 
10 мая. Оповідали мені, що на засіданні міської ради про вибори в Академії оповідав «сам» Войцеховський. Оповідав у звичайному тоні. Але навіть не в цьому сила, а в іншому. 8 травня у «Вечернем Києве» надруковано було його промову — щось на 2 — 3 шпалти і коли газета вже мала вийти — раптом наказ: викинути промову. Довелося знищити ввесь наклад і наново друкувати газету... Не жалують паперу!
Після засідання Відділу підступив до мене Грушевський і солоденьким голосом почав виправдуватися за те, що виставив на виборах проти мене кандидатуру Тимченка: «Я тому це, мовляв, зробив, що вважав, що вас (мене б то) треба обрати на голову». В живі очі бреше і не стямиться: адже ж коли він висунув Тимченка, то тоді голову вже було обрано. Навіщо чоловік бреше і кому потрібна його брехня, та ще такими білими нитками шита? Я од- казав йому, що визнаю за кожним право на власну думку, за гонорами не женуся і радий би був не тільки од секретарювання, а й од Академії зовсім одійти.
Коло Академії на вулицях шпиків аж кишить... 
11 мая. В московських «Известиях» — низка листів чи інтерв’ю з приводу виборів академіків до Російської Академії. Тон стриманий, але думка одна; треба оновити, себто комунізу- вати Академію... «Апостол правди і науки» не на жарт завзявся: правди давно вже не стало, а від науки незабаром тільки недогризки лишаться. Почалося з нашої Академії — почалося грубо, непристойно, нахрапом; але, видко, це загальний план, тільки що розумніші і культурніші люде й виконують його розумніше, та м’якше, ніж наші Прегоративи. В усякому разі близько часу, коли про науку в нас можна буде оповідати словами відомої казки: «жил-был у бабушки серенький козлик»... 
12 мая. Вернувся з Харкова Воблий. І там тільки й мови, що про вибори в Академії. Загальна думка, що Академія зробила так, як повинна була зробити. Навіть найобережніший Дмитро Іванович, вислухавши докладну реляцію, сказав, що Академія з достоїнством вийшла з того надзвичайно важкого становища, в яке її поставили Скрипник з Озерським. Люде, близькі до комуністів, кажуть, що й серед них є чимало невдоволених з безтактносте Скрипника, спецizльно щодо перспективного неза- тверження Кримського. Одна комуністка просто сказала: «Не затвердити Кримського... Як же можна його не затвердити? Це ж був би ще більший скандал. Інша річ, коли б він сам одмовився». Заходив Воблий і до Скрипника, і той його прийняв цілком коректно, в розмові тільки нарікав, що «в Києві зазнав політичної поразки». Воблий обережно пробував вияснити йому ситуацію, розповів про те, що з академіками взагалі ніхто про вибори не говорив, що провокаційна пропозиція Тутківського була для всіх цілковитою несподіванкою, що взагалі участь Нар[одного] комісара у виборах ми всі вважаємо за помилку, а тим паче претензію на голосування в академічному зібранні. Не знати, яке вражіння справило це на Скрипника, бо він тільки ще раз проказав: «Як політичний діяч, я вважаю, що то моя поразка». Заявив, що проти Воблого він нічого не має і що нова Президія буде на 2/3 працездатна (з цього виходило б, що й «'/3 непрацездатна», себто Кримський, також буде затвержена), тільки Академія ще й досі не прислала повідомлення про вибори (неправда — послано). Отже, може таки буде нарешті те затверження і зможу скинути з себе тягар, що психологічно робиться для мене вже нестерпним.
Виясняється, що автор замітки про вибори в «Пролет[арській] Правді» таки Озерський. Один із співробітників розповідав, що Озерський по довгій нараді в Нарком[ос]і сам приніс, пізно ввечері, тую замітку. Мудра Прегоратива!
Кажуть, що коли вперше у виконкомі принесено звістку про забалотування Скрипника, то один з комуністів ([Грабкуль]) сказав: «ну, а чого він туди поліз!».
Кримський написав про всю справу Чубареві, Петровському, Затонському, Любченкові, Кагановичу. Сам признався сьогодні. Боюсь, чи не написав він чого непотрібного... В його часом міри немає.
Написав я сьогодні першу замітку й коментарій до III тому Шевченка. Я думав, що за цей місяць (з 15 квітня) я зроблю аркушів з 10, а отже... Як його й працювати в цій атмосфері інтриг, спліток, боротьби! Коли б швидче скинути управський тягар, сісти на пароплав і поїхати світ за очі, щоб нікого не бачити й нічого не чути. Одпочити душею. Дати спокій нервам і серцю, що все більше даються взнаки... Та, мабуть, і цього року мрії лишаться мріями. 
13 мая. Неділя. Думав сьогодні в Звонкову поїхати — цілісінький день дощ пере. Навіть у садок вийти не можна. Та правда — ще й досі садок голий. Навіть листя ще, через холоднечу, не розгорнулось.
З новітнього фольклору. Мошко Гершкові оповідає про свій сон. «Приснилось мені, Гершку, що вернувся Микола... І я так зрадів, так зрадів, що ладен був поцілувати його в самісінький зад». — «Ну, що ти, Мошку! Адже така черга буде, що й три роки не дотовпишся». — Страшний висновок з комуністичних порядків!
Затримала цензура II книжку «України» за кінець статті Ло- зинського, де він говорить про «похід на Варшаву». По заслузі: не в своє діло не мішайся! 
14 мая. В суботу ЛЛевицький мав поставити в Секції наукових робітників справу з виборами в Академії. Ніяк заспокоїтись не можуть... Проте не поставив, хоча й Прегоратива прийшов, щоб робити відповідну доповідь. Більшість бюро заявила, що резолюції осуду Академії вони не голосуватимуть. В такому разі не стало потреби й ставити справу, і Левицький її зняв. Очевидно Прегоратива натискає на Левицького, а цей «добрий чоловік» старається... 
16 мая. Два дні мучать мене розмовами. Прегоратива- Озерський та Левицький натискають на співробітників Академії, щоб ті «висловились» з приводу виборів. «Висловились» — звичайно так, як начальство хоче. Співробітники приходять до мене і годинами точаться нудні, власне, нікому не потрібні розмови. Прегоратива з своїм послухачем почали з високих нот: вимагали, щоб співробітники «приєдналися до резолюції міської ради», загрожували репресіями, спокушали всякими обіцянками — але даремно. Тоді потроху почали спускати з тона, торгуватися і нарешті запропонували резолюцію, що співробітники «висловлюють жаль з приводу того, що сталося, і осуд винним». Винних навмисне не називають, щоб одна сторона могла під них підкладати Озерського з Тутківським, а друга — Єфремова з Кримським. Цю резолюцію мені і переказали співробітники. Я сказав, що взагалі думаю, що ніякими резолюціями факта знищити не можна, нагадавши знамените Миколаєвське «считать девицей», а друге — що на зібранні я виступлю з дійсними фактами, які покажуть ролю Озерського і Наркомоса, і замість примирення вийде ще більший скандал. Це розхолодило і наших миротворців і, здається, у них одпадає охота плутатись до справи. Але ж і начальство! За що тільки не хапаються ці лакеї, свою шкуру рятуючи та щоб догодити ще більшому начальству! Правда, в комуністичній державі все можна, все дозволено.
Говорять два Аякси, певне, і з деякими, більш полохливими, академіками, умовляючи їх «покаятись». Плітки називають навіть імення. Може дехто й справді улякнеться і піде на те, щоб самим себе випороти. Все ж думаю, що таких «унтер-офіцерш» не збереться багато і, якщо це й станеться, то ефект буде ніякий або й одворотний.
Про Прегоративу говорять, що він просто боїться вертатись до Харкова, тому то він і сидить у Києві та усилковується «рятувати ситуацію». Тепер його вже викликано до Харкова. 
17 мая. Вернувся з цензури мій Мирний. Викреслено одну фразу про Ів[ана] Радченка: «...пустивши кілька шпичок на адресу жидів, що зрікаються свого ймення та заміняють його на єврей»; або запропоновано замінити її так: «... пустивши кілька шпичок на адресу євреїв, що зрікаються свого ймення». Виходить незрозумілива дурниця, — отже доведеться викинути, тим більше, що без цього аж надто легко обійтися.
Взагалі слово «жид» стає абсолютно нецензурним. З академічних навіть виданнів починають вирізувати сторінки, де стрівається це слово. Якраз сьогодні була історія з Воблим. З його праці про цукрову промисловість звелено вирізати місце, де говориться, як цукровики за старих часів через жидів-факторів затягали до себе на роботу кріпаків. Воблий показав у цензурі книжку, що ту саму цитату подає,- це книжка Балабанова (жида) та ще й у виданні Державного видавництва... ефект вийшов немалий!
Покусано і етнографічну програму, де стрінулося заборонене слово, а заразом і ввесь відділ про парубоцькі громади, бо вони, як відомо, гуртувалися між іншим і навколо церковних справ. Стара Миколаєвська (Микола І) цензура потроху поступається все далі перед комуністичною. На днях мені принесено шкільний зшиток з чорним чотирикутником; вглядівшись, можна розібрати чотирі рядки, густо замазані друкарською фарбою:
Учітеся, брати мої,
Думайте, читайте;
І чужому научайтесь й свого не цурайтесь.
Цього зшитка я віддав до музею — на вічну потомним поколінням науку про принади комуністичного раю. 
18 мая. Хорошу ілюстрацію до сучасної «жидобоязни» почув сьогодні в формі нового анекдота. Стоїть на двірці автомат з написом: «Кинь 10 коп. — матимеш квиток на перон». Підходить жид: «А ... 10 копійок ... може й за 5 викине» — і кидає 5 коп. Звісно, нічого нема. Пождав-пождав — нічого робити, кидає ще 5 коп. І знов нічого. Аж тут підходить українець, кидає 10 коп. і дістає квитка. «Це не автомат, а настоящий юдофоб!» — кричить ображений жид. Отак і комуністи — всюди тепер шукають юдофобства і, звісно, знаходять.
До речі — з анекдотами. Початок будівельного сезону знов дав декілька нових. Кажуть, що коло одного будинка, що його розбирають на цеглу, довгий час висів напис: «Заготовка кирпича по заветам Ильича». А то ще ніби приїхала чужоземна депутація, возили їх, показували наше будівництво. Дивились ті, дивились та й кажуть: «Усе гаразд, тільки ось чого ми не розуміємо. У нас попереду роблять цеглу, а тоді вже будують, а у вас тут будують, а тоді вже цеглу роблять»...
На днів зо три Київ повернувся був до 1919 — 1921 рр. Всюди перед пекарнями величезні черги, всяк поспішав запастися хлібом не тільки «насущним», а скільки можна; по вулицях розмови про те, що хліба нема і не буде. Вчора й сьогодні вже заспокоїлось і черги враз зникли так само несподівано, як і з’явились були. Що таке сталося — ніхто не знає. Але характерна оця нервовість, полохливість юрби, треба додати — сучасної юрби. Ніхто не вірить, що становище тверде і не може виникнути ніяких несподіванок. Навпаки, кожне певне, що одного ранку все може к дідьку полетіти. 
19 мая. Написав до М.Слабченка, С.Дністрянського, Є.Литвинової (Москва), В.Степаненкові та Л.Грищенкові (Одеса). Знов назбиралося того листування до пропасти.
20 мая. їздили гуртом у Звонкову. Запізнилася весна: городи пусті, садки, ще тільки-но починають розпукуватись і зеленіти; на полях сумно: рідко де добре житце стоїть. З урожаєм, мабуть, буде зле цього року.Але не це злоба дня на селі. Тільки й говорять про здирство: самообклад, конфіскація хліба, щоденні драчі податків з усього, що має селянин. «Воєнний комунізм вернувся», — кажуть селяне. Найбільше гнітить і обурює заграбування хліба. Позабирали все, лишили тільки по 30 хунтів на місяць на чоловіка. «А що мені того хунта? Адже ж мнясо хіба на Великдень бачимо, а хлібом тільки самим та картоплею давимось, то що з того хунта? А надто, коли на полі робиш»... І психологічно це гнітить: робиш- робиш, щоб прийшов хтось нетружений та твоєю крівавицею поживився. Чому? З якого права? Багато це здирство допомага селянинові розплющити очі, вчить його наочним способом. Од- бираючи хліб, платять йому по 75 коп. за пуд, а він зараз же мусить підкуповувати для себе й для худоби по 2 крб. за пуд, — худоби ж зовсім не рахують, а без неї на селі не обійтися ж. Чимало людей восени худобу були попродали, щоб не зимувати, а щоб гроші не минулися — купили хліба; думка була — весною хліб продам, куплю коня чи корову. Тепер хліб забрали, — лишились люде і без худоби, і без хліба. У людей просто руки пускаються: нащо його й робити, коли все одно все заберуть. Якесь безвигляд- не старцівство зазирає в вічі. Це вже, кажуть, не лицем, а сракою до села... Минулого разу, коли міста голодали, хоч село жило по- людськи, — тепер і селу така або ще й гірша доля усміхається. Уявити, що й село, роблючи хліб, стоятиме в черзі перед кооперативом — за хлібом!... Треба особливого таланту, щоб до того довести, до чого довела «робітничо-селянська» влада. 
21 мая. Вернувся з Харкова Шапошников. І він розповідає, що в Харкові чимало навіть комуністів раді аварії, якої зазнав Скрипник. Про затверження ж Президії — ані чутки. Зопсують мені знов літо! ... Чув Шапошников, що істерія з академічними виборами «восходила», як він каже, до Москви. Що там вирішили — не знати. Але й наші «самостійники»: навіть такої справи вирішити у себе вдома не можуть, а до «сусіда» по розум бігають!З Птухою балакав якийсь тутешній комуніст. «Кримського, каже, не затвердимо, а будуть нові вибори секретаря. Думаємо поставити Тутківського». — «Тутківського? — і під кулеметами не виберемо». — «Чому?» — «Дурень і нахаба». — «А Корчака?» — «Вже ставили — і нічого доброго не вийшло. Поставите ще раз, може ще раз провалимо». — «Ну то Грушевського». — «Не виберемо». — «А чому ж його ні?» — «Хіба ж не бачите, що йому в голові не Академія, а тільки Історична секція? Навіть тепер, коли він скаржиться на ворожість Президії, має лев’ячу пайку всього, то що ж буде, коли сам до Президії ввійде? Адже він нам жити не дасть». — «Трудна справа», — мовив, подумавши, комуніст. Але, видко, з тамтого боку ще не зреклися заміру «ставити» любих собі донощиків та провокаторів... 
22 мая. Заходив С.Чабаков. За п’ять років тюрми дослужився» нарешті двохтижневої відпустки. Розповідав чимало про тюремне сидіння. Це жах. Але й він жахнувся, коли я йому розповів про наше життя на «волі»: і тюрма, і воля одно одного варті і, власне, нічим не ріжняться. Хіба тим, що в «незамкнутій тюрмі» щодня сподіваєшся, що потрапиш до справжньої, а з справжньої не так то легко перейти до незамкнутої. Більш різниці нема. 
23 мая. Приватна звістка з Харкова, що в суботу було засідання колегії Наркомоса, де затвержено Заболотного й Воб- лого, а Кримського ні. Кажуть, що в Харкові дуже вистерегались такого акта й нападали на Скрипника, що він своєю нетактовністю загострив справу, і що не затвердити Кримського — значить тільки заглибити скандал. Тоді Скрипник переніс справу до Москви, виставив там Кримського шовіністом і тим досяг, що Москва «порадила» не затвержувати.
Разом переказують, що «Діло» надрукувало кілька статтів Студинського і Лівобічного (!), повних наклепу на Академію в Скрипниківському дусі. Кримського виставлено там за москвофіла, мене за ворога України. Стані писані тут, в компанії — Озерський-Грушевський-Студинський-Савченко. Я не дивуюсь цій невеличкій, але чесній компанії, але чого дурне «Діло» ув’язалося в цю гидку справу? Студинському треба на цьому заробити — це річ зрозумілива, але «Діло» навіть і не заробить нічого. Треба буде прохати когось із львів’ян, щоб вислали мені ті числа «Діла» і прочитавши, що там написано, знатиму, що робити.
Тепер також розумію, чого під’їхав був до мене Грушевський із своєю масною мовою та облесною брехнею: тоді вже він зробив свою гидоту. Коли ця людина лащиться — значить вже вкусила або лагодиться вкусити. Це звичайна його манера, мені вже добре відома. 
24 мая. Звістки з Чернігівщини аналогічні з тим, що я бачив у Звонковій. Розповідав інтелігент. Каже, що боїться з хати вийти, боїться заговорити з кимсь із селян, щоб не сказали, що то він підбурює їх. А настрій у селян такий: годі ходити коло хліба, — кидай, браття, землю: нащо робити, коли все одно одберуть. Досить засіяти стільки, щоб собі по хунту на день вистарчило. За таких обставин єдиний логічний крок — це примусом закріпити селян до землі й присилувати їх робити. Себто — панщина, кріпацтво. Комунізм обернувся в свою протилежність, Марксова теорія тріумфує і все іде якнайкраще в цьому найкращому з світів. 
25 мая. Приїхав Харлампович — найгіршої для себе години, коли його, як і Міщенка, викинуто з Академії. Одбув своє заслання в Тургаї і думав, що врешті матиме святий спокій коло наукової роботи в Києві. Сталося інакше. До того ж і жити йому в Києві не дозволено — мусив оселитися в Ніжині. Треба шукати спробу, щоб якось допомогти йому. Робить вражіння серйозної і порядної людини.
26 мая. Прибулі з Москви, де одбувся з’їзд наукових робітників, оповідають, що на з’їзді взято під обстріл Російську Академію наук, виступали такі dri majores як Покровський, Рєзанов — обидва кандидати од комуністів на академіків — громили Академію, доводили, що вона шеляга ламаного не варта, що там крім 4 — 5 чоловіка, нема жадних учених, що самий принцип Академії застарів і повинен прийняти в себе певні корективи. Одно слово — вогонь по всій лінії... З нас почали, почали грубіянським способом, як і личить Скрипнико-Озерській системі; кінчають на Російській Академії — м’якше формою, але по суті тим самим. Очевидно, доведеться пережити ще й форменний розгром наукових організацій. Академії, звичайно, за теперішнього курсу не потрібні. Чи виграє від нищення наука — про це можна не думати.
Характерна деталь: комуністи в Москві від однієї з організацій виставили були своїми кандидатами до Російської Академії — Грушевського та Корчак-Чепурківського... Другого — цілком за «хорошеє поведение»: мовляв «хоть чуточку дерет, зато и в рот хмельного не берет». А був колись хорошою, чесною, громадською людиною!
З Харкова новий сюрприз: з 14000 крб. на командирування наукові одрізано без жадного попередження половину. Це після того, як розподілено у нас цілу суму і частина наукових установ цілком свої асигнування використала, а друга — ні копійки не брала. Розгардіяш стався невимовний, вопль, нарікання... Поправити ніяким чином не можна. Це зветься — «плановість»! Ох, коли вже я здихаюсь цього проклятого управства!
Написав до М.Слабченка, В.Дорошенка, О.Маковей (Бережани), Ф.Шміта, М.Хращевського (Вінниця), П.Ковбасюка (Красноград). 
28 мая. Грушевський у розмові з одним своїм співробітником висловив осуд Студинському за його виступ проти Академії! Нетактовно, каже, і невчасно! ...Що це — чи нові хитрощі, чи просто побачив чоловік, що загнався задалеко, і назад повертає? Та й то сказати: приватна розмова таких людей ні до чого не обов’язує, — побачимо, як він поставиться до вчинку свого приятеля, коли доведеться публічно говорити. Я написав Дорошенкові, щоб вислав ті числа «Діла», в яких надруковано нові того добродія вражіння з України, — власне вражіння Озерського і К° 
29 мая. Все частіше чути, що Скрипника забирають до Москви. Власне, це могло б до деякої міри розв’язати академічну кризу. В Москві було б йому не до нашої Академії; а з тутешніх ледве чи була б кому охота його політику безоглядно провадити. Дехто з оптимістів сподівається, що так воно й минеться — «присохне», мовляв.
30 мая. Написав до проф[есора] Мурка (Прага), В.Срез- невського, Г.Новополіна (Катеринослав), В.Степаненка, Л.Па- велко-Поволоцької (Фрунзе-Вєрний). Особливо радий, що збув нарешті Мурка та Срезневського, бо до них я таки буквально не одпису[ва]в «місяців із двадцятеро», як колись Квітка до Шевченка жартуючи виноватився.Думав був сьогодні конче вже рушати на Катеринослав, але паршивий пароплав іде, та до того й дощ цілісінький день мов із відра ллє. Виїду, мабуть, завтра, якщо добрий пароплав ітиме. Боюсь, що погода зопсує мені цю спробу втекти на тиж- день-другий од київських справ та фізіономій. Лякають мене також і пригоди з пароплавом «Лев Толстой», що згорів недавно і кілька десятків пасажирів спалив, — ну, та не щодня ж такі оказії трапляються. 
31 мая. До півдня не певен був, чи поїду. Запитав телефоном пристань — який їде пароплав; кажуть «Воровський», — отже, не їду. З Академії запитав удруге; кажуть «Петровський», — отже, їду. Але навіть вибираючись на пристань, ще не знав, чи справді поїду, як не знали на пристані, який у них пароплав піде. На всяк случай вибрався з речами на пристань; виявилось, що йде таки «Петровський». Виходить, що їду.
На пароплаві влаштувався дуже добре, взяв окрему каюту, і о б «Петровський» одійшов од пристані. Почуваю себе так, як почуває школяр, що дочекався «роспуску» й вирушив додому. Минулі прикрості лишилися десь поза тобою, гострота їх одійшла і ні про віщо не думаєш, як тільки про те, що там, перед тобою два тижні вільного часу і нескаламученого спокою... Повагом одходять назад київські гори з гайками, ярами, дзвіницями. І повагом їдеш назустріч невідомому, принадному вже тим, що воно невідоме. А тим часом теперішність зігнала всіх з чердака: мости, й ще з війни витворився звичай замикати під мостами пасажирів. Анахронізм, але скільки анахронізмів, аж до найдальшого дикунства зберегла наша «соціалістична» теперішність!
Минули мости. Я знов на чистому повітрі. Ось полинула перша чайка, за нею друга, третя. В’ються біля пароплава, черкають крильми воду, кигичуть. Любі! Вони теж тікають од галасливого міста на Дніпрові простори. Під Києвом нема їх ні одної, а досить вибратись за межі міста Дніпром, як вони перші привітають тебе і немов закликають все вперед та вперед.
Сунеться помалу зелений берег. Вже київські гори засновуються сизим серпанком, в якому вирізняється стовпом струнка дзвіниця лаврська, а спереду леліють у промінні західнього сонця трипільські гори з трьома вітряками. Я не схожу з чердака, упиваюсь, п’янію від свіжого повітря. Холоднувато, але не хочеться ховатись за душні стіни, що криють з-перед очей розкіш простору, і тим більше, що там бенкетує, грає в карти якась галаслива компанія: то трупа акторів їде до Черкас. Коло неї крутиться якийсь черкаський громадянин, вже трохи напідпитку, і вихваляє перед ними принади рідного міста. Вихожу знов на повітря. Але черкаський громадянин, з провінціяльними дотепами і робленими жартами і там не дає спокою. Наскучивши акторам, він добирається й до мене і з другого ж слова заявляє, що я йому сподобався і він хоче випити зо мною «пивка». Насилу одкараскався од несподіваного прихильника.
На пароплаві розмови про долю пароплава «Лев Толстой», що недавно трагічно загинув під Каневом. Оповідають одно одному жахливі сцени, коли люде, вже обгорівши до половини, все ще пробували рятуватись крізь вузенькі віконця. Ззаду вогонь, спереду вода, й між ними в тісненьких суточках безпорадно борсаються живі створіння, гинучи на очах безпорадних глядачів на човнах. Дві ворожі стихії повінчалися, щоб згубити людські надії, сподівання, плани.
Стемніло. Ліворуч безкрайня, моторошна темнота; праворуч чіткими лініями вирізується з темряви високий берег. Видержую ще раз натиск свого непроханого прихильника з Черкас «насчет пивка» і ховаюся в свою затишну каюту. 
1 июня. Прокинувся вже після Черкас. Спав недобре: за стіною мало не цілу ніч галасувала п’яна компанія. Зате в Черкасах вона зійшла і лишилось усього 3 — 4 пасажирів, що їдуть в однім класі зо мною. Тепер буде спокійніше.
Від Черкас до Кременчука Дніпро одмінний од попереднього, з обох боків однаковий. Гори з правого боку одходять далеко-далеко, ледве мріють, іноді й зовсім ховаються в долині. Лівий берег підступає ближче, але низький, зарослий лозняком. Десь здалека часом бовваніють мовчазні могили та привітно махають вітряки. З-за цих далеких гір висовуються в синявій млі ще дальші. Але це зрідка. Переважає низина. Сила осіровів, між якими цілий лабіринт протоків, зарічків. Ландшафт нагадує віньєтку на Шевченківському «Кобзарі» другого видання (1844 р.) — ніби якийсь нільський краєвид. Чи не малював його Шевченко отак подорожуючи Дніпром, саме в цих місцях?.. Дніпро плутається поміж численними острівцями, розбивається на безліч течій. Плутається й пароплав по зелених плавнях, повертає на всі боки, вертається часом назад. Було раз так, що два пароплави — один ішов угору, наш униз — пливли собі поруч, поділені тільки вузьким острівцем.
Річка пустинна. Вчора зустріли тільки одного пароплава, пасажирського; сьогодні зо три. Ні плота, ні баржі. Наш пароплав наполовину порожній. А колись же життя на Дніпрі кипіло, без упину снували судна...
Не читається. Хочеться сидіти без думки, без гадки й дивитись У безкрайню далечінь. За нею спокій, як і на отих піщаних буртах, що визирають з-за зеленого лозняка ліворуч, блищать сріблом на сонці. Раптом набігла хмарка і ринув дощ, ніби хтось сипнув на воду мілійон цвяшків з срібними головками. Треба бігти під накриття. Ввесь час крутиться біля мене якийсь в’юнкий юнак, набивається на розмову — ніяк його не здихаюсь: куди я, туди й він. Чи не з «провожатим» їду?...
Ось забовваніли здалека гори: несподівано присовується до берега з Полтавщини Городищенський масив і якийсь час сторожить пустинну річку. В Кременчуці — перше каміння на березі. Після Кременчука гори з правого боку все ближче підступають до берега. Дніпро ширшає, виправляється, менше розбивається між островами, все частіше то з того, то з сього берега величезні брили каміння, скелі — передова сторожа близьких порогів. Біля Келиберди, але з правого боку, залунала раптом канонада. Кілька хвилин усі непорозуміло ззиралися. «То рвуть каміння» — хтось догадався, і розвіяв настрій, що так нагадував про недавні роки, коли гарматними пострілами засипувано міста і села на Україні. «Було колись — в Україні ревіли гармати»... А каміння, скелі, цілі кам’яні [озії] все частіше виступають по обох берегах, врізуючись у воду, стрибають далеко від берега.
Довгою стрічкою, не вриваючись, тягнуться з правого боку над Дніпром села. Спершу синясті, потім білі хатки ліпляться по кручах, по ярах, на схилі спадистого берега, і тільки надвірні за- будування вимащені червоною глиною. Але й ці будівлі якось весело впадають в око, бо з верху і на ріжках сміливо пущено білі кайми, що розбивають одноманітний тон, — і це одразу міняє важкувату стіну на легку й веселу. От у кого вчитись треба нашим архітекторам.
Якщо зо мною справді їде шпик, то з його легковажна людина і своїх обов’язків не пильнує. Захопився хвилинною інтрижкою з метеликовидною панночкою, часто зникає з нею в каюту, і я маю святий спокій. Без перешкоди любуюсь на чудові береги та на повноводу річку.
Переволочна. Дніпро ріже лівий беріг і потроху ковтає шведські вали. Хутко, певне, у воді буде і самий пам'ятник, невисокий обеліск на сірому підмурівку: беріг підрізано вже просто під ним. А втім — може туди йому й дорога, цьому пам'ятникові, збудованому переможною Росією на поневолення України.
В Переволочній метеликовидна панночка злізла; мій шпик довго на березі прощався з нею, а тепер знову крутиться коло мене. Шпик чи просто наївний молодик, що не знає, що з собою робити?
Вдивляюся жадібно вперед, у далеку далечінь, що вкривається вже сутінню літнього вечора. А Дніпро розгортає все нові перспективи, снує краєвид за краєвидом, мов у якомусь чарівному безконешнику. 
2 июня. Прокинувся о 6-ій. Пароплав стоїть біля Катеринослава, чи ж то пак Дніпропетровського. Холодно, дощ. Проте треба кидати свою каютку. А шкода — ще б їхав та й їхав — без кінця б їхав. Але о 8-ій вже прибивсь до свого берега — домівки, де живуть Петро і Михайло. Стрів мене Петро. Познайомив з своїми хлопцями. Зараз же прийшов і Михайло. Його я не бачив років, певне, з двадцять. Трохи постарівся, хоч взагалі змінився мало.
Трохи перепочивши, пішли ми до «Діда» — так тут звуть Яворницького, а потім з ним до музею. Він сам водив мене по музею, хоч я тут бував і попереду, й робив пояснення. Манера — етнографічна, любить пересипати пояснення анекдотами, згадками про те, як до його «привикла» та чи ся річ. По дорозі розповів, як він приймав сучасних нотаблів — Скрипника та Петровського.
Скрипник явився з гуком, з великою помпою. «У мене тут платять, — стрів його Дід. — Заплатіть 20 копійок». Позиркнув на його скоса комісар, вийняв 20 копійок, заплатив. «Я заплатив, — обернувсь до свого почту, — платіть і ви». Заплатили. Службовці в музеї отетеріли, подумали, чи не збожеволів Дід, почали були навіть радитись, як повернути Скрипникові його двадцятку. А Дід тим часом повів гостя всередину. «У мене тут шапки скидають», — каже він знову Скрипникові, коли той увійшов до першої залі в шапці. Знов глянув, мов п’ятака подарував, комісар, але змовчав і шапку зняв. «Ну, показуйте, що тут у вас є». — «У мене тут не кричать, а говорять тихенько», — ще раз нагадав йому Дід, починаючи свої пояснення. І Скрипник говорив тихенько, хоч і чіплявся, що йому нема часу, а Дід розповідав широко і докладно.
3 Петровським вийшло ще простіше. «А ну, станьте-но, хай я гляну — який ви є, Петровський! — привітав його Дід на вступі. — Так отакий ви!.. А от що: ми ж земляки — Ви з Печеніг, а я з Старого Салтова. І я вам писав, а ви й не одписали землякові. Негарно, негарно так робити». Петровський зніяковів і почав виправдовуватись. «Ну, нічого, — великодушно простив йому Дід, — за це ви мені допоможіть музей добудувати». — «А скільки ж вам треба?» — «Та тисяч з чотириста». — «О, у нас і грошей таких немає!» — «Знайдуться. Ось напишіть мені на цьому аркуші внизу — «Петровський», то я вже й сам добуду грошей». Посміявся Петровський, обіцяв, але «й слово його тепле», — закінчив своє оповідання Яворницький.
Ще перед музеєм повів мене Дід у садочок, де між десятком кам’яних баб пишно стоїть пам’ятник Катерині II, — той самий, що був колись біля собора, а потім над проспектом. Історія цього пам’ятника теж цікава. Як почалась революція, пам’ятника скинули, звичайно, й завезли десь під казарму. Там оборонці народу побіденно спорожняли на фігуру цариці свої шлунки. «Так обісрали, що аж жаль живий дивитись». І возревнував Дід, що гине пам’ятник мистецтва, бо «що ж мені Катерина? Вона ж запорожців душила, а я ж тільки запорожцями і живу». От і пішов він до якогось червоного командира: «Віддайте мені фігуру». — «Э нет, братишка, шалишь: мы ее на Брянский завод отправим, там из нее пушку выльют». — «Какая там пушка! Ничего из нее не выйдет». — «Почему не выйдет? Ведь это же медь? — «Какая медь! Это бронза!» — «А это хуже меди?» — «Конечно, хуже. Не годится!» — «Ну, коли так — бери, да только потихоньку, чтобы мои ребята не видели, а то не отдадут стерву». Перетаскав Дід фігуру вночі під музей, «та що ж би ви думали: аж сюди бігали «ребята»: так і лежить обісрана та обісцяна». Звелів тоді Дід викопати глибоку яму, звалив туди фігуру, засипав землею і так вона років зо три пролежала похована, поки забулося. А тоді витяг, почистив і поставив у садочку біля музею поміж кам’яними бабами і пишається: «от тільки два пальці упиряки одбили, та трохи вид камінням покарбували, ніби віспа пройшла, — а то все ціле». І стоїть собі пишна цариця тихенько поміж такими самими мовчазними бабами, що багато бачили, що творилось круг них на високих могилах, і багато могли б розказати, коли б говорити вміли.
Ввечері пішов був на засідання Наукового Товариства, але мусив тікати: прочув, що голова збирається привітати мене промовою. Оттаке! Варто було кидати Київ, щоб знов потрапити серед квіти катеринославського красномовства. І нінащо здалась пишна промова. 
3 июня. Катеринослав на мене завжди справляв вражіння якогось недоробленого міста. Замірився хтось, та не вдарив. Широкий, чисто степовий розмах, але не доведений до краю, спинений на самому початку. Старі плани Катеринослава містять і університет, і мало не морський порт і спроби каналів, щоб обійти пороги і собор «аршинчиком поболее, чем собор св.Петра в Риме», але що з тих Потьомкінових вигадок справдилося? Про університет і досі не чути, величезні майдани — родовища чорного їдкого катеринославського пороху, спроби каналів заросли осокою, а мізерний соборчик губиться серед безкрайнього ще недавно вигону.
Тепер Катеринослав, чи Дніпропетровське, трохи почистився після Махновських та інших руйнацій. Сила новопосажених дерев — і на місці колишнього Потьомкінського саду, і біля собору, і на кожнім більшім місці, де погоріли будівлі. Коли те все прийметься і розростеться, матиме місто чудесну прохолоду. Про недавні часи і теперішнє лихоліття нагадують лиш — тюрма на проспекті в будинку семінари та безконечні черги за хлібом, за м’ясом, за мануфактурою, — за всім, без чого не звикла себе уявляти людина в місті. А втім це не так: по хліб до міста приходять вже й селяне і стають смиренно в довгі черги. І це в центрі хліборобського і хлібородного краю! Хлібороб не має права на шматок власного хліба.
Пішов до Олексія. Сумно. Жінка його — півживий труп, сам він змучений і виснажений недолею, — аж світиться. Посумували з ним. 
4 июня. Вчора поїхали гуртом на Ігрень. Останній раз був я тут, як ще конав Микола. Знов вражіння чогось розбитого, занедбаного, оджилого.Це вражіння ще побільшилось, коли, вернувшись з Ігрені, зайшов сьогодні до Біднової. Розповіла вона мені сумну повість, як її арештовано і держано в тюрмі за листування з чоловіком- емігрантом. Родинні і дружні зв’язки мусять порватися в угоду «державним (!) інтересам». Яким, кому потрібним? Дарма питати... І знов півживий труп — мати Біднової, що, захлинаючись од сліз, прохала сповістити якось Біднова про їхнє бідування. Щоб заспокоїти стару, обіцяв, — але що я можу зробити? Кругом усе колишні люде, непотрібні страждання, над якими справляє божевільний танок сучасне нахабство. Доки вже цьому бути? 
5 июня. Працював у музеї над Шевченковими листами, звіряв з надрукованим текстом. На жаль, є помилки в нашому тексті.
Розшукав Богуславського Миколу, давнього знайомого, хорошу напрочуд людину. Теж зустрів мало не плачем. Бідує. Має пенсії за 40 років служби 18 крб. Іще один уламок минулого.
Написав листа до Онисі.
6 июня. Знов у музеї. Списав Шевченкового листа до Щепкіна з 4 січня 1858 р., — прогавив його Новицький! Не можна і на цього совісного чоловіка покластися. Так було і з Щоденником Шевченковим, коли б я сам його не звірив з оригіналом, — і тепер та ж таки пригода з листами. Чи ж один цей лист він прогавив? Декілька я завважив під час друкування і повставляв, а з цим — гірше: текст вже надруковано. Досадно, але доведеться пускати додатком. 
7 июня. Автобусом виїхав на Запоріжжя. Дев’яносто верстов за чотирі години — степом. Переїздили через німецькі колонії. Сади й будівлі ще мають ознаки колишнього міцного господарства, надійного добробуту. Але [вже] разом постерегти вже можна познаки й загрозливого занепаду: покрівлі дірчавіють, забудування старіються, стоять облуплені. Кажуть, що і в духовно-моральному обличчі колоністів зайшли значні зміни. Де й ділись їхні звички до невпинної праці, самовпевненість, культурність, чесність! Тепер вони все більш наближаються до наших од віку затурканих і забитих дядьків. Всіх порівняно — зубожеством і недолею...
Кичкас, центр рекламованого Дніпрельстану. Німців виселено на степ оподалік, а тут тепер господарюють інженери. Замість тихої німецької колонії виросло галасливе місто — з димарями, конторами, кіно й домами розпусти. Це поки що і все, бо самого Дніпрельстана ще не видко. Він, кажуть ентузіясти, ще під водою, він, кажуть скептики, в мріях, як повітряні замки. Пригадалося мені: «По Гороховой я шел и гороху не нашел». Не знати ще Дніпрельстана. Ще й досі не знають знавці, скільки споживачеві коштуватиме енергія з Дніпрельстану і чи не втіче звідси Дніпро укісними щілинами та Бесарабію або на Дін... Але й поза цими страхами — що вони тут возитимуть і що вироблятимуть? Пароплави — по одному на день — і так ходять порожнісінькі, а щодо промисловості!, то хто її продукти купуватиме? Ограбований до останньої нитки селянин? Зубожений колоніст? Оті уламки колись живого життя, що на них надивився я в Катеринославі, однакові з уламками, розкиданими скрізь по безкрайній радянській державі? Справді — скидається це грандіозне діло на повітряний замок, або на ті декоративні міста, що будував Потьомкін. Мабуть, така вже місцевість, що самі фантазії плодить, — навіть за часів, що пишаються своєю тверезістю.
З Кичкасу знаменитим мостом, перекинутим зухвало з однієї скелі на другу, мчимо далі, до Запоріжжя, колишнього Алек- сандрівського. Тут я двічі проїздив дубом, спускаючись через пороги, останній раз перед самісінькою війною, р[оку] 1914-го. Скутий непереможними скелями, Дніпро звужується тут до вузенького протічка, зате незмірної глибини, — це Вовче гирло. Вирвавшись з цього гирла, широко розливається й випинає з себе Хортицю. А вище — знаменита Школа з давніми печерами, — справжня школа спритности, одваги, одчайдушної гри з життям. Поміж ними зграбним луком вигинається міст, достоює свої останні дні, бо його мають прийняти, коли буде готовий Дніпрельсган.
За мостом автобус мав чудну зустріч. Кроків за двадцять перед ним перебіг дорогу заєць. Був це, видимо, дуже цивілізований, обвиклий до людських химер, заєць: спокійненько, не кваплячись, перестрибнуло маленьке створіння дорогу перед самим автобусом, вискочило на пагорок, сіло і, поводячи довгими вухами, дивилося на голосну почвару, що пролітала повз його. Можна було замилуватися з сміливости цього полохливого створіння!
Але коли воно перебіжить дорогу, то дурно це, як відомо з народньої мудрости, не минеться. Пароплава в Запоріжжі я не застав, і коли прийде знову — невідомо: може опівночі, може пізніше. Отже, надії на спокійну ночівлю немає. Кидаю речі на пристані і йду, щоб убити час, оглядати місто. Ще видно. 
8 июня. Оглядати, власне, нема чого. Запоріжжя — місто нічого собі, та пригадалося мені з Гейнової подорожі — що краще воно, коли обернутись до його задом... Червоні череп’яні покрівлі, недорослі бульварчики, кілька убогих кіно і високих димарів, — усе, як і в кожному нашому місті. Повештався по вулицях, обдивився пам’ятник «борцям за свободу», повечеряв навіть — усе ще багато часу до прибуття пароплава. Ось по дорозі блищить огнями кіно. Щоб убити час — зайшов. Радянська фільма, — доводить, як негарно, коли некомуніст промотає казенні гроші. Навчально, але нудно без краю. Проте втікти нема куди і досижую до гараздпивого кінця, каку-некомуніста сажають у вагон з написом «для заключенных», а цяця-комуніст іде на прогуляння з своїм Wunderkind’om. Усе гаразд: 11-та година і я їду на пристань.
Пароплав ще не прийшов. Міряю власними ногами вздовж і впоперек пристань, вдивляючись в далекі огні на воді. З протилежного берега доноситься голосне тьохкання соловейка. На пристані, крім сторожа, ні лялечки. Минає година за годиною, а знову все не чутно пароплава. Нудно і хочеться спати. Пишу картку до Онисі.
Нарешті близько 2-ої години загуло знизу і показалися з-за завороту вогні пароплава. Ось іде він, жаданий спочинок... Дожидаюся, поки зійдуть нечисленні пасажири і вибираюся на пароплав. Нема коли розглядатись, — кидаюсь у порожній каюті на перше, яке трапилось, місце і засинаю твердим сном.
Вранці роздивляюсь. Не пароплав, а стара калоша, хоча й зветься «Воровский». Тіснота, бруд. В додаток навіть буфета немає. Мусив бігти до міста, щоб хоч харчів на дорогу купити. І знову згадав я вчорашнього зайця: в рекламах обіцяно «найкращий спочинок на Дніпрі», а на ділі навіть про харчі собі дбай. Отже, тільки задоволення: в Катеринославі за чорним хлібом безконечні черги, а тут я просто з ятки купив кілька фран- золь. Неначе на інший світ потрапив, хоча всього 90 верстов проїхав.
Об 11-ій годині наша стара калоша рушила вниз. Вирвавшись із порогів, Дніпро широко розсовує свої береги: недаром зветься «Великий луг». Правий берег — як під Черкасами; низький і піско- ватий («Лиса гора»); лівого не видко зовсім. Знов безліч островів, протоків, розкішна густа рослинність. Ідеш неначе в лісі: небо, ліс — і широка бинда Дніпрова простяглася між ними в смарагдовій оправі. Солов’ї — аж розлягаються. А птаства того — аж кишить.
Знов сипнув хтось жменю срібних цвяхів на воду. Стихло. Потім знову — і зарядило на цілий день.
Микитин ріг — Никопіль. Звідси ми 1914 р. кружляли по Січах: цілих три дні не стрівали образу людського, опріч хіба Ка- пулівки та Покровського. Купались на березі, де не ступала людська нога. Шкода, що тепер не можу там побувати.
Дніпро ще пустинніший, ніж до порогів. За цілий день стрівся одним-один пароплав. Ні тобі баржі, ні тобі плита — і так сотні верстов. Для чого ж будують Дніпрельстан? Хто і що тут возитиме? 
9 июня. Прокинувсь, як пароплав підходив до Лієва. Недалечко вже й Херсон: ознака — бутлі вина, що накупили десь мої сусіди. Дніпро широкий, чистий. Правий беріг — стрімкий, кам’янистий — простягся рівною рудою стягою. Майже без перерви тягнуться по йому села, хутори; трапляються гарні будинки — мабуть, недоруйновані маєтки панські. Лівий берег тільки часом визирає церквами, тополями та вітряками. Замість лозняків пішли без кінця і краю густі комиші, стелються зеленим килимом поміж сталевою од хмар стяжкою води та невидним лівим берегом.
Хмарно. Вітрець невеликий з півдня. Може випогодиться. Дослухаюся до розмов на пароплаві. Як і скрізь, як і всюди — чується: «хліб, хліб, хліб». «У нас геть чисто все забрали, до останнього зеренця»... — «Та і в нас, те ж святе. Тепер стоїмо в чергах... Поки то його достоїш». — «Еге, достоїш! Он ув Олешках дають по пів хунта на чоловіка, по картках»... — «І що воно таке — де той хліб святий подівся?». — «Є такі, що поїли. Не дай Боже, знов вернеться голодний рік». — «Он повернувся Горький, — раптом перекидається розмова ніби на інше, — розумний чоловік, писатель... І говорить, що нам найкраще жити. Як же воно так? Писатель — і таке говорить!» — «Та всякі і писателі бувають!» — чується недвозначна репліка з боку. Справді, Горький і теперішні його запобігання перед «братцами» убоге справляє, і ледве чи Щирої людини, вражіння...
Херсон з Дніпра — купка хаток поміж рудими ж прогальовинами. Як звичайно тут, хирляві дерева в хирлявих скверах та бульварах, і як звичайно ж — у центральному місці тюрма, неодмінна всіх наших міст ознака. Коли Катеринослав — місто недороблене, то Херсон і перше справляв вражіння чогось хирявого, недорозвиненого, спиненого на півдорозі, починаючи з хирявої рослин- ности і кінчаючи такими ж хирявими будівлями. До цього приєднується тепер ще вражіння — недоруйнованости. Розрухи й голод своє зробили. Замість 100000 мешканців, як було перед війною, лишилося всього з 50000. Скільки я міст бачив у нас поруйнованих, ніде нема стільки руїн, як у Херсоні. Цілі квартали і досі лежать одним суцільним румовищем, скрізь руді купи грузу. І це безнадійно: місто з ними не впорається. Потворний Маркс, — як звичайно, на чужому постаменті — досить добре символізує недолужність цього будування на руйновиську.
Спинився в М.Ф.Чернявського. Одвідавши музей, потім цілий день розмовляли. Страшні його оповідання з часів голоду та війни, ілюстровані наочно постріляними стінами будинку й хатніми речами. Скрізь було добре, але тут, здається, саме пекло шаліло, полишивши й досі невиводні свої сліди.
Перед виконкомом херсонським одбулася своєрідна демонстрація. Селяне з околишніх сіл величезним натовпом прийшли сюди, вимагаючи хліба. «Усе в нас забрали — тепер же годуйте!». Стан села справді розпачливий, тим більше, що на полях голо і пусто: морози й посуха вбили все в зародку. Не знаю, що врадять тутешні, та й по інших місцях, можновладці: забрати хліб — на це їх вистарчить, ну, а щоб допомогти — ледве. 
10 июня. Зранку пішли до А.Грабенка. Постарів, висох, зморщився, ледве ноги пересовує. Знов почуття жалощів викликав, цей новий уламок минулого. А міг би ще працювати — голова ясна, погляд твердий. Та кому його праця потрібна тепер? От і борсається людина з 18 крб. місячної пенсії. Та й те ще добре, бо недавно і того не мав.
Говардівську вулицю перейменовано на Червоноармійську... Кому треба було штубацьким способом ворушити кістки великого чоловіколюбця?
О 7-ій годині вирушив пароплавом «Желябов» на Одесу. їдемо Дніпровим гирлом. Безкраї комиші простягаються з лівого боку, поперетинані незчисленними протоками. Ось комиші розсовуються — ми на лимані. Широко... Дніпро скінчив свою 1000- верстну мандрівку і злився з морем. На жаль, стемніло і тільки хвиля, гойдаючи стиха пароплав, показує, як дихає море, та праворуч світло з надбережних осель проказує дорогу. Шкода, що не довелося побачити Березані, Очакова, місця, де Бог єднається з Дніпром. 
11 июня. До Одеси «Желябов» прибув о 4-ій год. вранці. Гарна, імпозантна з моря, Одеса не прокинулась, ще занадто для неї рано. Золоте проміння сонця з моря даремно обливає ясним світлом мертву порожняву. Порт мертвий, порожній як долоня, чисто виметений і од суден, і од людей. Куриться зо 3 — 4 димки. Жадного чужостороннього пароплава. А порт — це ж нерв не тільки для Одеси. Паралізовано нервову систему — і завмерло колись кипуче життя.
Їду з пристані до отелю. «Кому був пам'ятник?» — питаю візника, зуздрівши спорожнений постамент. «Старого время — цариці Катерині. Скинули. Потім поставили отого Карлу Маркса. Таке опудало, що й самі злякались. Скинули. Тепер не знаю — кому буде».
Доспавши, вийшов на вулицю. Людно: скрізь черги, черги, черги... Але це тільки ще «місце застоюють»... Пізно прокидається Одеса — о 9-й годині я ніде не міг знайти сніданку. Подався до моря, пішов тими місцями, де був з О.Я.Кониським 30 років тому, та з Є.Х.Чикаленком р[оку] 1903. Ось і ресторан над морем, де вперше зустрівся р[оку] 1898 з Д.Марковичем. Захожу. Рано ще — кажуть. Пішов знов бульваром. Знамениті сходи до моря тепер нікуди не приводять — зруйновані і саме тепер нагадались, що треба їх полагодити. Зо три каменярі ліниво цюкають своїми молотками кам’яні брили. Ось і давній пам’ятник Пушкінові, а недалечко від його, — може з суголосности в російській мові: «пушка» — непотрібна гармата. На пам’ятникові прироблено дошку з новим написом 1922 р.: нате, мовляв, і наших п'ять, щоб було десять... Пам’ятник Рішельє, як і Воронцову, чомусь зацілів. Одеська контрреволюція...
Довго блукаю цією шахівницею, що зветься Одесою. Колишня чепуруха тепер світить облупленими, давно не чепуреними мурами. Деякі вулиці — зелені від трави: давно тут не їздять і безсила травинка перемагає міцне каміння. А поза тим усе ніби по- давньому: такі ж, як і були, вусаті жінки трапляються на кожному кроці і так само співають по-партесному жебраки і перекупні. «Одеса-мама», навіть і з паралізованими поворушними центрами, все ж силкується виглядати по-давньому. Навіть пишний театр відбудувала після пожежі. Даремно: нікому в йому грати і нікому дивитись. Потік людських тіл по колишній Дерибасовській, а тепер Лассаля вулиці, обминає його: не до сала, коли кабана смалять...
Захожу до О.Ф.Волошинова. Зраділи старі, мало не з плачем зустріли. Знов уламок минулого, що міг би ще корисним бути і теперішньому часові.
Сідаю в трамвай і лечу на Великий Фонтан. І тут наруйновано багато. Око щоразу стріває купи каміння; недопалені стіни, дірчасті мури. Все те й досі лежить грузом. На місці розкішних віл подекуди зеленіють городи. Сади викорчувано. Важка рука руїнника і тут пронеслася ураганом і залишила сліди надовго невиводної руїни.
Зате не міняється море. Сьогодні воно блакитне-блакитне: тихо вилежується-вигрівається на сонці. На широкому обрію ані хмариночки, лиш де-не-де замайорить білою плямкою вітрило заблуканого човна. Ні оден пароплав не встеляє його чорним димом. Порожнє, але живе море, поплутане таємничими течіями, немов річками суходіл. Крутим узвозом схожу до самісенької води, що стиха щось воркоче надбережним скелям.
Сів на нагрітій од сонця скелі й вигріваюся од негоди, що ввесь час немов гналася за мною. Помалу роздягаюся. Купатися чи не купатися? Не видержав — пірнув у блакитну рідину, а потім довго ще обсихав на гарячій скелі. Чудово, мов помолодшав!
Увечері — з людьми. Був у Б.Комарова, М.Слабченка. Знов повійнуло на мене турботами, що їх полишив був далеко за собою. Краще над морем, де тебе ніхто не знає і де не треба провадити ділових розмов. 
12 июня. Половину дня знов просидів на Вел[икому] Фонтані, дивився в блакитну далечінь, купався, прощався з морем... Чи побачу його коли?
Хоч і не хотілось кидати моря й повітря, зайшов до музею. Великий і упорядкований добре, але сучасність вдирається і до спокійних колекцій кам’яного та мусянжового віків, — сучасність у найогиднішому вигляді. Саме коли я оглядав ці колекції з помічником завідателя, прибіг до його мало не з плачем один із співробітників: «Що це робиться? Там з екскурсії одна дівчина заплювала лице Катерині!» Я не зрозумів був про що мова. «У нас лежить фігура Катерини II з пам’ятника і це просто біда, — пояснив мені помічник, — щоразу якісь хуліганські вихватки трапляються». Побачили ми незабаром і ту «запльовану» Катерину: справді потьоки слини на обличчі!.. Виявилося, що на цьому не спинилося. Хтось із екскурсантів ще й насцяв у стародавню урну, що стояла поруч, а як стародавній посуд увесь поколотий і з дірками, то біля урни стояла чимала пахуча калюжа. Подивились ми одно на одного, стенули плечима. Згадалось мені оповідання Яворницького, як він ховав свою Катерину; згадались ті купи людського гною, що бачив я колись після солдатського постою по коридорах колегії Павла Галагана в Києві, згадались «наші» в Галичині 1914 — 1915 рр... і ще багато дечого згадалося з шляхів і способів нашої комуністичної революції... Якраз із такими дикунами тільки й робити такі революції. Але чи не час би вже й перестати? Доробилися вже по самісіньке нікуди — і не продихнеш!
Надвечір виїздю з Одеси до Києва. Ну, що ж — «прощай, мій спокою!», — спокій, певна річ, дуже відносний і обмежений втручанням специфічної сучасности. Що то застану в Києві? 
13 июня. Київ зустрів мене силою сподіваних несподіванок — все в тому класично-клозетному стилі, якого випадково свідком був я в Одеському музеї. Хлопчики й дівчатка з урядової «екскурсії» анонімно оплювали Академію в «Пролетарській Правді»; один хлопчик відомий на ім’я (Студинський), а другий псев- донімно (Лівобічний) сходили до вітру в «Ділі» на ту ж таки тему... Прочитав я цю запахущу «літературу» — так неначе слизьку жабу проковтнув. Та й хіба тільки це з актів публічного безстидства останнього часу?.. Ну, та про це потім. 
15 июня. Навалили мені коректи стільки, що ніколи й угору глянути, ніколи й кругом себе озирнутися. Книжка про Мирного — вже вся складена; «Література» (збірник) — так само мало не вся. Увесь мій час іде на коректування. Навіть примітки до Шевченкових листів, що почав був знов, мусив одікласти, — так і лежить матеріял розкиданий по столі.
16 июня. Прийшло офіціяльне повідомлення про затверження нової Президії, крім Кримського. Отже, хвала Богові, кінець моїм управським мукам.
17 июня. Сижу за коректою. Написав: В.Сиповському, Т.Шляхтунові (Мелітополь), до Держ[авного] видавництва (Харків, — про передрук статті про Коцюбинського в Хрестоматії), до Історичного музею в Чернігові (про передрук книжечки Мошина).
20 июня. Усе коректа!
21 июня. Здав Воблому свій академічний уряд — віце-президента й голови Управи. Віце-президентом був з 1922 р., головою Управи — з 1924 р. Як я чекав цього дня! Шкода тільки, що «екскурсанти» отруїли мені радість своїм походом на Академію. Ну, та це вже — ознака часу. Можу сказати, що робив, що міг, віддавав Академії часу стільки, як ніхто з моїх товаришів. І чудна іронія долі — якраз моя участь у Президії викликала відомий похід на Академію від уряду, підказаний з Києва, з академічних кругів (Грушевський, Тутківський). Велике діло благонадійність: і за комуністичних часів віртуози так само грають на цьому негодящому струменті, як грали й за самодержавних. І ще більше віртуозів такого грання знаходиться, і ще вражливіші арії виграють. Ще один доказ — як мало ми пішли вперед, чи — швидче — назад вернулися до б[лаженного] п[ам’яти] Миколи І часів... Ну та хоч те добре, що я зміг, нарешті, отрусити порох з ніг своїх. Більше часу лишиться на роботу, якщо ворог добрих замірів не підсипле знов якогось чортовиння. 
22 июня. Починають висилати арештованих українців: П.Чикаленкові вже сповіщено присуд — на Соловки три роки. Про інших ще невідомо. А обвинувачення так і не було! Чим це за «адміністративне заслання» Панютинських часів краще?
24 июня. Поїздка на Кончу-Заспу Дніпром і цілісінький день там — на сонці, на свіжому повітрі, серед води й зеленого безмежного простору... На щастя, видався такий сонячний день — велика рідкість сього мокрого та холодного літа. Виправся і засмажився на сонці та й спочив од безконечної коректи. Зіпсував кінець дня тільки голова виконкому, з яким довелося вертатися. З ним було натягнуто — і мені, і йому: обидва ми уникали делікатних тем» і базікали абищо — аби не мовчати. 
25 июня. Виявляється, що в суботу, 23 червня, Бюро секції наукових робітників ухвалило якусь резолюцію з осудом Академії наук. Написав на Бюро ЛЛевицький, що одержав про це категоричний наказ з Харкова. Що за резолюція — допитатись важко. Члени Бюра, що мені це розповідали — конфузяться, плутаються і говорять, що резолюція «невиразна». Я на те їм од- повів, що вони — раби, гірше — лакеї, які виконують накази од начальства. На це тільки винувато посміхаються. Та й що робити людям, які не можуть власної думки одстояти і покірно лізуть, куди голова не влізе...Значить боротьба з Академією в нову вступає фазу. Була фаза грубого примусу — нічого не вийшло; прийшла по тому фаза газетного цькування й наклепів — ніякого вражіння це не викликало, швидче навпаки — викликало загальне обурення й глум з Наркомосу; тепер «організовують громадську думку»... підлиз і лакеїв. Наслідки будуть, напевне, ті ж самі... Просто дивно, як ці люде не розуміють, що самі себе викривають, і як між ними жадної розумної людини не знаходиться, що сіпнула б їх за полу і сказала: «Годі, не сраміться»! Та й то правда — «мертвії сраму не імуть». 
26 июня. Везе селянин мого знайомого на вокзал. Біля сільського кооператива — величезний хвіст: поставали в чергу по хліб. «Дохазяйнувались!» — каже хурман, показуючи на чергу пужалном.
28 июня. Закінчив коректувати Мирного. Швидко закінчу й «Літературу» (збірник). Тепер треба ще здати хоч частину коментарія до ІПевченкових листів — і можна буде до Звонкової на спочинок податися. Тільки ж — холодно і дощ щодня. Зима була люта, весни зовсім не було, а тепер виходить, що й літа, певне, не буде... В негоду сидіти в Звонковій — великої втіхи не буде.
29 июня. Перша нарада, що заведено їх замість Управи в Академії. Зібрався цілий парламент, і поводився як парламент: говорили, говорили й говорили без кінця і ні до чого не договорились, не вважаючи на геройські зусилля Президії увести розмови в ділові рамці. Нудьга мене огорнула, і я пішов. Реформатори досягай свого: Спільне зібрання й Управу обернули в пару говорилень, абсолютно непрацездатних. Тепер Президія буде вирішати абсолютно все, себто сталося так, за що попередню Президію Грушевський і К° обвинувачували в узурпації.Був і Грушевський. Крутиться, червоніє, метушиться. Побачив, неборака, що програв. Нова Президія має всі шанси далеко з ним менше церемонитись, ніж робили це ми. І, здається, він це нарешті зрозумів. Кажуть з його кругів, що він викидає гасло: нова Президія кривдить Перший відділ, а тому всі українці хай об’єднуються круг його, Грушевського. Я певен, що мине якийсь місяць-другий — і на нову Президію полетять доноси до Харкова. Правда, тепер буде трохи, мабуть, важче, бо нема в Президії такого благотворного громоодвода на доноси, яким був я. Отже, принаймні попервах, донощикам, певне, не щаститиме. Ну, та енергії у цієї категорії людей не бракуватиме. А взагалі — сумно й досадно. Єдине місце, де можна було забувати про радянську дійсність, обернуто в ристалище для інтриг та доносів. 
30 июня. Написав до Риженка (Полтава) та Коваленка-Коломацького (Хохітва).
1 июля. По-дурному день минув. Зробили мені чергову потопу, завалили стелю, — мусив ремонтуватись. І втрата, і часу переводня. Цілісінький день сьогодні прибирався після ремонту. Ухоркався і згаяв на дурниці час.
Хотів був підлогу у себе вистелити лінолеумом, — шукав, шукав і не знайшов. У Києві не знайшлося якихсь 20 метрів лінолеуму. Мимоволі згадалося: «чого, чого тільки нема в радянській державі»: хліба нема, мануфактури нема, паперу нема... можна без кінця й краю вичитувати негативний ряд наших «здобутків».
А з хлібом дійсне — біда. Тепер по селах хліб дорожчий, ніж по містах. Отак дохазяїнуйся! Селяне вже попродали навіть хліб майбутнього врожаю. По селах крик: або хліба, або Миколая!... Ще раз — отак дохазяїнуйся! А уряд і глухий, і сліпий: грабує — і нічого не бачить і не чує, що навкруги робиться. Та ще сіє навкруги інтриги, арештовує, розправляється, висилає... Може це врешті й добре: швидше до безодні дійде. А вона все дошкульніш показується видющим. 
2 июля. Говорив з представником од «Культури». Справа така: трестдрук ізз’їв видавництво «Горно», що почало видавати Грінченкового Словника, і хоче сам, чи його орган, оця сама «Культура» в лапках, провадити далі видання. Але ж усі теперішні офіціяльні та офіціозні установи — це просто крамничка: торгується, затягає справу, проробляє якісь темні махінації навкруги діла. Йдуть якісь таємничі арешти (навіть!) людей, що були причетні до «Горна». Словом, звичайна вакханалія. Сьогодні я одержав якесь дурне повідомлення — ніби декларацію — од треста, що він таки хоче провадити видання Словника. Викликав чоловіка од некультурної «Культури» й поставив ультиматум: або хай зараз приступають до діла, себто платять, або ж я зриваю усякі дальші з ними розмови. Здається аж такий тон подіяв добре. Обіцяв зараз же кінчати справу. 
3 июля. В «Пролет[арській] Правді» дурна й падлюча стаття Янати про Академію. А брехлива — без кінця. Виволік знов смердячий труп — Наукове Товариство (!) і вимахує ним на посрамленіє Академії. До чого доходить нахабство цих людей — просто і не збагнути.
4 июля. Турбує урядові кола питання — хто буде за Неодмінного секретаря. Бояться, щоб Академія не висунула кого- небудь з старої Президії. Грозять у такому разі призначити без вибора, але — признаються — отут то і біда: на призначених підуть тільки Тутківський, або ... Студинський. Авторитет цих ласкавих та покірних теляток і для урядових осіб малий, більше ніж малий. Се люде, про яких писано, «я дал ему злата и проклял его»: їх купують, але їх і потріпують. І це вже навіть урядові особи зрозуміли, що довели до того, що з ними можуть іти тільки ті, кого всі потріпують. А це, може б, і не погано було, коли б такий фрукт від чорносотенства й клерикалізму вийшов на призначення від комуністичного уряду. Аліянс був би аж надто зворушливий, і може й сліпим одкрив би очі на цих «апостолів правди і науки». 
6 июля. Два дні, вчора й сьогодні, тяглася Рада Академії, установа, що замінила собою колишнє Спільне зібрання. Теперішня Рада одбувається зо всіма операми: з публікою, стенографістами й кореспондентами, з правильними дебатами, парламентськими звичаями, але духа живого, заінтересованности — в ній не помічається. Маємо ще одну говорильню, про людське око, — на зразок міськради, чи чогось подібного. Балакають-ба- лакають люде, але балакаючи знають і почувають, що те балакання ні до чого, що станеться так, як якась стороння сила вирішить.
Головною справою цих засіданнів був бюджет Академії на майбутній рік — найважніша, але й найбезнадійніша справа, бо кінець-кінцем ніхто ж не знає, що ми матимемо, що нам соблаговолять дати. А тому фантазувати охочі до цього людці могли скільки хотіли. Академічні установи написали бюджет на два мілійони; представник Наркомоса заявив, що може бути тільки мілійон двісті тисяч. Почали скорочуватись. Але й друга цифра така само фантастична, як і перша. Скорочуватись, звісно, можна, але виходячи не з живих потреб і навіть не з реальних можливостей, а з випадкової цифри, яку на стелі начертала неод- повідальна рука. А тому, власне, балачки нікого й не зогрівали.
Нова Президія проводить справу досить уміло. З Воблого добрий доповідних, з Заболотного незгірший голова. Він уміє держати Зібрання в руках і не дозволяє дуже розволікатися в довгих балачках. Кілька разів обірвав навіть... самого Гру шевського і довів його до того, що, напустивши на себе ображений тон, він замовкав. Взагалі вже перше засідання Ради показало, що Грушевський дуже й дуже програв: і особисто, і як член І Відділу, — тепер же виразно проводиться курс на його скорочення, а разом і на скорочення історичних установ. Одно слово, виграв Грушевський своїми інтригами проти попередньої Президії, як Мартин на милі. Видко, що таки є на світі Немезида... Під час балачок у комісії про скорочення І Відділу Грушевський мовив до мене: «Розплачуйтесь за минуле». — «Що ж, Михайло Сергієвичу, — одказав я йому, — ви того хотіли — ну то й масте, що хотіли». Скрутився неборака, зніяковів і почервонів, та й почав вимовлятись, що він не до мене особисто обертався, а, мовляв, до цілого Відділу... Ні, таки самопочуття в його не зовсім добре, і коли б я хотів радіти, то мав би повну сати[с]факцію. Він і щодо грошей, і щодо помешкання спробував був виявити своє звичайне «рвачество» — і дістав по писку: ні одна з його претензій не була задоволена. 
7 июля. Знов притичина. Сьогодні скликав членів І Відділу і заявив, що представники од Наркомосу хотіли були своєю властю перевести Студинського на штатного члена, але він не пристав, сказавши, що треба попитати у Відділу і тому він скликав нас — що ми скажемо. Я одказав, що це справді право Відділу і тільки Відділу, що таку само відповідь дав я і в Харкові Баланінові та Озерському. Але і Відділ може це зробити тільки нормальним шляхом, себто на черговому засіданні. А чергове засідання буде тільки восени. Отже треба почекати... Виявилось (сказав Заболотний), що Наркомос обіцяв Студинському платню; виявилось (сказав Грушевський), що й Студинський вже писав, що його Скрипник вітав навіть з заробітком... Все ж ми вирішили — нехай зачекає, хоча Грушевський і намагався був спершу, щоб Відділ зараз ухвалив перехід Студинського на штатного академіка. Я обіцяв, що восени буду говорити й по суті, проти такого переходу. Тяглося у нас змагання годин з чотири, і нарешті справу таки одкладено.Після була у мене приватна розмова з Грушевським. Хитрий лис: коли поставиш йому питання просто — він замигає очима, крутне хвостом і знов вертається, з чого почав. Так і в справі з Студинським. Очевидно, сам же накрутив усе, а тепер удає невинного. Може бути, що Студинського нам таки накинуть, і проти ми нічого вдіяти не зможемо, — цим і лякає Грушевський. Але краще хай він буде призначений, а не обраний; скоро він взагалі, як і личить порядному хруневі, зв’язав свою долю з урядовими особами й комбінаціями. Він нам не товариш, — нехай же собі шукає товаришів де інде і нехай знає, як на його дивляться в Академії. Але ж то покірне телятко: вміє мостити собі дорогу! З опального зумів на становище persona grata вилізти. Клерикал і чорносотенець — зумів у комуністів ласки зажити. Та, звичайно, продасть і їх, як продав не одне протягом своєї слизької кар’єри. 
8 июля. Написав Л.Яновській, Я.Риженкові (Полтава), Є.Рудинській, М.Муркові (Прага), Мод. Левицькому (Луцьке).
9 июля. Помер професор-академік Теофіл Яновський. Хороша надзвичайно людина, справжній гуманіст, найпопулярніший, мабуть, лікар у Києві. З тиждень тому дістав апоплексію під час засідання в Академії. Мені особисто зробив колись велику послугу, коли узяв мене з тюрми до себе в клініку, і я там вибув аж два місяці — з 24 лютого аж до 24 квітня 1906 р. — поки Державною Думою не випущено мене на волю. Зробив це для мене покійний В.Виноградов, але без Яновського він не зміг би держати мене так довго в клініці. Потім я віддячив йому; коли його і брата при кінці 1918 р. арештував був Коновалець, то я особисто поговорив з Симоном Васильовичем і їх випущено зараз... Хороші люде вимирають, а гаспидський бур’ян розкоріняється, розростається, і глушить усе навкруги. Мало втішного, — та що ж поробиш!Одержав звістку, що в Петербурзі знайдено чимало листів Шевченкових та оригінал-автограф однієї з повістей («Старая погудка»...). Доведеться припинити друк III тому, поки виясниться, що то за листи. Власник хоче за них 600 крб. 
10 июля. Цілий день пробув на вулиці. Ховали Яновського. Давно Київ не бачив такого здвигу народу: тільки похорон Лисенка зібрав стільки людей, як було на улицях сьогодні. Десятки тисяч ішло за труною, другі десятки зустрічали шпалерами з обох боків улиць. Скрізь згадують небіжчика добрим словом. Популярний був цей лікар-гуманіст.
Написав листівку до М.Слабченка.
11 июля. В газетах — ні слова про вчорашні похорони. Мабуть, тому, що похорон був церковний. Дурні! Наче факт перестає бути фактом, коли його замовчати... В світлі цього тенденційного замовчування, він ще більше виростає — в подію громадського значення.
Ввечері засідання, присв’ячене пам’яті Яновського. Скандальне засідання... Уряджало лікарське товариство і Секція наукових робітників — і ні лікарів, ні наукових робітників на йому не було. Не було навіть президії цих організацій. Народу мало, бо не подбали навіть, щоб оповістити про засідання. Мляві промови. Взагалі — офіціальний, сухий, казенний дух — повний контраст до вчорашнього ентузіазму, що виавила звичайна публіка. Не любили лікарі-професіонали Яновського: колов він їм очі своєю без- користною гуманною вдачею. Недурно один акийсь лікар про гуманне поводженна з хорими сказав: «Б, Яновщина!» Так, «Янов- щина», якої бракує звичайним сухим формалістам од медицини.
Написав рецензію на книжку Піксанова про культурні гнізда. Мас йти до «Літератури». 
12 июля. Вирядив бебехи до Звонкової. Давно вже пора б і самому там бути, та академічні події затримали. Ще дещо треба покінчити з бюджетової бридні. Безнадійна вона, а часу забирає багато.
13 июля. Цілий день писав пояснення до бюджету Першого відділу — нікому не потрібна, нудна формальна робота. Але — треба, формальности ради. Тепер ніщо вже не держатиме мене в Києві: усе, що від мене вимагалося, зроблено. Коли б на село швидче.Прийшла відповідь од Держ[авного] видавництва на мого листа з приводу листування Коцюбинського, там видко твердо додержуються правила «festina lente» і нагальні справи квасять місяцями. Відповідь така: згожуються з моїми аргументами, але сподіваються, що я таки трохи скорочу. Послав без скорочення. 
14 июля. Написав до В.Дорошенка, І.Свєнцицького та В.Дроздовського. Пишучи до В.Дорошенка, мусив одписувати про статті Студинського з приводу справ в Академії. Після листа, не надумуючись, узявся за статтю проти Студинського: несподівано для себе написав її всю. («Про двох лицарів — одного під забралом, другого так»). Пошлю до «Діла». Власне, її треба б тут записати, бо надій на те, що «Діло» її надрукує, мало маю. Але занадто велика для щоденника, і ліньки переписувати. 
15 июля. Прибігає ввечері якась дівчина: «Марії Миколаєвні погано»... «Що саме?» — питаю. — «Та не то вмерла, не то зомліла... Знайшли її долі коло ліжка». Побігли ми до неї. По дорозі забіг до кількох лікарів, щоб мати, коли треба, лікарської допомоги. Нікого не застав — хоч запали... Але виявилось, що лікарської допомоги вже не треба.
Помер давній, хороший друг нелукавий. На слово її завжди можна було покластися. Нещирого слова не знав її язик.
Почувала вона себе сьогодні добре, навіть хвалилась, що весело і легко їй. Гуляла в садочку. Коли 1-ої години пішла до себе і заперлася. Перед тим схвилював її якийсь хлопець з листом — від небожиного чоловіка, шарлатана і шантажиста. Може цей лист і мав фатальну силу для її життя. Досить того, що коло 7-ої год[ини] затривожені тишею в її кімнаті одчинили двері, то знайшли її вже неживою. Померла, мабуть, годин зо 3 — 4 тому, отже, десь коло З-ої-4-ої години. Картина така: мабуть, їй зробилося недобре і вона підійшла до столика біля ліжка, щоб зажити ліків — і зсунулася на підлогу. Смерть була, мабуть, моментальна: параліч серця...
Почалася огидна, подла суєта над непотрібним вже тілом дорогої людини. Нагла смерть — отже, деякі зайві формальності. А тут — ні лікаря, щоб дав посвідку, ні міліції, щоб потім не чіплялися. Хоч запали. Ледве опівночі, нічого не добившись в цьому найкращому з бюрократичних світів, рискнули взятись до опорядження тіла вже без усяких формальностей. Додому я вернувсь о другій. 
16 июля. Розмова у мене під вікном — батька й дочки Козиць- ких. Щось вона йому сказала — не розчув я. «А щоб ти так з носом була, як цьому правда», — каже батько... — «А бодай же тобі руки й ноги покорчило, як я брешу», — одповідає навіть не дуже лихим тоном дочка. А там — нема вже чого й корчити: і так насилу ходить.
Це зразок теперішніх родинних стосунків. Щось страшне робиться, особливо між молоддю. Сходяться — одразу, розходяться — так само змаху: в ЗАГС’і легко ці справи робляться. А потім жінка тікає, а чоловік з револьвером за нею бігає. Два отаких випадки оце свіжо перейшли перед очима. Один — з моєю сусідкою, О.Адамцевою, що забігла десь безвісти од тупого упертого чоловіка, що наводив на її квартиру всяких агентів, а сам нахвалявся револьвером. Другий — з небогою Марії Мико- лаєвни. Вона, в синяках, утекла з Харкова до Києва, він за нею. Вже з півроку ходить за нею по п'ятах, грозить, шантажує — не тільки жінку, але й Марію Миколаєвну. Небога десь нарешті утекла з Києва, тоді він узявся мордувати Марію Миколаєвну щоденними візитами та листами — і сам, і через посланих. Можна уявити, як це діяло на безборонну жінку з хворим серцем! Пробувала обертатись до властей: «Коли б, — була одповідь, — він вас убив, то ми б його забрали, а так, поки він нічого не зробив — що ж йому поробиш?..». І він далі тероризував свою жертву. Я сьогодні бачив того листа, що перед смертю одержала Марія Мико- лаєвна. Подлий лист шантажиста, який знає, що йому нічого не зроблять, що навіть морди не наб’ють, і використовує свою перевагу. Зміст — вимагання грошей, але з вивертами, що він жертва, а Марія Миколаєвна — кат!.. Легко зрозуміти, що такий лист схвилював цю над усе коректну жінку і спричинив може до того, що слабе серце не видержало.
Соціяльне гниття йде шпарким ходом. Перше чоловік міг викликати до себе жінку через поліцію, етапом: для цього вже потрібно було деякі формальності. Для револьвера ж і просто насильства і цих формальностей не треба. Стан «визволеної» жінки став ще гірший. Легкість шлюбу й розлуки тільки допомагає ще більшому поневоленню слабішої сторони і більшому спідленню дужчої. Особливо гарні оці «визволителі», що з револьверами ганяють за безборонною жінкою, не милуючи і сторонніх. Ця «свобода нравів» по дорозі, між іншим, убила і Марію Миколаєвну — жертву неповинну за свою модернізовану небогу. 
17 июля. Моя промова над труною Марії Миколаєвни, під будинком Академії.
«Іще одне порвалось кільце з того ланцюга, що в’язало нас з минулим, — без краю тяжким і сумним і таким героїчним, коли українство пробоєм, на груди-груди, боролось за свою бу- дуччину і з надією йшло вперед. Серед робітників сього покоління, ти, дорога, наша небіжка, була невідступно в перших рядах. Здалека ти прийшла до нас, з чужої, навіть чужонаціональної родини — але хто знав про це? Ти так міцно зв’язала себе з українством, що ні тебе вилучити з його, ні його уявити без тебе — неможливо. В славу Грінченків своєю скромною рукою вписала ти нестерті письмена.
І от — кінець. Урвалося прекрасне, повне життя. Життя повне великої любови, великої самопожертви, великої скромности — і праці, праці, праці, над якою тебе й спобігла смерть. Не була красна твоя життєва путь. Як той біблійний Іов, ти в один момент утратила все: і без міри люблену дружину, і укохану доню, й онука — надію майбутности. І пам’ятаю — ти тоді сказала: «Життя — порожнє, все спустіло... Нема чим жити. Лишилась тільки — праця. І житиму для праці». І для неї і нею ти й жила. У цім будинку, що дав тобі притулок на останніх десять літ, лежить багато твоєї праці. І розійдеться вона широко між люде — не для твоєї слави, бо про неї не дбала ти, а на користь справі, якій цілий вік служила.
Тепер ти йдеш в останню путь — туди, куди не раз линула думками, і щаслива ляжеш серед близьких — поміж тим, хто дав тобі гартований дух, і тією, кому сама дала ти фізичне існування. Щаслива ти, бо давно мріяла про це. Ми ж, твої товариші і співробітники і друзі, ще довго-довго відчуватимемо, що нема людини з нелукавими устами, з тихим словом розради і поради, підбадьорування. Іди ж спокійно в свою останню дорогу і певна будь, що пам’ять твоя серед нас не вмре, не поляже».
Було ще кілька промов (Гончарова й Квітки під Академією, Голоскевича, Білого, Романовички-Ткаченкової, Дурдуківського — над могилою). Багато людей ішло за труною і не розходилось аж до смерку, аж поки не виросла нова могила поруч могили Б.Грінченка. Стоїть тепер чотири могили — усі Грінченки вже там...
Чия тепер черга? Це питання вічно стає перед мене, коли провожаю кого близького на місце вічного спочинку... 
18 июля. Всі ці дні гуртом шукали заповіту Марії Мико- лаєвни. Він був, багато людей його бачили, а тепер — де він? А тим часом у йому, напевне, все вона передбачила і визначила і не хотілося б розійтися з її волею.
Написав до редактора «Діла», посилаючи йому статтю проти Студинського; написав також Вол[одимиру] Дорошенкові. З Звонкової вже пошлю статтю Кримському й Перетцові. Здається більш-менш усім поодписував і нікому нічого не винен.
Студинський виконав одержане тут од большевиків доручення, виконав совісно, але по-партизанському, не зумівши навіть слідів заховати. Так шило й витикається з мішка — в формі цитат з «таємних» документів, статистики Озерського та інших таких дурниць. Не знаю, чи надрукує «Діло» мою статтю. Мабуть, ні.
Завтра їдемо до Звонкової. Трудно сього разу вибираємося. Давно вже пора було б. 
2 октября. Пів-третя місяця висидів я в Звонковій,- висидів пильно й старанно, усіх дачників пересидів. За літо був двічі, на день-два, у Києві і швидче тікав назад — до спокійного Ірпеня. Спочив добре, хоч літо, як кажуть галичане, не дописало: вітряне, холодне, без сонця, так що навіть не одкупався в Ірпені, як слід. В лісі теж не волочився так, як попередніх років, бо по йому всюди пороблено викусні: то там, то там світить незайманий досі ліс свіжими порубами. Коли й далі так буде, то Звонкова швидко втратить половину своєї принадности. Без того зеленого пояса, що оперізував село — що від його лишиться? Купа халуп на піску, в поросі та диму од вічних вогнищ, де випалюється вугілля. Правда, ще Ірпінь, але самого його, без невичерпного резервуара з повітрям — лісу, мало.
В усякому разі я спочив добре, — вперше може з самого 1914 р. Два місяці ніхто мене не зачіпав, не бентежив, не ворушив. Сидів собі і читав запоєм — читав не тільки те, що треба було, а й те, що не треба — всякі дешевенькі романи з перекладних, що їх тепер так багато постачає сучасний книгарський ринок. Усе, що під руку траплялось. Начитався теж за багато останніх років. Опріч листів, мало що й писав — усього одну рецензію (на З.Гуревича «Молода Україна») та ще пробував був робити додатки до Історії письменства (для німців) і огляд літератури для Мурка, — але ні того, ні другого не скінчив. Та дарма, я більш люблю читати, ніж писати, і цього літа дав собі волю якраз щодо читання. Перечитав V том Історії літератури Грушевського і III Вознякової, Історію революційної боротьби Яворського і навіть Голубівсько- го «Петра Могилу» поновив у пам’яті, силу згадок і мемуарів (Морозова, Тютчева та Франка), кілька праць про декабристів (Нечкіної та ін.), силу журналів, збірників і романів та й ще романів, працю про думи К.Грушевської та дещо з Перетцових матеріалів. І що найприємніше для мене — читав усе «без тенденції», себто без якоїсь практичної мети, без думки використовувати читане для якоїсь своєї роботи. Просто читав та й усе. Може дещо з того колись і знадобиться — хай, але поки що я просто складав читане в комору своєї пам’яти, не маючи на увазі жадних практичних міркуваннів. Правда, читаючи, напр.[иклад], Вознякову історію, або Яворського, свербіли не раз руки — озватися на читане, але небагато треба було сили, щоб угамувати мій свербіж. Може колись він прокинеться, а поки що хай лежить собі добуте добре замкненим у моїй коморі.
Не раз доносилося «з світа» дещо таке, що хвилювало і збурювало: хтось приїде з Києва, привезе листів чи новин і на якийсь час уся істота тобі перевернеться. Однією з таких новин була звістка про знущання — іншого слова не доберу — над тілом небіжки Марії Миколаєвни. Як виявилось -її по смерті пограбовано. Ще тіло холодне лежало в хаті, а вже шакали заходилися поратися. Це — приятельки: Єлізавета Іванівна (прізвище її забув) та служниця. Взявши ключа од хати в квартирної хазяйки, ці дві мегери заскочили, як нікого не було, і почистили шафи й комоди, а потім, як люде посходились, плакали й ридали над тілом небіжки. Виявилось це випадково потім: чи не поділились, чи що, та й почали одна на одну виказувати... Гидота, але цілком стильова гидота!
І ще один наслідок мала смерть Марії Миколаєвни, ще більш несподіваний. На труну хтось поклав синьо-жовтого вінка; тоді це минуло непоміченим. Але, видко, було «око» і згодом почалося слідство. Миколу Чеховського, що правив похорона, вже вислано з Києва — мабуть на північ. Так не розправлявся навіть царизм за червоні вінки... Удосконалення шпіонажу й каральних заходів. Теж стильова, в дусі часу, пригода.
На селі робиться теж багато чого стильового. Не забули ще люде, як їх пограбовано взимку, як нова претензія. «Збирайте хліб, і звозьте в одне місце: ми змолотимо і видамо вам, скільки доведеться»... На це селяне твердо відповіли: «Добре, — звозьте, але живі звідти ви не вийдете». Видко, тон, яким це було сказано, був промовистий, бо думку ділити зерно поміж селянами зразу закинуто. Зате надолужують податками. Я бачив людей, на яких накладено 90, і 120, і навіть 300 крб. податку! Разом чоловік ніколи такої суми не бачив, а тепер мусить знайти її, хоч з коліна виколупати. На селі гвалт, обурення. «Кажуть: старе хвали та й з двору веди, — скаржився мені один дядько, — а я вам скажу, що за старого ладу вдвадцятеро було жити краще. Я був чоловіком, хазяїном, заплатив своє та й пан. А тепер — попихач, наймит, кріпак. Щодня на тебе хтось налітає, хтось напосідається, хтось сіпає. І доки вже воно буде?».. Одного часу село було зраділо: війна вже почалася, значить — кінець швидко. І не можна було людей переконати, що це тільки маневри, а до війни ще далеко, та чи й буде вона. Не вірять та й годі. До якогось озвіріння людей довели, що вони вже війну виглядають, як надії, як визволення, як щастя. Багато можна б прецікавих оповіданнів позаписувати з теперішніх подій. Напр[иклад], є у Франка «Історія моєї січкарні», але в Звонковій я чув далеко пікантнішу історію січкарні і коли б дядько, що мені її розказував, умів писати, то ім’я собі зробив би. Та чи одна хіба ця історія? Тут знайшлася б і «Історія кожуха», і «Дай Боже здоров’я корові!» і багато інших старих сюжетів, але так модернізованих, що б’ють наново по нервах і воліють проти себе далеко дужче, ніж колись. І тут теж удосконалення.
Торік мій спочинок закінчився вибухом злости й інтриганства, що врешті зруйнував Академію. Цікаво, що буде тепер... Нічого доброго я не чекаю і не сподіваюсь. Ще багато пального матеріялу не допалено і, мабуть, з осени і почнеться оця «будівнича» робота. Коли б хоч працювати не заважали — і то було б добре. 
3 октября. Не ходив до Академії. Не хочеться одразу впірнати в київську метушню. Та й так маю вже закуску — провісницю майбутнього «спокою». По приїзді мені дано три числа «Комуніста», де А.Хвиля, відомий брехун і нахаба, присвячує мені низку статтів під заголовком «Під академічним забралом». Я їх ще не читав. Але догадуюсь, куди чайка носом керує. Справа в тому, що «Діло» надрукувало мою відповідь Студинському, — надрукувало без змін і навіть майже без друкарських помилок, — і Хвиля тепер рятує Ординського. Моя стаття зветься «Про двох лицарів — одного під забралом, другого — так», і вже з заголовку Хвилино!’ відповіді бачу, про що буде мова. Власне, вдаряючи і проти Ординського, я таки й мав на увазі його панів, що їм він тепер служить, — і устами Хвилі вони обізвались. Уявляю, що то за пахощі будуть! Але ці пахощі такі довгі і такі смердючі, що переглянувши нашвидку першу статтю, я одіклав решр: нехай колись згодом, як вже увійду в курс київського життя. А тепер не хочеться перебивати собі спомин про тиху Звонкову. 
4 октября. Перечитав статті Хвилі. Серед тієї шаманської літератури, що останніми часами з’являється навколо Академії, це одна з найгидчих і найбрехливіших, хоч і не найсильніших вже хоча б через те, що має занадто очевидну особисту мету. Хвилі хочеться довести, що з мене не просто «контрреволюціонер», а навіть «гетьманець», а як це суперечить усім моїм виступам, то розливає море брехні, накопичує одну на одну, висмикує фрази і толкує їх як сам хоче, знаючи, що відповідати мені ніде. Дістається мені й за «Історію письменства», і за згадку про Стебницького, і за статтю «Без хліба» і кінчається, звичайно, відповіддю Студинському. Зроблено це все дуже по-партацькому. Логіка бушменська. Тон підкреслено грубий, — звичайно, «торжествующая свинья», певна своєї безкарности. Безконечна тупість і повна моральна неосудпивість, — може це слово не зовсім воздає сенс російського «невменяемость». Говорити з цими людьми — шкода, вони розуміють тільки методи кулачних доказів. Ну, і нехай!... Одне може добре в цій гнусній історії: Студинському, мабуть, не пощастить вже одпекатись од цієї оборони: така оборона дужче його припечатає, ніж моя полеміка.
Був в Академії. Мертво. Гнилизною одгонить. Чи не пора тікати й звідси?
Довго балакав з Перетцом. Він розповів про Російську Академію, про майбутні вибори. Там теж невесело. Мертва рука вже й її позначила своїм розкладовим перстом. Просвітку ніде немає. Тепер там починають публічно паплюжити невгодних кандидатів і після такої операції лишаться, звичайно, самі ласкаві телятка. Взагалі від науки незабаром од молдованина аж до фіна лишаться тільки ніжки та ріжки. Бо благоденствуєм...
Переказувано мені сплітку, ніби комуністи турбуються, чим кінчиться справа з статтями Хвилі. Вони вважають, що я на все піду і можу зробити їм скандал, бо «бажаю мучеництва». Дурні: не бачать, що мені нікуди йти, а щодо мучеництва, то Щербаківський вже попробував своєю смертю щось довести. А чи багато з того вийшло. Не такий час. Ніщо нічого не варто, опріч утробних інтересів. Істинно — всюди свинячі рила, як той казав... 
5 октября. Працюю над додатками до V тому Коцюбинського: має бути нове видання. Хочу надрукувати тут усе, що лишилося навіть необробленого по Коцюбинському, аж до його газетних статтів з «Волыни», а також бібліографію довести до останнього часу. Робота досить марудна, але треба її зробити, щоб уже до неї не вертатись.
6 октября. Бачився з Ів[аном] Чикаленком і од його дізнався подробиці смерти Петруся. Смерть цяя мене мов громом ударила своєю раптовістю. Напередодні я одержав од його листа з Курської тюрми, а через кілька днів було вже по всьому. Як розповідає Івашко, діло було так. Висланий з Києва на Соловецький острів, Петрусь прибув до Курського. Тут вийшла якась затримка і етапа не послали далі. Тим часом Петрусь захворів, лікар сказав, що ангіна. Якийсь час хворий перемагався, а коли пішов до лікарні, то виявилося, що почалося зараження крові і — more. Івашко застав його вже мертвого. До оповідання Івашкового я думав, що Петруся просто підстрелено: як його висилали, він у такому був нервовому стані, що легко міг зважитися на втечу, навіть цілком безнадійну. Доля подбала йому про іншу втечу...
А тут біда для цієї родини і з другого боку. У Євгена Харлам- повича стався заворот кишок, і він лежить у лікарні в Празі. Стан, пишуть звідти, дуже тяжкий; лежить по операції з незаши- тим животом, бо має бути ще якась операція. Про смерть Петрусеву батькові не кажуть, щоб не погіршувати його стану. Приятелі чергуються біля хворого, щоб хто не проговорився з сторонніх. Чи видержить старий? .. Багато-багато виходить в тираж старших людей, і навіть моє покоління вже стоїть на черзі, готове до тиражу, навіть серед молоді «смерть жатву жизни косит»...
Маю мороку з листами Шевченка. Вже текст III тому ввесь надрукований. Ще перед літом мав я здавати вже й готову частину коментарів, коли це звістка з Петербургу, ніби там знайдено якісь Шевченкові листи, і навіть немала пайка — щось листочків із п’ятдесят. Припинив я друкування і почав розшукувати ті листи, та й досі нічого певного не дізнався. Власник їх міцно тримає в руках цей скарб і торгується на кілька фронтів. Остання версія була, ніби він повіз їх до Харкова, але й звідти нічого не можу добитись. Що це може бути за колекція? Чи не з редакції «Основи», бо щоб це могла бути приватна якась збірка — підстав на те жадних. Коли це з «Основи», то листи друковані вже, але все одно треба їх мати в руках, бо надруковано їх дуже несправно і неповно. Сьогодні бачився я з посередником того власника і мені він обіцяв, що ще до його напише. Отже, знов затримка: поки виясниться справа, робота мусить стояти. 
7 октября. Вчора одбулося зібрання студентства ІНО, звичайне перед початком навчального року. У вступній промові ректор Семко чимало уваги присвятив моїй особі, прочитавши мало не цілу статтю Хвилі. Потім, звичайно, було принято резолюцію з осудом мені. Величезна більшість присутніх, власне, не розуміла нічого в цій історії, але, як звичайно, голосувала, як начальству приємно. Проте, кажуть, було кілька записок з протестами, а один хтось голосував проти резолюції. Якщо цьому правда, то «знайшовсь таки один козак із мілійона свинопасів». Бо ж справді, це неабияка тепер мужність — голосувати проти того, чого хоче начальство!
Отже, почалося анафематствування.
Це значить, дано наказ по всій лінії: будуть резолюції і серед студентства по школах, і на заводах, а потім примусять виступати Секцію наукових робітників, напишуть і на Академію. Мов по-писаному. Безглуздя, нісенітниця, але щоденні, звичайні, стихійні тепер, як стихійним зробився той рабський отарний дух, що все і всіх тепер оповиває. Одна гидота тягне за собою другу, отруюють повітря, збиваються в хмару густої липкої киптяги, що проходить у всі пори твого тіла. Дихати нема чим.
Вражіння присутніх на цьому обряді анафеми таке, що комуністи підготовляють якийсь захід проти мене — очевидно, висилку. Дехто говорить навіть категорично, що вирішено вже вислати — за кордон. Щодо останнього, то я не вірю: швидче Березов або Соловки... Дехто з доброзичливих людей радить мені поїхати до Харкова, щоб особисто переговорити з можновладцями й розвіяти «непорозуміння». Звичайно, я не поїду, бо ж там просто нема з ким говорити, нема кому скаржитися, нема нікого навіть, що б зрозумів, яке це все безглуздя. Коли мене висилали в 1922 р., я написав до Раковського прикрого листа — і Раковський завсти- дався. Тепер навіть Раковського, людини з революційним минулим, що обов’язувало до якогось мінімума порядности — там нема. І взагалі нікого нема. Єсть шамани-бюрократи, кар'єристи, вузькі сектанти-брехуни і спекулянти, — про що можна говорити і що доводити цим лівим виплодкам всеросійського чорносотенства, що убрались в монопольну тогу революційности?... Шкода й праці. Буду чекати своєї долі. їм хочеться, щоб я «[н]ад поклонився» їм, — думаю, що не діждуть. За те мені доведеться, очевидно, діждатись того, що кують невпинно по своїх газетних та інших застінках усякі Хвилі.
До речі — одна, але характерна дрібничка. В «Радянському селі» М.Биковець надрукував перед літом Грушевського і мою біографію. Сьогодні я дізнався, що за це вже він і «постраждав»: Хвиля, що править за диктатора над друкованим словом, звелів бідного хлопця зняти з роботи в газеті. Колись, як Тіна Андреєвна змалювала була мого портрета, то на студентській виставці його просто обернули лицем до стіни, але художниці не покарали. Тепер Биковцеві вже й досталося. Значить — удосконалюємся. 
8 октября. Я не помилився. Ці ідіоти, як видко, думають направду перевести кампанію анафематствування. Я був сьогодні в одній справі в Секції наукових робітників і дізнався, що вже комуністи пробували поставити в бюрі на обговорення справу про мене. Безпартійні відповіли, що не радять ставити, бо ж, не почувши мого слова, не можна виносити осуду, — отже, на засідання треба конче запрохати обвинуваченого і вислухати його поясненнів. Комуністи поки що змовчали. Дальша стадія буде, мабуть, така: за якийсь час комуністи знов почнуть напирати, безпартійні огинатимуться, скільки стане снаги, аж поки врешті здадуться й умиють руки. Таке вже бувало і так буде й тепер. Причин, щоб інакше сталося, я не бачу. Полохливість і льокейство своє діло зроблять.
Між іншим цікава подробиця: комуністи найбільш налягають на те, що навіщо, мовляв, Є[фремо]в писав у «Ділі», скандалив нас перед Європою, коли міг полемізувати в нашій радянській пресі. Це найвищий ступінь фарисейства, бо ж ясно, що жадна радянська газета мого слова до Студинського не надрукувала б. Але вони, видко, хотіли обморочити безпартійних своєю «толерантністю».
Про виступ Семка чув од багатьох самовидців і всі в один голос говорять, що це було щось таке мізерне й убоге, що викликало тільки обурення, а почасти й сміх. І тим характерніше, що ця моральна мізерія кінчилася анафемою, — правда, такою само мізерною і, на загальну думку, непотрібною. До речі, — тим одним козаком із мілійона свинопасів була дівчина-студентка. Ляпас свинопасам тим дужчий і дошкульніший.
Про самого Семка я думав, що йому звелено було виступити. Але мені люде, що його краще знають, пояснили, що міг він це зробити і sua sponte: така добра нагода, щоб вислужитись!.. Можливо. Пригадується мені, як той самий Семко на Багалієво- му ювілейному бенкеті, з п’яних очей, хвалився мені, що він випирав жидів з Дома учених, «бо ви ж пам’ятаєте — це був наш український клуб і скільки в йому пам’ятного творилося». Пригадується, як він тоді обіймався з Багалієм і цілувався «по-козацькому». Пригадується, як мені тоді з цього приводу оповідали, що Семко плакав, дізнавшись про убивство Петлюри... Отже, минулися п’яні сльози і хвастощі, — тепер він тверезий, то чому ж йому «не заробити» свого роду «ціну крови»? Це ж логіка теперішнього часу, логіка залізна й непохитна, як люблять говорити комуністи... 
9 октября. Веселеньку, в сучасному дусі, почув історійку. «Кни- госпілка» захожується видавати Коцюбинського, на редактора запросила А.Лебедя. Він розробив план, підшукав авторів для поодиноких статтів про Коцюбинського, переглянув текст, поробив примітки. Коли вже було готово 3 — 4 томи, видавництво каже редакторові: «Бачите, треба, щоб до редакції запросити когось з комуністів»... Редактор зробив із своєї фізіономії знак запитання, — йому пояснили, що це вимагання «загальної політики»: всюди треба комуніста «для духу». — «Що ж він робитиме, коли все вже зроблено?» — наївно запитує Лебідь. — «Ну, як ви не розумієте? — з досадою йому одповідають, — можуть зробити якусь пакость, коли обійтись без комуніста». Замість того, щоб послати цих льо- кеїв к дідьку, Лебідь погодився на запрошення фіктивного співредактора. Запросили — Демченка — секретаря Київського паркому. Він продержав матеріял у себе кілька місяців, а далі признався, що не має часу навіть переглянути матеріял і зрікся Тоді запросили Лакизу. Цей «мав час». Коли Лебідь поглянув на повернений од його матеріял, то побачив, що редактором значиться вже один Лакиза, а його, Лебідя, ім’я просто викреслено, хоча всю роботу зробив він, а не Лакиза. Спочатку здавалася справа дуже простою: Лакиза продає себе — бере гроші і дає ім’я; але він так вже розіпсів, що вирішив просто одтіснити справжнього редактора і на себе надіти його личину. Лебідь запротестував, видавництво почало викручуватись: «Хіба вам не все одно? Адже гроші за редакцію ви одержите... А Лакиза — він же тільки політичний наглядач». — «Ну, то напишіть: під редакцією Лебедя і під політичним наглядом Лакизи», — запропонував Лебідь. — «Ну, ви говорите дурницю!» — образились видавці. Так справа й досі не розв’язалася: Лакиза все думає, чи дозволити Лебедеві зватись редактором зредактованого ним матеріалу. «Невероятно, но факт!» 
10 октября. Написав Ю.Богданову (Бердичів), Я.Оренштайнові і П.Шевелєву (Чернігів).Київські комуністи наперебій один перед другим говорять моїм знайомим, що статті Хвилі «не матимуть жадних наслідків». Л.Левицький спеціально для цього приходив до Академії і говорив, натякаючи, щоб мені це переказали. Чудаки! Здавалося б, що з обвинуваченнів Хвилі треба зробити відповідні висновки, — отже, ні, не тільки їх не роблять, а ще бояться, що їх хтось у тім підозрить і запевняють, що вони готові «забути минуле», аби я не виступав проти них надалі. Становище витворюється просто комічне і треба бути позбавленим усякого почуття юмору, щоб його не завважити. А цим людям справді високою мірою того почуття бракує і вони не помічають, як опиняться в сливах і сидять там поважно, а часом і люті обличчя кривлять. І шкода, що не знайдеться на них доброго юмориста-сатирика: мав би собі невичерпний матеріял в подіях нашого часу, хоч од сучасної юмористики часто приском тебе обкидає. 
11 октября. В Москві заходилися були знов реформувати теаір. Подумали-погадали та й вирішили: оперу, як мистецтво архібуржуазне, скасувати зовсім. Тоді запротестували робітники: хочемо слухати оперу, — довелося уступити на пункті знищення, зате заграла реформаційна фантазія. Знов думали-думали та й видумали такі опери як «Аїда» заборонити, бо ж там фараони та царі; інші, як «Євгеній Онєгін», «пролетаризувати». Як виглядатимуть пролетаризовані опери — ще не знати. Мабуть, так, як пропонував якийсь мудрець ще в 1921 р. — щоб замість «Жизнь за царя» було «Жизнь за комісара», себто події XVII в. переложити на події 1920 р.; поляки, мовляв, і тоді, і тоді були, замість Су- саніна взяти сучасного незаможника, а рятуватиме він своєю смертю комісара Троцького... Мабуть, на такий штиб можна навіть «Демона» і «Фауста» перелицювати... «Что тебе — жалко?» — як люблять говорити більші й менші комісарики...Написав: Ів. Проніну, Н.Смоляковій (Бугуруслан), Пазенкові (Кривий Ріг), Дидулові (Тираспіль). Надія Смоляк — це дочка Ір.Ускова, Шевченкового коменданта, маленька «приятелька» поета. Не знаю, чи зможу їй помогти. 
12 октября. Цілими днями пересижую за примітками до Шевченкових листів. Треба б уже за огляд для «Slavi’i» братись, бо обіцяв його зробити; думав, що влітку зроблю, та й полінувався. А тепер од Шевченка не хочеться одриватись. Якось я ще не увійшов у нормальну колію, не розподілив свого часу, щоб усе встигати робити, та іноді й читанням захоплююсь. Ніби я все ще по-літньому живу. А пора б уже по-справжньому до діла братись. 
13 октября. «Загальні збори професорів, студентів і службовців ІНО засуджують протирадянську шкідливу українській культурі роботу акад[еміка] Єфремова, що виявилась у низці його праць і виступів у «Ділі», що дискредитує висококваліфікованого робітника української культури».Такий у повній красі текст тієї анафеми, опублікований сьогодні, що прийнятий був тиждень тому. Довгенько збирались. Видко, думали. Семко власноручно писав текст. Власне, ця безграмотна тирада така дурна, що навіть не хвилює. І яке мені врешті діло, що сотня-друга отарних людей висловлює мені свій осуд? Думаю, що осуд цей падає, власне, на авторів його. Бо нехай як вони силкуються, а зробити з мене ворога української культури не пощастить. Це більш комічний замах, ніж грізний. І можу знов сказати: ці люде абсолютно позбавлені почуття юмору, бо навіть не розуміють, у яку глибоку калошу себе посадили. Інша річ, що можливі наслідки з цієї органічної вади для мене, найгіршим з них може бути — переляк тих людей, що зо мною працювали, і відхід їх од справи. Симптоми деякі вже маю. Напр[иклад], Филипович у розмові зо мною сьогодні просто сказав це. Воно, певна річ, прикро, але навіть це не змусить мене зійти з того шляху, на якому стою. І взагалі думаю, що все те річ дочасна і ледве чи й тепер Семки почувають себе переможцями. Досить сконфужений у цих переможців вигляд, бо й самі вони не вірять у те, що говорять і пишуть. 
14 октября. Цілий день у мене сьогодні двері не зачинялись. Перебувало чоловік з двадцятеро, щоб «висловити спочуття» з приводу вчорашньої анафеми. Більшість були здивовані і трохи може навіть розчаровані, бачучи, що я нічого собі з того не роблю. Були й зворушливі випадки: Якубський, почавши висловлювати своє спочуття, розплакався і не скінчив через сльози. Особливо, здається, ніяково себе почувають професори ІНО, од яких мені висловлено осуд. Вони, звичайно, протестувати не зважилися, а зачувши, що діло доходить до резолюції, мало не всі повтікали, — принаймні, кожен, зо мною зустрічаючись, говорить, що пішов раніше і на резолюції не був. Характерне поводження!
Між іншим заходив і Кримський, що допіру-но сьогодні приїхав. Розповідав багато цікавого з Звенигородського життя. Влітку був випадок «бабського бунту»: позабирали у міщан землю, щоб зробити «колгосп» (колективне господарство); по всіх інстанціях міщане справу програли, або, краще, їм усюди обіцяли, що зроблять на їх руч, а робили навпаки. Вже на полі з’явились трактори і почали шматувати незабрані копи та невикопані картоплі. Тоді зійшлися баби й діти й полягали з криком — «через нас оріть!» перед тракторами. А тим часом батьки і чоловіки з портретами Леніна та Шевченка пішли процесією по місту... Довелося хоч частиною землі таки поступитися міщанам! Тим більше, що там кругом вже тепер голод лютує, особливо туди до Херсонщини (мої рідні місця: Пальчик, Старостіна, П’ята Рота тощо).
Написав до Ю.Оренштайна, Білинського (Полтава), Ганцової (Харків). 
15 октября. Неприємний день. Зайшов удень до Анд[рія] Ва[сильовича] привітати з іменинами, застав цілу компанію запрошених на обід і насилу втік. Якось у нас з ним непомітно рветься, і навіть з дітьми. Що ж — непотрібний вже я, непотрібна «мамуся»... Можна не церемонитись. Вертаючись додому, стрівся з Єлизаветою, що обікрала мертву Марію Миколаєвну. Ця нахаба мала лице зайти до нас, як звичайно, на обід і була дуже здивована, що її попрохали піти собі геть. По дорозі причепилася до мене з поясненнями, але я сказав їй, що взагалі не маю про що з нею говорити і прошу більше до нас не ходити. 
16 октября. Принесли мені оцього вірша:
«Лакузи революції».
Коли поет російський незрівняні
До цензорів посланім писав свої — 
Була монархія. Думки людські страждальні
В руках тримали царські холуї.
Пригнічені жандармською рукою
Творці-поети мусили мовчать,
Чи нишком під загрозою тяжкою
Писати й писане хутчій ховать...
О, скільки — страдники — вони зазнали лиха!..
Карали їх, кували в кайдани,
Таїм, проте, була хоч та єдина втіха — 
За волю гинули в борні.
Минали дні, роки, десятиліття,
Змінялися царі, міністри, цензори — 
І от сімнадцятий нове століття
Заквітчує в червоні прапори.
Нарешті воля!... Трон підгнилий згинув,
Червоно схід вогнями спалахнув...
Радій же, Всесвіте, і ти, моя Вкраїно/
Час вседержителів, безправ'я час минув.
Нема царів, князів, немає церкви
(Адже ж «живі» в рахунок не ідуть)
Зоря Валуєвих, Булгаріних померкла — 
Робітники тепер перед ведуть!
Радій і ти... ти вільний теж, поете,
Що хочеш, можеш те писать:
Нема цензурних комітетів,
Забудеш навіть слово «запрещать»...
Та ба... Чогось не радісні обличчя
І саркастичний посміх на вустах.
Поет настроєний песимістично
І занепадництво в його очах.
Минають знову дні, минають роки,
Якийсь шалений і нестримний біг.
Час одраховує спроквола кроки
В темряві життьових доріг — 
Червоні, чорні, сині, білі, жовті
(Життя — швидкий калейдоскоп)
І от святкуємо десятий жовтень.
Здавалось, мусить все змінитись — 
Нові ж часи, нове життя.
Але... навіщо та й од кого критись — 
Змінилося... та все нема пупи.
Змінились назви — не змінились речі:
Все, як було — куди не глянь.
Ізнов не чути заперечень.
Як чинить свинство всяка твань.
Не холуї сидять тепер — «Лакузи».
(Так, різні назви — зміст один),
Ізнову шори взято Музу
Неначе й не було відмін.
Замість Булгаріних — є Коваленки,
Я.Савченки та Биковці.
І що ж різниця тут маленька — 
Доносив той, доносять ці.
Не «запродають» вже — «забороняють»
(Не смієш мислити, бо є марксизм),
Замість Сибіру в Соловки ганяють
«За партію, за Леніна, за комунізм».
Ізнов настав час куцих конституцій,
І знов крамольний нищать дух, — 
Творці великих революцій Ненавидять визвольний рух!
І мусить знов поет мовчати,
Або написане ховать...
Чи ж варт було і сили втрачати,
Щоб «ін» на «енко» промінять?!...
Вірш не виблискує художніми вартостями, але настрій показовий: автор, студент, говорить за тих, кого тепер найбільш задурюють, кому найбільш памороки забивають: «чи ж варт було і сили витрачати, щоб «ін» на «енко» промінять». Видко, навіть теперішнє вбоге й задурене студентство щось думає і, думаючи, до певних доходить висновків. А колись і заговорить. А там почне і діяти, щоб слідом за Булгаріними вирядити к дідьку й Коваленків. Шлях неминучий, і його мусимо перейти. 
17 октября. Мав сьогодні сатисфакцію. Стрівся один мій знайомий з співробітником «Пролетарської Правди». «Чи читали ви, — питає той, — статтю Єфремова в «Ділі»? — «Ні, — каже знайомий, — не читав, бо «Діла» дістати не можу». — «А я читав: блискуча стаття! От коли б у нас, у «Пролет[арській] Правді» так писали. А то мимрять собі під ніс акафисти, — аж нуд тебе бере».Статтю мою передрукувала вся українська закордонна преса. Американські газети — під заголовками: «Мужній виступ», «Лицарський вчинок». Кажуть, що й чужомовна преса звернула увагу і коментує тією статтею становище науки «в Совітах». Тепер зрозуміло, чому так розгойдались Хвилі. 
18 октября. Засідання Відділу. Мали рішатись справи з обранням Студинського на штатну посаду — пропозиція від Президії з намоги Харкова. Перед літом ми цю справу одіклали на перше звичайне засідання. Я чекав великого бою, забрав усі документи, але діло вирішено протягом 1-ї хвилини. Справ було багато, засідали довго, потомилися і коли прийшла на чергу Студинського справа, Грушевський запропонував одікласти її. Я був на це погодився, бо мені довелося б найбільше говорити, а я був дуже втомлений. Але Кримський каже: «Ми вже чотири години говорили в попередньому засіданні. Все вже сказано і кожен з нас свою думку має. Отже, нема чого одкладати, ні обговорювати справу, а можна одразу проголосувати». Погодились. Проголосували. За Студинського троє: два Грушевських та Тимченко; проти четверо: Кримський, Лобода, Новицький, я. Перетц — не знати, чому — втримався. В усякім разі кандидатуру Студинського, цього підлизи, донощика і фарисея, Відділ одкинув. Тепер доведеться Скрипникові, що вже навіть привітав Студинського з штатною посадою, якось інакше його задовольнити: адже він «заробив у свого Бога» і ціну крови повинен одержати. І, звісно, не повіситься: люде тепер реалісти і на забобони менше всього зважають! 
52 лет
19 октября. Збори місцевкому. Теж виборча боротьба. Грушевський вже розпочав кампанію проти нової Президії Академії і вирядив був до Харкова Савченка з звичайними скаргами і доносами. Але там на цей раз зустріли його холодно і дали зрозуміти, що коли інтриги були скеровані проти Єфремова, то це було Харкову на руку, а нової Президії хай краще не зачіпає. Тоді Грушевський надумав стратегічний обхід: обрати місцевком з своїх помогачів і почати боротьбу з Президією зсередини, маючи за собою підтримку ніби співробітників. Для виборів «грушевіяне» мобілізувались, сподіваючись на звичайний абсентеїзм на зборах співробітників. Вийшло інакше. Співробітників прийшло чимало і загально-академічний список проходив 90 — 100 голосами, тим часом як «грушевіяне» одержували 15 — 20 голосів. І тут не пощастило. Та незабаром, певне, почнеться щось нове, бо це ж садисти від інтриганства і мусять щось вигадати, аби було зверху. 
20 октября. Вірменський анекдот.
Скажи, душа мой, що таке: починається на У, кінчається наЧ?
Не знаю.
Комуніст.
?!
Таки комуніст, бо всякий на них говорить: «У, сволоч!»
21 октября. Неділями хожу на товчок — роздивлятися книжки, бо часом можна щось цікаве надибати. Недільний базар — це Мюр і Мериліз сучасного побуту. Уламки минулого перемішано з уламками сучасного, а поміж них вештаються також людські уламки, яким ніде себе діти, нікуди приткнутись, голодні, обідрані, виснажені, з лихим полиском в змучених очах... Сьогодні стрів одного свого університетського товариша. Що сталося з цього колись блискучого юнака! Сивий, зігнутий, у лахах — продає якісь випадкові речі... Очевидно, ні до чого не пристосувався і гине цей живий уламок старого побуту. 
23 октября. Приїзжий з Петербургу розповідає, що там усюди величезні «хвости» — черги за кожним продуктом мало не на версту тягнуться. Але це не новина і цим нас не здивуєш. Цікавіше, що навіть це небажане з’явище влада зуміла використати для себе. Де найбільша черга з’являються, зараз фотографи і, розліпивши кругом по стінах та у вітринах плакати про нову 2-гу позичку, старанно фотографують хвостатий натовп. Один наївний провінціял зацікавився: — навіщо то? Йому пояснили: фотографії одсилають за кордон, як доказ того, як людність СРСР цікавиться позикою: бачте, які хвости за облігаціями стоять! Правда, дотепно вигадано?... «И терпентин на что-нибудь годится»...А навсправжки справа з позикою стоїть так, що радий би чоловік утікти, так усі дірки перекопано. Усім службовцям і робітникам через місцевкоми та завкоми просто звелено купити облігації на суму місячної платні. Мусять купувати і школярі, а як діти самі не заробляють, то це знов же падає на батьків. Мусять брати і студенти, особливо стипендіяти: теж стипендія щонайменше за місяць перейде в державну кишеню! Всі беруть, ніхто не протестує, — беруть «своєю охотою» і тільки розходячись з зібрання, потихеньку лаються. Та нехай собі лаються, аби брали, а для закордону є й перепаровані спеціяльно фотографії... Недурно починають задихатись навіть люде, що добре були пристосувалися до теперішнього курсу: навіть Дорошкевичів, Дог та Корчаків починає од його нудити. 
24 октября. Вибори до академічного місцевкому зродили силу спліток і навіть свою літературу. По руках ходить юмористичний опис грушіянського виступу, а щодо розмов, то їх багато і навіть чимало досить несподіваних. Кажуть, що комуністи спершу були нібито задоволені наслідком виборів, але згодом схаменулися: «Адже Єфремов прийшов на вибори і голосував демонстративно за ваш список», — нашорошено говорить один комуніст до когось з вибраних, розуміючи це так, що чи нема тут якоїсь крамоли. «Це тільки показує, — не знайшов нічого кращого на відповідь за- твержений обранець, — що Є[фремо]в не те, чим ви собі його уявляєте». Яке становище! Досить мені за когось руку підняти, щоб шанси його в очах влади впали. Шкода, що я не догадався голосувати за Савченка та Глушка: хай би поморочили собі на верхах голову, що це значить, чи не пора цим підлизам і донощикам перестати вірити. А без жартів кажучи, до якої дурости треба дійти, щоб так уперто вишукувати собі ворогів. Це вже щось гірше, ніж манія переслідування. 
25 октября. Щодня на мене гавкають і пінять од злости — то з газетних шпальт, то на всяких зібраннях та з'їздах. Найбільш, здається, перериваються тут педагоги. Ці традиційні «человеки в футлярах» здавна мають смак до того, чим і як угодити начальству, — от і тепер забігають далеко вперед, виконуючи, чого тим потрібно! Було б смішно, коли б не було так безмірно гидко — оце безпросвітне льокайство.Написав до Петра (Катеринослав), Ів. Зубковського (Миргород), В.Кравченка (Житомир). 
26 октября. По місту ходять вже перекази, що комуністи висловлюють своє незадоволення з приводу останнього засідання Відділу. Навіть не так забалотуванням Студинського, як вибором на академіків Томсона та Сиповського. А їх зовсім і не вибирали, їх тільки називали поміж інших кандидатів... Видимо, опозиція вже пустила свою вигадку за факт: вибирають, мовляв, чужих і занедбують своїх, себто тих самих Тимченка та Ол[ександра] Гршевського — вічних і нещасливих кандидатів. Тепер почнеться, мабуть, інший спосіб: доносити про всіх, щоб звернути на себе увагу і хоч не дверима, так дірою влізти в академіки.
Синявський Ол[ександр], що провадив ревізію Інституту укр.[аїнської] наукової мови, виявив себе. Коли він їхав з Харкова на ревізію, то дістав від Озерського наказ: робити ревізію так, щоб Кримському допекти, «щоб його не було в Інституті». І Він постарався: написав, що в Інституті не було «проводу». Коли його питають, що це значить — каже, що він натякав на Холодного, але Озерський, очевидно, розумітиме Кримського... Зроду-звіку не сподівавсь я від Синявського такого холуйства, але тепер, здається, і на батька рідного покладатись не можна, що не видасть і не продасть.
Написав до Чернігівського музею та до В.П.[Переткової). 
27 октября. Мав балачку, і прецікаву, з Заболотним про академічні справи. Він дуже турбується про наслідки моєї статті проти Студинського і каже, що коли проти мене будуть репресії, то Президія Академії подасть в одставку. Друге — це питання про дообрання Президії, власне, про кандидатів до Президії од Першого відділу. З цього приводу розповів мені Заболотний свою розмову з Скрипником у Кисловодському. Скрипник спершу був сказав: «Ви самі маєте формувати собі міністерство, добирати співробітників і Наркомос у це не втручатиметься». — «Отже, напр.[иклад], Єфремова ви затвердите на члена Президії?» — «Ні в якому разі», — була відповідь. — «А Кримського?» — «Кримського..., — зам’явся Скрипник, — Кримського на члена Президії затвердимо, тільки не на Неодмінного секретаря». Тепер Заболотний говорив з Кримським, і він рішуче зрікається йти до Президії, як, певна річ, не пішов би і я, хоча б навіть «высочайшая власть» і не мала б проти того нічого. Чудаки! Вони думають, що я тим цікавлюся. А я радий, що здихався клопоту, і вдруге лізти в клоаку не маю охоти. Буде вже з мене чотирьох змарнованих років і тієї «подяки», що дістав за це цього року. Та й досі дістаю хоча б у формі тих анафем, на які так розщедрилися радянські органи і люде.
Комуністи сподіваються, що я таки відповідатиму Хвилі і конче в «Ділі»! Теж не розуміють, що я міг би цьому панові одповісти тільки через адвоката, коли б у нас був хоч трохи пристойний суд.
Одна комуністка скаржилася чоловікові на Першу трудову школу: «Чего вы смотрите? Там же все учителя ходят в малороссийских сорочках и все говорят только по-украински. До каких пор терпеть эту петлюровщину?» Ох, яка старовина в теперішній новизні вчувається! 
28 октября. Написав В.Дорошенкові та О.Маковей. Одержав запросини прибути на ювілей... Студинського! А перше — дати статтю до присвяченого йому збірника. На це міг би відповісти тільки хіба пропозицією передрукувати в збірнику мою йому відповідь. А наших опортуністів дуже занепокоїв ювілей Студинського: не знають, на яку ступити. Дорошкевич навіть мене запитав, що йому робити? «Коли ви маєте звичку, — одказав йому я, — вітати людей, як вони доконують акт публічного безстидства, то вітайте й Студинського». Дорошкевич сконфузився, але привітання, мабуть, таки пошле.Почув цілу в’язку матеріялів до сучасного фольклору.
Читає дядько газету — помалу і трудно: «На Дніпрельстані одбулось вітання представника влади, Всеукраїнського старости т.Г.І.Петровського. Стрінули його інтернаціональним гімном...» «Отаке, — додає од себе, — яка влада, таке й вітання».
Скаржиться студент, що на іспиті провалився. «Усе йшло добре, на всі питання одповів, а тут якось сплутав і замість РКА- КА — сказав РПІПІ... Ну, і прогнали»...
На селі агітатор говорить про індустріяльну позику, довго розписує, чому повинні її селяне розкуповувати і нарешті пропонує, щоб кожен двір узяв на 5 крб. «Воно так, товаришу, треба... звісно, — чухається в потилиці якийсь дядько. — А тільки чи не можна б краще одсидіти?»
У лікаря. Приносить пацієнтка аналіз шлункового соку. Лікар читає: «Кислот нема, жирів нема, цукру нема... е, та у вас не шлунок, а правдивий тобі Сорабкоп!»
З приводу скорочення установ — мають скасувати всі установи і підприємства, опріч ДПУ, ДОПРА, СОРАБКОПА і Біржі праці.
29 октября. Позавчора, в суботу, мені довелось бути під виконкомом (Кол[ишня] Дума). Там був натовп людей, чоловіка з 500, червоні прапори і т.п. аксесуари. Думаючи, що то офіціяльна маніфестація на честь комсомольського свята, я не звернув на той натовп уваги, хоча мені чудним здалося, що на балконі нема промовців, і натовп мав такий вигляд, ніби чогось чекав. Як я вертавсь назад, то з вікна трамваю бачив якусь чудну метушню. Натовп то згортався, то поширявся, ніби нуртував усередині; якийсь військовий тяг за собою штатського; хтось когось брав за комір, видко було, як підіймались і опускались кулаки. Я подумав, чи не надумали кишенькові злодії використати маніфестацію і їх зловили, — тим більше, що кондуктор, показуючи на того, що держав другого за комір, сказав: «Цього я знаю, — це з уголовного розшуку».Отже, виявилось, що це була антиурядова демонстрація. Опозиція вийшла на вулицю. Спершу вона вимагала, щоб випущено арештованих опозиціонерів, а коли цього не задоволено, розкидала в театрі прокламації, а потім урядила демонстрацію. Розповідають, що розганяли її так само, як за старих добрих часів козаки — нагайками, шаблями, наїздили кіньми. Я бачив тільки початок, а опісля сталися серйозніші події. Сила арештованих, багато покалічених. Арештованих розвезено по участках, чи то пак — районах. Коли їх розвозили, то вони кричали: «Да здравствует...» кінець губився в лапі, якою альгвазил затикав арештованому рота. Під виконкомом була справжня бійка між опозицією і православними комуністами, а потім між опозицією та міліцією. Знов старизна воскресає перед нами. 
30 октября. Ось які прокламації розкидано в театрі 23 жовтня з гальорки під час вистави опери «Червоний мак».
Прочти и передай другому. Всем членам ВКП(б).
Товарищи!
Несмотря на наши неоднократные предупреждения, киевское партруководст- во вместо того, чтобы по-настоящему направить огонь против правых, открыто- опортунистических, элементов партии, не видящих классовой борьбы, желающих жить в мире с кулаком, непманом и бюрократом и тянущих рабочий класс в сторону капитализма, — вместо этого партийный аппарат обрушил еще один удар на левое пролетарское крыло, на большевиков-ленинцев-оппозиционеров.
Дела партруководства еще раз показывают лживость и лицемерность своих словесных выкриков о необходимости особо ударить по народившимся правым элементам, как наиболее опасным врагам находящихся в ЦК ВКП и РККИ и преступно скрывающихся.
Аппарат, испугавшийся растущего влияния оппозиционных идей в рядах партии и рабочего класса и боясь его активности, в ночь с 18 на 19 октября арестовал еще несколько десятков стойких пролетариев-оппозиционеров, среди которых находится старейший член партии с 1902 г. рабочий т.Яковенко.
Бешенными ударами по оппозиции, ссылкой за ссылкой аппарат пытается изолировать левое крыло от партии и тем самым лишить партию способности к отпору. Напрасные жалкие попытки!
В этот момент лишь предатель рабочего класса может говорить: «Моя хата скраю».
Товарищи! Быстрей встряхивайтесь! Станьте вновь на ленинские позиции! Партия должна взять свою судьбу в свои руки и решительным поворотом влево направить политику по пути оппозиции!
Группа большевиков-ленинцев-оппозиционеров.
Киев, октябрь 1928 г.
Малограмотно, але промовисто. Єсть права опозиція, єсть ліва опозиція. Кличуть — на ніж. А ми видихаємо те, що вони собі між собою витворяють.
Написав І.Айзенштокові, В.Котельникову (Петербург). 
31 октября. Ховали С.В.Старицьку, хорошу лагідну людину. На похороні — ввесь український Київ. Тепер з людьми тільки й можна побачитись, що на чиємусь похороні...
Нові подробиці з недавніх виступів опозиції. Кажуть, що до демонстрантів приєдналися робітники з «Арсеналу» та «Червоної Кузні», і тоді вже пущено кінну міліцію, нагаї та шаблі. Дивлю- чись, як розвозили арештованих по участках, з зв’язаними руками, робітники говорили: «От як нас тепер обнімають». Є чутка, що арештовано 12 чоловіка з ДПУ і навіть прокурора Зорина, як потайних опозиціонерів.
В Харкові так само була антиурядова демонстрація, так само розкидали прокламації в театрі і так само провадяться арешти і биття нагайками. А в газетах тим часом мурмочуть щось невиразне про праву і ліву опозиції та нашвидку організовують правовірних!
Вчора телефоном передано з Харкова наказ до Академії — щоб хтось з Президії їхав з привітанням на ювілей Студинського. їде Воблий. Той самий Воблий, якого найбільше паплюжив Студинський у своїх статтях проти Академії. Становище незгірше за гоголівську унтер-офіцершу... До того ж ще Воблому доведеться їхати в товаристві Озерського та Савченка. Не думаю, щоб було це йому до смаку! От як дають реванш наші «наркомосці» побитому Студинському за мою статтю та постанову Відділу. Треба думати, що приїзд Озерського не дуже буде й самому Студинському на руку: може скомпрометувати його перед польською владою. Правда, цей суб’єкт здавна звик ліпити свічки і чортові, і Микиті, то, мабуть, і тут викрутиться. 
1 ноября. Мене вже в Києві нема! І я не відомо де перебуваю. Таку принаймні сенсаційну звістку вичитав я у витинці з «Діла» (ч.238, з 24.Х), що прислав мені Дорошенко. Звістку, що «Діло» надрукувало з слів «добре поінформованої особи, що в цих днях приїхала з Києва». Розписавши останні події, «Діло» кінчає так: «Комуністична кампанія, непевність кожного дня і поклики до репресій, мабуть, так вплинули на заслуженого українського діяча й ученого, що його нерви не витримали. Він з тяжким серцем покинув Україну, щоби не піти слідами Щербаківського, який кинувся в Дніпро». Варто було б написати до «Діла» слідом за Марк Твейном, що ця сенсація «трохи перебільшена»: нерви мої ще видержують, нікуди я не виїздив і не збираюся, сижу на Гоголівській і працюю над Шевченком. Але не хочу давати такому Хвилі до 2 — 3 фельєтонів і заробітку за них. Хай попостить! 
2 ноября. Очевидно, «Діло» тільки одбило легенду, що про мій від’їзд вже склалася. Коли я показав «Діло» 3[еров]у, то він сказав: «Ото велика штука! Цими днями були в мене два вчителі з Фастова, питають. «Де Є[фремо]в?» — Кажу: «В Києві». — Не повірили. Кажуть: «Напевне знаємо, що у Відні, пише книжку про становище України під радянською владою. От коли б прочитати!»
А репортер «Пролет[арської] Правди» розповідав про сцену в редакції. Сидить Бензя і читає «Діло». Коли враз схоплюється і кличе Могилянського: «Чи ви не знаєте, де Єфремов?» — «Та певне тут... я його три дні тому зустрів на вулиці». — «А, то, видко,брехнули».
Справа з ювілейною поїздкою Воблого набрала якогось опереткового характеру. Приїхав уранці Озерський, а як поїзд на Шепетівку стоїть у Києві дві години, то подибала нещасна Прегоратива на Жидівський базар — купувати валізку: незручно за кордон з кошиком їхати. Купив. Вернувся. Жде на вокзалі Воблого та Савченка. Нема. Виявилось, що пашпорти їм не готові: по телеграфу їх замовили з Харкова, але чи харківські чиновники «забули» послати телеграму, чи тутешні, одержавши її, заклали десь — не знати; досить того, що пашпортів нема, хоча Воблий добре дбав і днів зо три сам, позичивши ніг у Сірка, сам бігав та клопотавсь про пашпорт. Почало начальство по всіх «присутст- венних місцях» само дзвонити, але чи ж можна за якусь там годину виправити пашпорт? Тоді Л.Левицького навійнула геніальна ідея: «їдьте без пашпортів, а я вам пошлю їх наздогін автомобілем». Поїхали Воблий з Савченком на вокзал. Приїхали. Але тут їм новина: поїзд пішов дві хвилини тому. Воблий, певне, в душі зрадів, але Савченкові дуже хотілось таки їхати і почав він умовляти, щоб доганяти поїзд — чи аеропланом, чи автомобілем; залізничне начальство пропонувало навіть дрезину. Знов завагався Воблий. Але пашпорт, пашпорт: його німе не витягнеш з відповідної канцелярії! О четвертій годині пашпортів усе ще не було, і я так і не знаю, чи кинулись «доганяти» поїзд сьогодні наші «комівояжери». Поїзди ж на Шепетівку йдуть усього тричі на тиждень, і коли чекати дальшого поїзду, то довелося б приїхати хіба після ювілею. Чистий фарс!
Заходив Микола Прокопович, з сумом розказував про свою розмову з Воблим. «Видко, ми помилились, — нема чого на його надіятись». Справді, виявився Воблий у цьому фарсі з найгіршого боку: він дозволив уже себе загнуздати, як і Заболотний. Отже, котиться наша Академія під ноги Скрипникові так прудко, як навіть гадати не можна було. 
3 ноября. Ювілейний фарс несподівано обернувся в трагедію. Зі Львова звістка, що там з приводу 10-ліття боїв між українцями та поляками виникли великі розрухи з масою забитих і покалічених. Про фіглярський ювілей Студинського за таких обставин, звісно, й мови не може бути. А що робитиме там Прегоратива, що з новою валізкою вибралась на свято, а опинилась на похороні!Львівські кріваві події показують, скільки вибухової матерії назбиралося в Галичині і на якому вулкані збудовано Польщу. Теж божевільна держава, бо нічого не навчились і нічого не забули поляки, що на пригніченні, розбраті й поневоленні думають міцну державу збудувати. їхні пращури вже таким методом будували і прийшли тільки до того «Polnische Wirtenschaft», що стало було притчею во язиціх по Європі. Тепер знов од того самого починають. І кінчать тим самим після всіх пишних декларацій про «нашу і вашу вольность». 
4 ноября. З Воблим ще, в додаток до вище згаданого фарсу, трапилась історія: його арештовано! Не буквально, а щось на те скидається. Тоді, коли йому пропоновано їхати дрезиною чи аеропланом — доганяти поїзда, Левицький звелів йому чекати в інституті, поки вирішиться справа про спосіб подорожі. Чекає Воблий годину, чекає другу, чекає третю... Цілий день сидить в інституті — ніхто до його нічого. Виявилось, що начальство про його просто забуло, і цілісінький день просидів Воблий без руху. Людина, що бачила його в тому стані, оповідає, що він був страшенно лютий, махав кулаками, вигукував: «Що це я — арештований, чи що!», — але все ж не наважився піти хоч додому. Отже, слухняність зразкова. 
6 ноября. Два дні ні за понюх табаки пропало. Була Рада Академії. Маємо зразкову «говорильню» за усіма парламентськими правилами: порядок дня, регламент, дебати, резолюції і... нудота. Говорять-говорять і на тому, власне, й кінчається. Розійдуться, напостановлявши, а хто виконуватиме — невідомо. Діловий дух одпетів од колишнього Спільного зібрання.Написав листи: Зубковському (Миргород), Кравченкові (Житомир), Аниховському (Бугуруслан), Рогозівському (Полтава), Перетцові, В.Дроздовському (Петербург). Тепер одписую досить акуратно: одержав листа — зараз і одписав. Правда, здебільшого «телеграмами», на зразок Кулішевих. 
7 ноября. Бачився і довго розмовляв з Д.І.Багалієм. Він розпитував про київські події і дещо розповів з харківських спліток. Між іншим, найбільш його турбує справа невибору Студинського на штатну посаду. Можна думати навіть, чи не наказано йому в Харкові, щоб він тут умовляв людей таки обрати Сту- динського. Угодовська його позиція занадто ясна.
Вияснилися й ще деякі цікаві події. Після провалу на Відділі Студинського, Грушевський обернувся до Президента, щоб той «рятував становище»: мовляв, Студинського на Відділі провалили, хоча Скрипник цього вимагав; тепер скажуть, що це зробив Єфремов, і як результат — Є[фремо]ва можуть вислати. Президент на це одказав, що він нічого не може зробити, скоро була постанова Відділу. Отже, в Харкові це одбилось таким способом, що київські комуністичні кола вже вирішили вислати Є[фремо]ва, але Грушевський, цеє зачувши, умовив їх цього не робити, щоб не викликати обурення. Одно слово — Грушевський себе рекламує в ролі мого порятівника... Ну-ну!
Іще. Савченко під час своїх поїздок до Харкова дуже пропагує там думку, ніби я написав на Студинського «доноса»: сказавши «pecunia non olet», я обвинуватив Студинського, що він бере від большевиків гроші, а за це його можуть арештувати. Автор цієї беліберди теж потім казатиме, що «рятував» мене. Чого доброго!
Багалієві, видко, дуже неприємна ця історія з Студинським, і він весь час силкувавсь мене умовити, щоб я сидів тихо. Я відповів йому те, що відповідаю всім на такі речі: сижу тихо, працюю і нікого не чіпаю; отже, нехай і мене не чіпають. А коли зачеплять — дам здачі. І залякати мене висилкою чи іншим чим — не можна. На тому й скінчили розмову на видиме незадоволення Дм[итра] Івановича. Занадто він полохливий, а тому й вічно- угодова людина. 
8 ноября. Вчорашні маніфестації пройшли, кажуть, блідо, мляво, без жадного піднесення, і, опріч утоми, нічого не маніфестували. Начальство дуже боялося виступу опозиції, надто між робітництвом. Пускаючи робітників з «Большевика» (кол[ишній] завод Гретера), з «Арсеналу» й з інших великих підприємств процесіями, попереду їх обшукували, чи не мають із собою зброї. Такий маневр викликав величезне обурення та ущіпливі розмови. Проте все обійшлось тихо і мирно. Опозиція не виступила.Оповідають, що в Москві праву опозицію, проти якої такий крик лунає тепер по газетах, укороновують Ворошилов, Риков та Луначарський. Вони ніби одверто виступають проти «індустріялізації» і кажуть, що найбільшу увагу звернути треба на село, бо ж воно під тиском індустріялізації загибає і тягне в прірву ввесь большевицький уклад. Треба, мовляв, рятуватись і тому — назад. Православні большевики (сталінці) обзивають їх зрадниками. Як видко, нова колотнеча зривається, не вважаючи на тон офіціяльної преси та похвалки, що «все обстоит благополучно», цей вічний приспів усякої офіціяльщини. 
10 ноября. Публічне відкриття інституту ім.Шевченка (Київської філії); зібрались чоловік з 60, довгі та нудні промови про «культурну революцію», якої наслідком має бути нібито Інститут. Коли так та «революція» робитиметься, то недалеко заїдемо.Вираз «культурна революція» зробився вже модним гаслом. Тулять її всюди. Нею виправдують і аргументують усяку сучасну пакость. Навіть події в Академіях (і у нас, і в Петербурзі) значною мірою мотивуються «культурною революцією». Це значить — ламай: може щось із того й вийде. 
11 ноября. Знову гавкотня, цим разом з «Пролетарської Правди». Обізвався С.Щупак. Правду кажучи, цей Щупак не з зубастих і гавкає тільки тому, що певен, що здачі не дістане. Хоробрість його не органічна, а навіяна. Правду кажучи, мені вже надокучило бути об’єктом гавкотні оцих маленьких цуциків. Забирає охота цикнути на них. Єсть у мене тільки один спосіб — «списаніє книжноє». Що ж, доведеться його вжити, якщо й далі так буде. Не багато, а все ж поширити свою відповідь на гавкання я таки зможу, коли треба буде.
В Академії все ворожать: чи вишлють мене, чи не вишлють.
Але, як і всяке ворожіння, нічого певного не дає! Сьогодні Заболотний сказав мені: «Якщо вас вишлють, то і я з вами поїду». Джентльменська пропозиція... та тільки не вірю я, щоб у його ви- старчило зважливости протестувати. Та й у інших усіх. Проковтнуть, як проковтнули мовчки всі напади на Академію. «Культурна революція» — нічого не вдієш!
Написав до В.Перетца. 
12 ноября. З М.Садовським зле: параліч. На щастя, не дуже в тяжкій формі. Був утратив зір, але після п’явок знову почав бачити. Лежить, але бадьорий, безупинно говорить. Це може пошкодити йому, як і численні одвідувачі.
Якщо хвороба затягнеться або погіршає, то що він робитиме? Адже до останнього часу живе заробітком. Напередодні грав, та ще в шопі при якомусь млині на Подолі. Жах: цілий вік працював, а тепер буквально голову не має де прихилити. Саксаганський хоч 80 крб. пенсії має, Садовський — ні копійки. У інших народів такі таланти під скляною покришкою держали б, показували б як чудо. А у нас — тільки ледачий над ними не збиткується. Зате тішимося, що «Українську державу» маємо. Усякий пройдисвіт знайде собі притулок, тільки справжні діячі національні мусять поневірятись. Зате, як помре хто з них, то пишний похорон справимо: це ми вміємо.
А поки що тільки тюрми повні українців і то самих українців. Недавно оповідали мені, що якогось мого родича (невигодна тепер фамілія!) захопили й держали ні за що кілька місяців. Так він розказував, що тюрма набита українцями: селяне, робітники, військові, просто люде. Зате серед тих, що допитують, українців нема. Там усе жиди сидять. Вони ж творять і українську культуру. Вони ж і визначають, як і оскільки мають мовчати українці, як казав колись котрийсь з австрійських міністрів. Ну, а наслідки щодня бачимо. 
13 ноября. Серед публіки ходить чутка, що бере гору права опозиція. Цього ще не видко ні з чого, хіба те, що по газетах завзято праву опозицію лають.Бачив листа від Томашівського Сте[пана] з-за кордону. Пише: «Звістки по ваших газетах про львівські події надміру перебільшені. Була бійка, в якій обом сторонам дісталося. Але жертв не маємо...» — Отже, виходить, що наші, своїм звичаєм, брехнули та, своїм же звичаєм, одразу й замовкли. 
14 ноября. Засідання ювілейної комісії. Матимемо ми мороку з цим ювілеєм Академії!
Одержав поштою такого документа, писаного на машинці:
«Відозва до всього поневоленого Москівщиною працюючого люду України.
Вже більше двох сторіч, як Україна несе тяжкий тягар визиску економичного та знущання політичного й культурного від «благодійної» Москівщини. Більше двохсот років український селянин, а наостанку й український робітник своїм потом, своїми мозолями наповнює дірявий мішок російського уряду: раніш царського, а тепер так званого пролетарського, що ховаючись за спину пролетаріяту, обдираючи його вже одинадцять років — обіцяє лише золоті гори, а замість цього дає тяжку працю во ім’я так званого «соціялістичного накопичення».
Час настав сказати: — Геть дармоїди! Геть кровопийці! Геть визискувачі працюючого люду!
Нас мілійони, а ми зігнули спину, даємо собою поганять.
Розкуйтеся!
Братайтеся!
Вставайте! Кайдани порвіте і вражою злою кровію волю окропіте!
Брати українці! Час настав будувати власне життя.
Час настав подбати за волю рідного краю!
Хай живе самостійна Україна!
Слава Україні!
Слава борцям за долю обездоленого люду!
Комітет визволення України».
Якась дитяча прокламація — безбарвна і беззмістовна. Нагадує таку саму продукцію 90-х років, що ширилась серед студентства. Тільки що тоді вже виробився був свій стиль прокламаційний, а тут видко цілком невправну руку. 
15 ноября. Засідання Відділу, перед яким я пережив кілька поганих годин: ніяк не міг знайти Багалієвого рукопису. Навмання написав до Грушевського — чи не в його він. Виявилося, що Гр[ушевський] оддав його Антоновичці. Зрадів я страшенно, коли врешті набіг тропи, бо губити чужі рукописи — то вже остання річ.Засідання минуло спокійно. Найголовнішу справу, що могла всіх нас розсварити — поділ грошей — одкладено на суботу. 
16 ноября. Знов пішли чутки про праву опозицію, але вже діаметрально супротилежні: ніби Риков, Ворошилов та Луна- чарський одійшли геть од уряду, — отже, переможені, а не переможці. Але ніхто не знає, де правда. Чуток і пліток стільки, як перед упадком самодержавства.
Написав до Н.Смолякової (Ускової), Ів. Проніна (Бугуруслан), Айзенштока, В.Перетца, Ю.Богданова (Бердичів).
17 ноября. З Кримським нещастя. Вчора був такий сердечний пароксизм, що насилу одволали. Поговорив з Іванцем!... Зійшлись ми сьогодні, щоб ділити між установами Відділу кошти — та й розійшлися, нічого не поділивши.
Гавкають на мене вже віршем! Кажуть, що в останній книжці «Гарту» Доленго коло цього почесного діла заходився. Що ж — чує, на чому можна заробити і так своє «поетичне натхнення» пристосовує. Поети — нині народ меткий.
Завтра святкують ювілей одного такого меткого — Миколи Вороного. Плазує по всіх офіціяльних і офіціозних місцях і випла- зував собі ювілей. Так само святкував він свій ювілей за Директорії. Одна дотепна людина сказала: «Я радий ювілеєві Вороного тільки з одного боку: скоро його ювілей святкують, то буде переміна режиму». 
18 ноября. Гоголевого «Ревізора» та Фон-Візінового «Недоросля» виставлять для дітей. Розумні нині діти поробились! А ще, мабуть, розумніший режисер, що найповажніші п'єси з російської драматичної літератури на дитячу іграшку повернув.
Оглядав у Лаврі збірку П.Потоцького. Дуже цікава, хоча чио- то аматорська. Цей генерал, з теперішнього погляду людина одіозна, зробив величезні послуги культурі, зберігши цінні речі, часто уніки. Ще один приклад до ролі старої буржуазії. Теперішня не тим цікавиться. Вона служить «акумуляції».
Кажуть, що бачили Садовського вже на вулиці. Кажуть, що вже навіть афіша з його йменням з’явилася. От дійсно невгамовна людина! 
19 ноября. Розподіляли на Відділі кошти. Морока! Бо з яким методом не заходь до Охрімової свити — все ж вона тільки Охрімовою («Тришкин кафтан») й зостанеться.Хвилинні лаври не дають спати решті радянських Мильтіядів та Темістоклів. За суботу гавкнуло на мене аж з трьох місць: Демченко на якійсь нараді профспілок (по радіо переказувано!), Кияниця в «Селянській газеті», Таран — у «Комуністі». Глупотою і злістю забивають Хвилю. Ці вже пишуть, що «брудною лайкою» (матюками чи що?) облаяв я Академію, радянську владу, одірвав науку від робітників та селян. За тиждень буде, що і всі погроми жидівські на світі робив я... Кінчають підбурюванням до репресій. До такої міри безстидства не доходили ще ніколи куплені писаки, як ці ідейні комуністи. 
20 ноября. Надруковано в «Пролет[арській] Правді» промову Демченка. Коли буде війна — то в цьому буду винен я — так думає Демченко. Себто він може й не думає, але говорить. Видко, я наступив їм на «любимую мозоль» в особі Студинського, і пароксизми злости періодично вертаються. Тепер хочуть організувати «громадську думку» з висловом обурення проти мене, і треба сподіватись виступу обурення всяких зоотехнікумів, фармтехнікумів і т.п. високоавторитетних установ. Давно звісне «precz Frankiem, — тільки в умовах повної безправносте, з Березовим у перспективі. Між іншим, характерна рисочка. Демченко у своїй промові цитує мою ненадруковану (для німців писану) історію літератури. Отже, виходить, перлюстрували, зняли копію й оперують одверто, не розуміючи навіть, яку собі рекомендацію дають. Максимальне безстидство. 
21 ноября. Нове гавкання: «засуджує і ганьбить» мене Педагогічний технікум ім.Грінченка. Шкода, що забули попереду зняти з цього мудрого технікума ім’я Грінченкове.Зустрів К[орчак]-Чепурківського і запитав його, чи не думає Президія Академії, що їй час увійти в справу і запротестувати проти цькування не тільки мене особисто, але й Академії! Од- повів, що думає і що Президент мав поробити якісь практичні заходи. Завтра матиму розмову з Президентом. 
22 ноября. Нове гавкання: кореспондент в московських «Известиях» з Харкова під заголовком «Носители идей петлюровщины в Украинской Академии наук». Брехня і наклеп котяться, як снігова лавина, і, як лавина ж котючись, збільшуються, обростають. Кореспондент переказує статтю Тарана, на предиво брехливу, та брехню ще й од себе додає. Лавина! «Отечество в опасности!»...
Згадав я цей вираз та й перечитав оповідання Потапенка під таким заголовком, витягти з шафи книжку, що стала підвалиною моєї бібліотеки (перші книжки, що купив я р[оку] 1891 в Києві — були оповідання Потапенка). Старезне оповідання, але подекуди новиною бренять його сторінки. Тільки ж якою ідилією були прокляті часи навіть царського режиму, як рівняти до нашого теперішнього раю! І серед його доводиться жити, працювати, не знаючи, чи докінчиш почате речення, чи діждеш ранку в своїй хаті. Навіть 1922 — 1923 р. для мене був спокійніший, бо тоді хоч дожидав висилки, та хоч такого злобного цькування не було. Що ж, прогресуємо!
Новий пароксизм злости пояснюється тим, що на писанину тутешніх дурнів озвались дурні за кордоном. Тепер тутешні реагують на тамтих, а не можучи дістати не то по конях, а навіть по оглоблях — зосередили всю свою злість на тому, хто під рукою, себто на мені. От вигода опинитись між двома загонами дурнів.
Мав розмову з Президентом. Sancta simplicitas. Він запропонував мені, чи не покінчив би я якось оту справу з цькуванням. Я одповів, що не маю сили те зробити. Він розповів мені ще декілька анекдотів, та й на тому кінець розмові. Доброго захисника має Академія! Та, правда, чи й може такий знайтись серед мілійонів свинопасів? 
23 ноября. Нове гавкання — вчора на зборах в Художньому інституті. Врона «при сей верной оказії» згадав і свою претензію, що я «ззів у його многоплодного индика», підписавши колись записку про порядки в Інституті.
Ще одно гавкання на сторінках «Пролет[арскої] Правди» — за засідання проф.[есійних] спілок. Новий термін — «єфремівщина».
Пішли чутки про арешт і висилання Рикова та Ворошилова: Сталін ніби розправляється з правою опозицією. Думаю, що ці чутки перебільшені. Зате, напевне, не перебільшені чутки про страшні харчові труднощі по містах, — це ми бачимо й у Києві з його «хвостами». Кажуть, що друкують потай картки на хліб.
По руках ходить віршоване -
«Письмо к Горькому».
Приветствуя всем сердцем ваше возвращенье
К брегам покинутой давно родной земли,
Яне хотел бы скрыть от вас то, Горький, впечатленье,
Какое вы почти на всех произведи.
Я по натуре очень откровенен
И чувств своих от вас я не хочу таить,
Кривить душой иль льстить, я вовсе не намерен,
И с вами буду лишь правдиво говорить.
Вся вера моя в вас, как лист в ноябрь, опала
И я признаться вам открыто в том готов,
Что почему-то мне так больно-больно стало
От ваших первых дней, от ваших первых слов.
Душа моя полна несказанной печали...
Я вижу, что в умах теперь у всех разлад.
Ах, лучше б, Горький, вы совсем не приезжали,
Чем так приехать невпопад.
Что с вами сталось, Горький, — право, оглянитесь.
Нельзя же так судить поспешно, сгоряча.
Поверьте, что потом вы сами устыдитесь
Своих похвал, рассыпаных сплеча.
В чем это вы нашли у нас омоложенье?
Не в том ли, что кругом бездомные пестрят?
Не в том ли, что у нас людей за убежденья
Ссылают в Соловки, а часто и казнят?
Ужель, внимая жалкой гнусной лести.
Фальшивым почестям кремлевских главарей — 
Забыли вы разгул кровавой дикой мести,
Простили гибель родины своей?
Ужель, в плену ненужного тщеславья
И в апогее гордости своей,
Не видите вы, Горький, нашего безправья,
Не видите деяний гнусных палачей?
Где наше равенство, где братство?
В чем свобода? Здесь превратилось все в сплошной авантюризм
В стране забитого безмолвного народа
Господствует один кровавый деспотизм.
Кто гражданин нз нас; кто право здесь имеет?
Свободно в сей стране раздастся голос чей?
Мы только лишь рабы, лишь жалкие пигмеи
Самодержавнейших московских палачей.
А вы нашли\ что мы помолодели,
Что бодро выглядим на площадях Москвы...
Пошли б вы по стране, да там бы поглядели — 
И ваше сердце бы изныло от тоски.
Страна в убожестве дошла до омерзенья,
Но свора сытая, не мысля ни о чем,
Сама толкая всех на грязь и преступленья,
Еще фиглярничает правом и судом...
Пойдите вы в народ и с ним поговорите,
Вам много горького придется услыхать,
Но только никому теперь не говорите
О том, кто вы такой, а то вам будут лгать...
Кругом уж говорят, что нашим большевизмом
Вы будто куплены. Но я не верю, нет!
Ужель вы можете смириться с деспотизмом?
Ужель вы, Горький, больше не поэт?
Нельзя, нельзя так слепо увлекаться;
Нельзя, не зная нас, вперед превозносить.
Советую я вам подольше здесь остаться,
Чтоб наши вольности и быт наш изучить.
Мы знаем все, что вас в Москве купили
Тем, что торжественно так вышли вас встречать,
Но об одном вы, Гэрький, позабули
Что чувствам улицы не стоит доверять.
Далек от мысли я сказать, что вас не любят,
Что недостойны вы, чтоб честь вам оказать...
О нет, что говорить — вас все здесь чтут и любот
Я этим о другом совсем хочу сказать.
Отлично знаем мы, что вами мы богаты,
И с вашим именем наверно всяк знаком.
Но для чего ж для встреч знамена и плакаты
И чуть не всем составом Совнарком?
Все это жесты, все одни лишь жесты,
Но вам так скоро их, пожалуй, не понять.
Вам следует пожить немного здесь на месте,
Чтоб чувства наши все и помыслы узнать.
Нам просто выгодна известная персона
И эту выгоду из вас мы извлекли:
Вы не успели, Горький, выйти из вагона,
Как на весь мир хвалу нам изрекли.
Мы это, Горький, ловко рассчитали.
И эти почести, и этот крик и шум,
Поверьте, для того мы только и создали,
Чтобы растрогать вас, чтобы затмить ваш ум;
Чтобы в пылу безумного тщеславья
Вы не заметили сплошную нашу грусть,
Чтоб не увидели вы гнета самоправья,
Чтоб не услышали, как тяжко стонет Русь.
А Русь в страданиях дошла до исступленья,
И надрывается, тяжелый крест влача,
А лучший сын ее с слезами умиленья
Трепещет на груди в объятьях палача.
Не потому ль во мне вся вера в вас опала
И я признаться в том открыто вам готов,
Что в этот ваш приезд мне больно-больно стало
От ваших первых дней, от ваших первых слов.
Дальші не поправили. Горький, як відомо, одповів «механізованим громадянам» жорстокою, грубою унтер-офіцерською статтею в радянській пресі і поїхав спочивати за кордон. Ну, що ж — його не болить...
До речі: «где наше равенство, где братство?» — була в Харкові така вулиця (кол[ишня] Мироносицька) — вулиця рівности і братерства (пам’ятаю, що без liberte). Тепер вона зветься: вул. Дзержинського. Дуже вдатна символіка. 
24 ноября. Паки і паки гавкання: надрукували в «Прол[етарській] Правді» резолюцію Художнього інституту. Лавина брехень ще збільшилася. Характерно, що в останніх «анафемах» забувають вже зовсім про Студинського: коротко тривала популярність цього «окривдженого» мною лакея. Він більш не потрібний. Апетит пішов далі і тепер оперує на мою адресу просто [в]вічі словами — «злочин», «зрадник», «внутрішній емігрант». План очевидно такий: тероризувати оцим цькуванням усіх і вся, тоді повикидати мене з усіх установ руками стероризованого «громадянства», а тоді вже взятись і до фізичної розправи. Поки що «виелімінування з суспільности», як говорили колись галичане, йде як по маслу. Та й то правда — «виелімінування» Франка, Павлика і ін[ших] — то дитячі жарти, рівняючи до теперішнього, як і замените «precz Frankiem».
На диво почуваю себе спокійно. Маю тільки безконечну огиду до насильників і безконечний жаль до їхніх жертв, усього отого громадянства, що довело себе до такого пониження. Дратують мене численні вболівателі, що приходять — часто потай — мене розважати й радити. З страхом в очах, спантеличені, з панічними річами ці добрі хороші люде найбільш мене втомлюють своїм спочуттям і вболіванням, і мені доводиться здержувати себе, щоб не говорити з ними різко. Доводиться, коли допечуть, кінчати розмову категоричним — «ну годі про це, давайте про що інше». І мені ж доводиться кінець-кінцем їх розважати! Часто навертається на спомин невмируща сцена в Гефсиманському саду і я тепер тільки зрозумів, скільки людського вкладено в ті передсмертні розмови.
Одбувсь ювілей М.Вороного. Я не пішов вітати цього гаєра — і, виявляється, нюх мій не тільки суб’єктивно, а й об’єктивно — виправдався. Я не знав, що розсилалися запрошення і моє ім’я викреслив Баран, виправдуючи своє прізвище, хоч він перемінив його вже спершу на Биран, а тепер ще на Барун. Хороше було б моє становище, коли б не нюх!
Були представники з Секції наукових робітників. Здається, сьогодні комуністи поставлять на Бюро секції справу про моє виключення. Добрі люде занепокоєні, але ... півень тричі не заспіває, як вони зречуться мене. Спільно врадили, що вони мають домагатись, щоб Секція постановила — зажадати од мене пояснення. Власне, гадаю, що нічого з цього не вийде. Комуністи, маючи наказа звише, свого доб’ються, і добрі люде у відповідний момент просто «умиють руки».
Рятує мене робота, хоча, власне, не знаю, на який кінець я роблю, нап[риклад], коментарій до Шевченкових листів. Адже за Секцією піде, напевне, «виелімінування» з Академії, далі з Держ[авного] видавництва — і всі плани видання все одно розпадуться, навіть коли не числити на заслання. Отже, «здраво рассуждая», робота і читання, власне, безцільні. Але вони мене, на щастя, захоплюють і одривають од навкружньої гидоти. Без них — хіба справді піти б слідом Щербаківського лишилось.
Написав Ользі Маковеєвій. 
25 ноября. Паки і паки гавкання: в петербурзькій «Красній газеті» — передрук з московських газет.
26 ноября. Ще одно гавкання — на зборах у Кооперативному інституті. Дивуюся, чому мовчить «Кооптах».
Одержав із Секції наукових робітників повідомлення, що на засіданні Бюра в суботу 1 грудня має бути: «поставлено справу про Вашу статтю в «Ділі» та деякі інші публікації порево- люційних років, які дістали гострого осуду в радянській пресі та в постановах радянських громадських організацій». Мені радять не йти на засідання, а обмежитися писаним поясненням. Побачу.
Написав В.Перетцові, Д.Рудченкові (Харків), Є.Матюшенковій.
В Петербурзі аналогічна з моєю справа акад[еміка] Жебелева за статтю проти Ростовцева. Кажуть, що місцева Секція вже його виключила. 
27 ноября. Сціпивши зуби і зібравши всю, на яку тільки здатен, здержливість — написав до Секції — ось теє писання:
«До Київського Бюра Секції наукових робітників.
Вчора я одержав повідомлення від Київського Бюра Секції наукових робітників про постанову з 24 листопада — постановити на найближчому засіданні, 1 грудня, мою справу. Не певен бувши, чи стан здоров’я дозволить мені прибути на засідання Бюра 1 грудня, цим способом маю подати такі свої пояснення.
Стаття моя в «Ділі» (25 липня, — копію прикладаю) дає відповідь на надруковані в тій ж таки газеті статті двох авторів, акад[еміка] К.Студинського й невідомого мені Лівобічного, про Всеукраїнську Академію наук. І змістом своїм (спростування поглядів і фактичного багажу названих авторів), і стилізацією (епіграф і закінчення з Франка, що мали акад[еміку] Студинсько- му й самому «Ділові» нагадати подібні ж обвинувачення, які вони вкупі колись виставляли проти знаменитого українського письменника) — моя стаття скерована виключно проти акад[еміка] Студинського й самої редакції газети, що необачно вмістила глибоко, на мій погляд, нетактовні вихватки свого постійного співробітника, акад[еміка] Студинського. Я писав не проти Академії наук, а навпаки — в її оберегу; я писав не проти Наркомоса (у мене взагалі про його й мови нема), а навпаки — для здемаскування людини, що, підшиваючись під офіціяльні документи, навсправжки втопила їх у безлічі дрібних пліток, вигадок і непродуманих, чисто особистих обвинуваченнів. Чому я вважав за потрібне надрукувати таке спростування? А саме тому, що статті акад[еміка] Студинського і Лівобічного перед неосвідомле- ними в справах Академії читачами подавали цілком викривлений вигляд як найвищої наукової установи на Радянській Україні, так і її роботи, — отже, були, власне, по суті дискредитацією перед закордоном не тільки Академії, а й Наркомоса. Мені здавалося і здається, що такої дискредитації без протесту не можна було полишити якраз во ім’я правди і розвитку науки на Україні. Чому я вмістив такий протест у «Ділі»? Власне, тому, що вибір газети не од мене залежав. Органи для відповіді вибираються — або ближчий для автора напрямком, або ж той, у якому надруковано статті, що дають привід для полеміки. За кордоном я не знаю органів, які відповідали б моєму світоглядові,- отже, лишився той, у якому акад[емік] Студинський і Лівобічний свої напади на Академію вмістили. В даному разі було це тим доцільніше, що спростування йшло просто до того читача, який одержав однобічні про Академію інформації од названих авторів. Можу додати, що за 33 роки моєї письменської роботи це були перші рядки, які я послав до «Діла», газети мені глибоко антипатичної в минулому й тепер своїми хитаннями й опортунізмом... Отже, всі здогади, закиди й обвинувачення щодо солідарности з цією газетою взагалі — мушу одкинути.
Тим більше мушу одкинути обвинувачення щодо солідарности з тими невідомими мені органами преси й угрупуваннями за кордоном, котрі намагаються — очевидно, в своїх інтересах — використати мою статтю. Я можу брати на себе відповідальність тільки за те, під чим стоїть моє ім’я. Я завжди був тієї думки, що письменник повинен за свої слова відповідати і тому, друкуючись за кордоном навіть за царського режиму з половини 90-х років, я з тим не крився і підписувавсь повним ім’ям. Все, що я писав і робив — писав і робив одверто, не уникаючи відповідальности. І тому я маю право вимагати, щоб мене судили за мої, а не за чужі думки і не накидали мені того, чого я ані думав, ані робив. З часу свого повороту до Києва в 1921 році я працював виключно на науковому полі. Я не займався і не займаюсь політикою ні явно, ні потайки; я не мріяв і не мрію ні про які конспірації чи інтервенції, глибоко переконаний, що всяка інтервенція була б тільки на шкоду трудящим, а тим більше інтервенція добре мені з минулого відомої «історичної Польщі», що своїм воістину «Polnische Wirtschaft» на землях Західної України — хоча б останніми погромами у Львові — нехибно показала, що нічого не забула і нічого з своєї історії не навчилась. Ще раз кажу: все, що я робив і роблю — робив і роблю при світлі ясного дня. І я — щонайменше з жалем — мушу констатувати, що ті органи преси й громадські організації, що виносять осуд, навіть не вислухавши обвинуваченого — ллють воду не на свій млин. Я вже не кажу про те, що сама форма, обставини й тон тих безпідставних осудів позбавляють мене всякої можливости спокійно на них відповідати.
Подаючи ці пояснення на товариський суд Бюра Секції наукових робітників, я просив би в разі якоїсь неясности в них для членів Бюра дати мені можливість виступити з додатковими поясненнями. Разом з тим я дозволю собі надіятись, що розважне слово Секції внесе нарешті спокій у море розбурханих пристрастей і покладе край односторонній полеміці. На моє глибоке переконання, вона шкодить не самому мені, заплутуючи до решти ясну, здавалося б, справу і ставлячи під сумнів саму можливість об’єктивного щодо неї суду».
Думаю, що нічого з того не вийде. Фактична сторона справи їм не потрібна, та вони її й сами знають, а з іншого — наїдок невеликий. Взагалі витворилось надзвичайно дурне якесь становище. Я опинився немов у ролі «великої держави», з якою друга держава воює, проводить дипломатичні пересправи, зриває їх (комуністи заявляють, наприклад), що тепер ніхто з них зо мною не може говорити після того, як я одкинув їхню пропозицію (?) через Президента, я про те вперше чую!), уживає всяких дипломатичних заходів і т.п. Мабуть, ще ні одна людина в світі в такому дурному становищі не була. І головне ж, що навіть на становищі «великої держави» я не воюю, а моя супротивниця всі сили пускає в діло і всі засоби. Хай йому чорт — сидіти отак під обухом. Це вже так допікає, що іноді серйозно бажаєш — хай би вже той обух спустився і розтрощив тобі голову Легше було б, ніж бачити вічно перед очима оці вишкірені й роззявлені пащеки одних і гниле нице холуйство других. 
28 ноября. Вчора був єдиний день, коли я не почув жадного гавкання, сього разу lucidum intervallum. Сьогодні знов гавкнули в Політехнікумі. Очевидно хроніка гавкання й далі буде збагачуватись, бо атмосфера псяча все нагрівається. Це вже не пароксизм, що минає швидко, а якесь постійне delirium tremens.
29 ноября. Гавкнули в Інст[итуті] народного господарства. Врона робиться комівояжером на псячих мітингах.
30 ноября. Гавкнули з Харкова: Секція наукових робітників обізвалась. Пізнаю Д.І.Багалія! Він мою статтю читав, справу знає, але, як у його водиться, й словом не обізвався. Звелено — виконано. За всіх режимів однаковий, «всегда готовый»... Говорити замість себе випустив Чепігу і цей дурень і падлюка з страху розперезався навіть більш, ніж од його вимагали.
Насідають на мене «тайні Никодими». Додому не ходять, бояться, зате в Академії просто дихнути не дають своїм спочуттям, виливами жалю. Нещасні од переляку люде, і нещасний режим, що витворив тільки два сорти людей — падлюк, що замість людського голосу самим гавканням озиваються, і тремтячих, мовчущих індивідуумів, що забули, що принаймні язика в роті мають. Трупом од усього цього тхне.
Вчора й сьогодні точилися розмови з приводу мого пояснення. Добрі люде все бояться, щоб комуністи за його не образились. Я спершу доводив їм, що справа наперед вирішена і далі вже вона піде призначеним шляхом і ніякими уступками у виразах її з того шляху не збити. Нічого не помогло. Спільними зусиллями таки одкинули кінчики двох останніх абзаців. Мені вже так це все надоїло, що я врешті махнув рукою: робіть, люде добрі, як краще! (Як той мужик, що йому запропоновано вибирати між сокирою і шибеницею). Вернувшись додому, написав згодом проект ще одного закінчення, але охолонувши побачив, що нема чого й пропонувати його добрим людям. Ба й справді, — ось він:
«На закінчення кілька слів про деталі — мої статті, що хоч і пізно, звернули на себе критичну увагу. Критиків було два — А.Хвиля та Кияниця. Про останнього не говоритиму: він, видимо, моїх статтів не читав і надолужує ледве чи цікавою в даному разі новиною про моє непохвальне поведіння в Центральній Раді. А.Хвиля читав, але його критика належить до того сорту літератури, що я назвав би — шаманським: чоловік з усієї сили вертиться, пріє, піниться, б’є в бубон, вигукує на всякі грізні голоси, щоб перелякати духа нечистого, а нечистому доводиться тільки посміхатись, на ці марні зусилля глядючи. Все у його, починаючи від заголовка (що це таке за «академічне забрало»?) і до закінчення викликає непорозуміння й здогад, чи годен зрозуміти критик те, що читає. З передмови до моєї історії витяг Хвиля цитату з Галятовського про руїну і ображається — чому я осмілююсь руїну називати руїною. Ображається в першому фельєтоні, а другий і сам починає констатуванням, що «руїна була велика». Це, мабуть, тому, що цим разом авторові треба було дошкулити мені за статтю «Без хліба», щоб за всяку ціну витолкувати її як контрреволюційний виступ. Власне, трудно зрозуміти, чого вчепивсь цієї статті Хвиля. Написано її 1921 р. для збірника на допомогу голодним, перейшла вона через руки комуніста, небіжчика Григорука, і жадних не викликала закидів — і раптом контрреволюція, бо я не згадав письменників, як Куліш, що надрукували свої твори 1925 — 1927 рр! Чому до слідства притягнуто мою статтю про П.Я.Стебницького — ще більш незрозуміло. Стебницький жив 63 роки, працював для України десятки років і, очевидно, це - головне в його прекрасному житті, а не три тижні міністеруван- ня за гетьмана, що довело, між іншим, повну неможливість гетьманського режиму. Нарешті мою статтю про Студинського Хвиля виложив і опрацював так, що ніхто з його читачів не знає, про що ж, власне, я писав. Один приклад. «Єфремов брутально бреше!» — ввічливо кидає на мою адресу Хвиля з приводу мого сумніву, звідки цитує Студинський таємні офіціальні документи, кажучи, що ж вони були надруковані. Єфремов не бреше — завважу, — бо документи були надруковані, як нижче і сам Хвиля подає — 10 червня, а стаття Студинського датована 3 травня. Отже, моє здивування цілком законне, хіба що припустити в Студинського той нюх передбачення, якого вимагав од мене Хвиля в справі творів М.Куліша, що про них я мусив знати задовго перед їх опублікуванням. Не диво, що на підставі таких інформацій усі дальші автори і промовці, які моєї статті не читали, а спираються головним чином на Хвилю, фатально обертаються у сфері повної фантастики. Хтось із промовців дійшов, напр.[иклад], до того, що поставив мене вже просто в лави «Кола польського»! Думаю, що така критика і таке аргументування відомих осудів — це не критика, а повна компрометація самої справи, яку критик обороняти береться!»
Звичайно, це ні до чого, бо чого важать людські аргументи перед роззявленими пащеками?
Написав В.Перетцеві та Петрові. 
1 декабря. Гавкають...
Моя справа розворушила всю черву, якої стільки розвелося на гниючому трупі. Навіть декого з комуністів уже нудить. Мені переказують, що рядові комуністи в Харкові і в Києві аж виють: не знають, на яку ступити, скаржаться на те, що ситуація взагалі надзвичайно тепер складна, шпіонаж одного за одним такий, що кожен з них боїться й слово сказати, що доводиться балансувати поміж правою і лівою опозицією. Переказують, що Бухарін (з правої опозиції) був на Донбасі, говорив якусь промову до робітників, але ту промову заборонено друкувати, а самого Бу- харіна, як він спинився у Харкові, навіть не показали публіці, як це бувало звичайно з «вождями»! До речі — згадався мені один анекдот недавнього походження. Один з членів ВУЦВК’а, селянин, приїхавши до Харкова на сесію, вирішив і свої господарські потреби задовольнити. «Чи не знаєте, де тут купити можна вожжей?» — питає. — «А як же, можна. Ходімте!» Ведуть його до паперової крамниці, показують на стіну, де висять портрети: «Ви хотіли вождей — ось вони. Вибирайте, котрого хочете». — «Та мені, — чухає потилицю дядько, — не тих, що вішають, а тих, що правлять» (віжки)»... Верхи комуністичні також спантеличені. Вже про державу у них мови нема, — сама партія на першому плані і, що звелить партійна верхівка, те всі роблять без запереки. «Скажуть мені, — хвалився один нарком,- зарізати мого секретаря, і через 10 хвилин його вже не буде». А верхівка заклопотана такими важливими справами, як цькування Єфремова! Воістину, велика злість розпирає цих дрібненьких, манісеньких людців, а ні до чого доброго злість довести не може.
Сьогодні має бути вирок у моїй справі Бюра Секції наук[ових] робітників (Київської). Власне, вирок відомий вже — засудити за контрреволюційність мою літературну діяльність, але не ставити питання про виключення мене з Секції й з Академії, як того вимагають казенні язики та пера. Навіть це добрі люде уважають за свою перемогу!
Президент сказав, щоб я «подав скаргу на те, що мене обижа- ють». Я сказав — добре, хоча висловив йому свою думку, що тепер, мабуть, пізно вже втручатись Академії. Подав Президії копію того, що подав до Секції.
А Студинського, кажуть, сама Президія перевела в штатні академіки! Значить, з вищого наказу! Значить, Юда своїх 30 срібла добився! Нехай... аби знав, що товариші його не схотіли. 
2 декабря. Гавкають... Гавкають люто, «с остервенением», пачками, немов поспішають висіріляти назбирану злобу. Особливо визначилась Секція наукових робітників. Її резолюція, не доходячи до крайностей про мої погроми і т.п., все ж безоглядно мене засуджує. Добрі люде, що піднесли цю справу в Секції і обіцяли мені, що швидче руба поставлять питання і підуть у відставку, очевидно, в останній момент перелякались і видали мене з головою. Один з них навіть розлетівся мене вітати, що так «добре скінчилося: не виключили», і був дуже здивований, коли я сказав, що нічого доброго в їхній резолюції не бачу. «Храбрость не обязательна», але оця заяча трусість і боягузство всяку міру переходять. Кажуть, що погіршила справу резолюція Харківської секції: після неї комуністи, що йшли були на м’якшу резолюцію, вперлися і не погоджувалися на уступки. Нічого й говорити, цю резолюцію виробляли в паркомі, і секційні комуністи були тільки ослами, що принесли те, що на їх поклали.
Розповідають, що в Лисенковому інституті хтось із студентів подав записку: «Усе, що є кращого на Україні — з Єфремовим. Коли ми мовчимо, то тільки тому, що у нас «вільна Україна». Голова, не похопившись, прочитав записку вголос, а тоді комуністи так розсердились, що пропонували навіть шукати автора записки, примусивши всіх присутніх писати на пробу. Засиділись до пізньої ночі і зпересердя ухвалили найлютішу резолюцію!
Написав до П.Опанасенко (Москва). 
3 декабря. Добрі люде з Секції хочуть мене упевнити, що їхня резолюція для мене «добра»... Я вже нічому не дивуюсь. Коли навіть скажуть, що й плями на сонці — од мене, то тільки плечима знизну «хіба?» — але не дивуватимусь. А добра тому, що не сказано нічого про моє виключення!
4 декабря. У Львові одбувся ювілей Студинського. Як — не знаю. Відомо тільки, що з України виступали «тов.Озерський і гром[адянин] Савченко». Отже, «порок наказан, а добродетель (в особі Студинського) торжествует».
5 декабря. Гавкають. Пачками. Ураганним огнем. Вже і фарма- технікум, і зоотехнікум гавкнули і навіть народи сходу. Нема ще Кооптаха. Та, мабуть, буде і він.
Позавчора Президент поставив мені питання письменно:
1) Чи вважаєте ви полеміку за підходящий спосіб рішення питання?
2) Чи передбачали ви результати своєї полеміки з Студинським?
3) Чи маєте далі виступати в закордонній пресі?
4) Як ставитеся до радянської влади; яку роботу робили й робите в Академії?
Я відповів: 1) Полеміка взагалі сприяє вирішенню справ, тільки не така, як у даному разі, 2) не передбачав і передбачати не міг, насамперед у формі використання її закордонною пресою, 3) не збираюсь, 4) ставлюсь лояльно, і, як радянський громадянин, виконую всі повинності, що на мене той стан накладає; робив і роблю в Академії от те і от те (дещо зазначив). На підставі цих запитів і відповідів Президія винесла свою резолюцію: засуджуючи мій виступ за результати, вважати пояснення за задовольняючі і інцидент за вичерпаний. Скласти то вони склали, а тепер не знають, що з нею робити. Пробував Президент учора по телефону говорити з Харковом, але Скрипника нема там, а без його просто бояться щось вирішити. Отже, резолюція Академії сама по собі, а гавкання — само по собі. Аж поки, мабуть, Кооптах обізветься. Нема ради — треба терпіти. А тут нерви починають вже не видержувати щоденної гавканини, брехонь, бруду, яким з усіх боків силкуються мене обляпати. Серед громадянства взагалі не вірять тим наклепам, але — рабський стан — поробити нічого не можуть. Усе мовчить залякане, придушене, і навіть не благоденствує. Сьогодні сірів мене на вулиці один знайомий і після розмови на прощання каже: «Мені хочеться Вас у руку поцілувати». Мала втіха і для його, і для мене. 
6 декабря. ГПУ викликало одного з співробітників Академії, щоб розпитати, як в Академії ставляться до «справи Є[фремо]ва». Той ніби одповів, що всі обурені, бо вважають увесь похід за чистий наклеп, а надто після поясненнів, які Є[фрем]ов дав Секції та Президії.
Отже, справа добирається на вищі інстанції.
Президент переказував мені, що Київський пар[т]ком з моїх поясненнів не задоволений і загрожує дальшими «резолюціями, як виразом організованого гніву й обурення». Левицький радить мені їхати самому до Харкова, щоб виправдатися. В чому? І перед ким?
Сьогодні Демченко ганьбить мене за шовінізм і фашизм. Отже, Студинський ганьбив за москвофільство, Донцов так само, резолюції обурення — за полонофільство, а Демченко — за український шовінізм та фашизм поруч Донцова! Боги безсмертні, де ж край дурості і нахабству? Це вже якась масова істерія, в якій нічого не розбереш поміж обвинуваченнями, що одне одно виключають, а всі вкупі і разом валяться на мою голову. 
7 декабря. Гавкають. Пачками.
Переїздив через Київ, вертаючись з-за кордону, Озерський. Робив доповідь в Академії про свою подорож (Берлін, Львів). Хлестаков! Розповідав з апломбом про речі відомі, а що невідоме, «од себя» — то хвастливі дурниці. Пропав тільки день через його.
8 декабря. Перший день за останніх три тижні, що мого ймення не згадано в «Пролет[арській] Правді» з відповідними компліментами. Певне, випадок. Зате завтра загавкають з новою люттю. Ще ж багато лишається «обурених» установ: можна ж аж до дитячих садків дійти,- по слову: «из уст младенцев и ссущих совершил еси хвалу».
Студинському, між іншим, послали привітання — Заболотний, Баталій... Отже — треба вилити один-другий цебер помий на
Академію — і академіки улаштують тобі тріумф. Втішна філософія. Написав Петрові і Глібовій (невістка байкаря). 
9 декабря. Гавкають вже з другого боку. Знов викопали Федорову справу, яку вже раз були використали. Хутко, мабуть, писатимуть про якусь мою тітку чи брата в первих.
10 декабря. Рада. Нудьга безконечна і балаканина безконечна. Під час засідання підсів до мене Грушевський і зашепотів:«Коли я довідався, що проти вас мають бути репресії, то заявив Левиць- кому, що це на Україні викличе обурення і я перший протестуватиму. Левицький переказав про це Скрипникові, що був тоді в Москві, і Скрипник, нарадившись з Менжинським, вирішили, що репресії проти вас були б на цей час політичною помилкою. Та й Хв[едір] Савченко, бувши в кінці листопада в Харкові, чув од двох секретарів Скрипи икових, що репресій не буде. Оце я хотів вам сказати, щоб вас заспокоїти».Я подякував. Коли б це було не під час засідання, то попрохав би, що хай би вони з Савченком про мене менш клопотались.... Яка поза: чоловік сам заварив усю кашу, а тепер ще під доброчинність підшивається! 
11 декабря. В газетах тихо, без гавкання — на диво. Зате допік мені Ковтун: вимагає собі кращого помешкання, та ще й загрожує «робітниками». Безчесна людина! Взагалі усе наче змовилось, щоб допікати. В дворі Ковтун. На вулиці пара божевільних — Юлінька і священик Левицький. За стіною конає вже другий місяць старий Козицький — кричить ночами і стогне. Я не знаю, як ще в мене нервів вистачає!
12 декабря. Тихо. Невже припинилось?
Написав: Зубковському (Миргород), Смоляковій (Бугуруслан), Катерині Косенковій-Трегубовій (Борзна).
13 декабря. На засідання Відділу прийшло від Президії повідомлення про те, що вона перевела Студинського на штатного академіка. Мотивування дитяче, а вчинок холуйський: звелено-зроблено... Усіх на Відділі це обурило, як протизаконне втручання, але... «прийнято до відома» та й годі. Цікаво, з якими очима прийде на Відділ Студинський? А втім — що й питати: Сірків багато бігає, у кожного можна очей позичити.
14 декабря. Знов почалося, тільки з другого боку. Почали випускати «представників од української інтелігенції». Першим виступив сьогодні в «Пролет[арській] Правді» проф.Ол[ександр] Крупський. То ще нічого, що гінеколог навчає мене, публіциста, громадськосте Далеко гірше, що цей Крупський завжди виявляв себе великим моїм поклонником і ще недавно приходив «сповідатись», як його тягло ГПУ і силувало бути у його співробітником... Видно, справа у них таки налагодилась... А може, як каже дехто, печенею запахло: катедру Писемського хоче опосісти цей мій новітній учитель. Чи сяк, чи так, а коли од імені інтелігенції української говорить Крупський, то далі донизу вже падати нікуди. На самісінькому дні лежимо і не борсаємось навіть. 
15 декабря. Анафематствувати почали... трудові школи! В «Пролет[арській] Правді» — перша ластівка, 71 трудшкола, вже з’явилась. У Києві таких шкіл, мабуть, із сотня — отже, на місяць- два вистарчить, а тоді ще дитячі сади, притулки і нарешті «крапля молока» в запасі лишаються. Ну, що ж — коли божевілля, то хай же воно до краю виявляється.Показував мені Президент проект резолюції, якої в моїй справі вимагають од Академії комуністи. Певна річ — безумовний засуд і — друге — вимагають, щоб я заявив про свою прихильність до радянської влади... А не діждуть! 
16 декабря. Згадалося Франкове «Важке ярмо твоє, мій рідний краю». І благання -
Щоб сіячів твоїх їх власне покоління На глум не брало і на сміх.
Щоб монументом їх не було те каміння,
Яким в відплату за плодючеє насіння Ще при життю обкидувано їх...
Даремне благання! Чого ждати від «лакеїв в золотій оздобі» чи без неї — все одно. Так було, так є, так буде, поки не видохне рабське покоління на нашій землі. А його ще надовго вистарчить, бо на зміну йдуть просто вже дикуни, для яких питання моралі, чести, совісти — нехай навіть примітивних — цілком порожні звуки. Навіть не забуті слова, бо їх теперішня молодь і не чула навіть. Як житимуть, роздягнені, обдерті з усього людського? з спустошеною, порожньою душею? з скам’янілим серцем? З єдиною жадобою «panem et circenses»? 
17 декабря. Вчора був у Заболотного Скрипник, годин зо три балакали вони про мою справу. З незв’язного і, видимо, неповного переказу Заболотного у мене таке вражіння що: 1) Скрипник тримається войовничо і непримиренно і хоче поставити мене навколішки, себто «покаятись» і прохати помилування («прости мене, мила, що ти мене била») і 2) Заболотний упав на дусі і, значить, Президія Академії, як і Секція, видасть мене з головою, одмовиться від своєї попередньої, уміркованої, резолюції і напише, що їй звелить Скрипник і К°. Навколішки я не стану, каятись не буду — отже, перспектива виясняється: мандрівочка, і, мабуть, неблизька, пахне. Не дурно сьогодні одержав картку од жінки П.Грабовського з Фрунзе (колишній Вєрний): прочитала, мовляв, з газет про вас і бачу, що ви мусите подорожувати — то приїздіть просто до нас... Треба мати на увазі ці сердешні запросини.Заболотний казав, що напише до мене вимагання, щоб я подав ще додаткові пояснення. Я одповів, що, мабуть, це зайва річ, але хай робить, як знає. 
18 декабря. Од Заболотного одержав такого листа: «Вважаючи те, що ваша полеміка в «Ділі» розгорнулася в ідеологічну боротьбу, в котрій ставляться питання про Академію і її зв’язок з радянською владою, прошу Вас рішуче і найясніше визначити вашу позицію і відношення до принципових справ, котрі порушені в дискусії, звернули на себе увагу громадянства, наукових кол і влади і викликані (sic!) Вашою статтею і заявою».
Питання поставлено не скажу, щоб доброзичливо... Після деякого вагання, чи одповідати, я написав такий проект відповіді:
«Відповідаю на вашого листа з 17 грудня.Моя полеміка в «Ділі» мала на увазі деякі, там і зазначені, моменти з нашого академічного життя — та й годі. Чому вона розгорнулася «в ідеологічну боротьбу» — для мене річ не зрозуміли- ва і несподівана. Можу лиш жалкувати, що не передбачив наслідків своєї статті, бо був би інших пошукав способів, щоб відповісти на несправедливі закиди в «Ділі» ж на адресу Академії й мою особисту.
Щодо моєї позиції в зачеплених протягом останніх місяців принципіяльних справах, то вона логічно витікає з мого становища і моєї роботи, починаючи з 1921 р., себто з повороту мого на Україну. Я живу в Радянській державі, я — громадянин Радянсь- кой Республіки, я працюю в науковій сфері, себто на культурній роботі. Отже: визнаю устрій Радянської Республіки, її закони і владу, виконую її вимоги, а спеціяльно в культурній сфері констатую велику роботу, пророблену за радянського ладу, й сам, скільки маю на те сили, сприяю й допомагаю тут радянському будівництву. Поза цим, як я вже зазначив у своєму поясненні до Президії, я не мріяв і не мрію ні про які внутрішні чи зовнішні конспірації, що йшли б на шкоду Робітничо-селянській Республіці, і тому обвинувачення в солідарності з людьми, органами чи угрупованнями, що намагаються використати мою випадкову статтю в «Ділі» — рішуче і категорично відкидаю!»
Певна річ, це ні до чого. їм потрібна не фактична сторона, а покаянна лірика, а її я по совісті не можу дати. Не знаю ще, чи подам цю відповідь. Може просто краще занехаяти дальші розмови. 
19 декабря. Передав Заболотному відповідь через руки. Сам до його не заходив. Мені і жалко його, слабого і дезорієнтованого, і прикро за його боязкість і невміння твердо поставити справу. Академії нема вже. Єсть нікому не потрібний «департамент науки», в якому хазяйнують чиновники, прислухаючись чуйно до наказів згори, угадуючи навіть бажання начальства. Яка шкода, що я не вийшов з Академії весною! А тепер вже пізно, бо все одно викинуть. Ну, та побачимо!
Нарешті «изльзе» мій Мирний. Так довго з ним воловодила друкарня, що вже я був і надію загубив, що книжка колись вийде.
По місту розійшлась чутка, що афганістанці прогнали свого Аманулу й перебили в Кабулі радянське посольство. Якщо цьому правда, то може зірватись світова колотнеча. Адже завжди починається десь ніби на узбіччі — на Балканах, чи що. Коли би Афганістан не перебрав цим разом на себе ролю «порохового льоху», яким були досі Балканські держави. 
20 декабря. Комуністи серед війська пускають чутку, що я — польський шпик. Мені казали про кілька виступів такого змісту, що зробив сам Демченко. За те, як такі відомості переломлюють ся в комуністичних низах, показує такий факт. Зустрів Петро (він гостює в мене) свого товариша з Катеринослава, комуніста, і той розповів, що чув од комуністів, ніби Є[фремо]в — жид! «Я, — каже, — сперечався з ними, говорив, що знаю його брата і він не жид...». Юдофобська комуністична маса по-своєму поясняє гавкання своїх верхів і повертає на юдофобську руч.Пробували, як мені переказують, мою справу поставити і *в Москві на з’їзді наукових робітників і якийсь білорус зняв був це питання. Кияни зацитькали його, кажучи, що вже рішено «кінчати». А, власне, нічого не рішено. Правда, кілька день немає газетних вибриків, але це може, як у тому анекдоті: «Слава Богу, перестало». — «Еге, перестало! Одпочину та й знов буду!» Може «одпочивають». До речі, кілька сучасних анекдотів. 1) Питаються жида: «Ваше отношение к советской власти?» — «Как к собственной жене». — ? — «Ненавижу, но привык и терплю». 2) Найбільш із усіх вождів має дар передбачення — Троцький. — «Чому?» — «Бо він ще в полеміці з Леніним сказав: «Мой путь — верный». (Заслання до Вєрного). 
21 декабря. Гавкнув Войцехівський (у відповіді на привітання Академії), але ще не дуже люто, а як на попередню мірку, то й зовсім лагідно.
Знову Петрова розмова з знайомим комуністом. Питає той Петра: «Чого приїхали до Києва?» — «Та хочу подивитись, як ви мого брата їсте». — «Е, його не так легко з’їсти», — одказав комуніст. Правда, цей із тих, що й сам обурюється тупістю й мстивістю на верхах, хоча про це, звісно, може говорити тільки з добре знайомими безпартійними.
Чув сьогодні, що кандидатами на академіків до Укр[аїнської] Академії мають виставити Яворського, Коряка і Юринця. І не здивувався: credo quia absurdum. Не знаєш тільки, як розв’язатися з цією «корячною» Академією, що буде, мабуть, краща ще за колись славну Сморгонську... 
22 декабря. В «Комуністі» — стаття проти М.Грушевського. Кажуть, що комуністи віднайшли «блок між Єфремовим та Грушевським»! І вирішили — вдарити і по Грушевському! Просто бедлам якийсь.А «Діло» розпочало полеміку з большевицькими газетами... Я не бачив цих статтів, але треба сподіватись, що новий виступ там — загріє охлялих полемістів тут і вони знов почнуть «свого жида бити», себто з подвоєною енергією заходяться виклинати мене. Нова послуга мені од «Діла». Не розумію, що там за дурні сидять. Правда — добре чорту в дуду грать, в очереті сидя! Нехай би тут попограв. 
23 декабря. Один колишній «укапіст» пропонує — удатися до Москви з проханням, щоб скасувала український уряд і взяла Україну «під високую свою руку». Мотив — український уряд усе одно чинить усе, що з Москви накажуть, і самостійний тільки в пакостях та дурощах, яких одважує нам безмірно більше, ніж на Москві. Ця пропозиція — звичайно жарт, але в цьому жарті й поважна нотка бринить.
ВУСПП зробив догану своєму членові Б.Якубському за те, що «ходить до Єфремова чай пити». Бідний Якубський! І чаю не пив, і догану має.
Гавкають у Харкові, але тихше.
Написав В.М.Леонтовичеві, М.Слабченкові, М.Косенковій (Борзна), Н.Павелко-Поволоцькій (Фрунзе). 
24 декабря. Під час маніфестацій ходили з плакатами: «Геть Єфремова», «геть єфремівщину»!.. Зовсім — як у Європі!..
25 декабря. З газет дізнався, що вчора гавкнули й «братья-писа- тели»: вітала комуністичну конференцію депутація од письменників і Савченко в своєму привітанні не обійшовся без мого ймення. Характерно, що в депутації був один письменник, що вчора прийшов до мене і приніс свою книжку з зворушливим написом. Цікаво, яку «повинність» справив перше цей письменник — чи візита до мене була, щоб загладити участь у депутації (в розмові про цю делікатну річ він не згадував), чи участю в депутації чоловік покутував гріх візити?Послав картку В.Перетцові. 
26 декабря. Вчора й сьогодні написав приміток до Шевченка більше, ніж за цілий тиждень, що то значить нікуди не виходити!
Картка І.Зубковському.
Заходив М.Слабченко, розповідав про одеські новини. З анафематствуванням в Одесі, як і в Катеринославі, не дуже повелося: люде якось одбилися, одмагаючись незнанням справи тощо. В Одесі ініціятором на анафематствування був теж «брат писатель» А.Музичка, хоча ще влітку прислав мені книжку з шанобливим написом. Хотів був оддарувати йому Мирним, — ну, та нехай вибачає тепер. Не можу ж я розписатися, що шаную цього кар’єриста. 
27 декабря. Одержав листа від гуртка вчителів з Волині. Наївно, але зворушливо пишуть про своє обурення з приводу гавкання. І це не єдиний лист. Ще більше приходить людей, а то й на вулиці просто спиняється, щоб «стиснути руку». «Ганьба» від радянських органів, офіціяльні прокльони роблять на звичайних людей одворотний ефект і, як у того біблійного персонажа, обертаються на благословення. Замість ізолювати мене, влада блискуче ілюструє власну ізоляцію. Опріч падлюк, хамів і кар’єристів та іншої наволочі ніхто з ними не йде. І це — серед апогею сили. Що ж буде, коли похиляться. 
28 декабря. Історія з ялинкою. Стрельнуло щось у голову нашим господарям: перед святом заборонили ялинку та ще й скажену проти неї агітацію розвели і попів «при сей верной оказии» ще і ще раз вилаяли. Але... Виявилось, що Сорабкоп заготовив багато цяцьок на ялинку. Довелося ті цяцьки викинути і на тому втратити. І от — посунулись назад. Ялинку дозволили. Що там принципи перед прибутками! Одно тільки дивно: чим думають у цій крамничці? Спершу розмахнуться й бахнуть, а потім починають розважати — що з того вийде. А опріч конфуза, нічого не виходить. І так у всьому і завжди, а надто, коли виявиться невигода.Крамничка, скрізь крамничка! 
29 декабря. Якась бабка на з’їзді незаможників і свою в’язочку дрівець принесла на огнище, на якому шкварять Єфремова...Sancta simplicitas? Може, хоча в наші прозаїчні часи більш важить вигода і користь, ніж щира, хоч і наївна віра. Боюсь, що й незаможницька бабка — тільки член нашої універсальної крамнички, як і Чепіга, як і Крупський, як і Музичка, і ще як там вони звуться. Дуже вже підозріла оця «ревность по Марксу» в незаможницької фанатички. 
30 декабря. Написав некролога М.М.Грінченкової для «Записок». Давно це треба було зробити, та... небіжчиця простила б, якби знала, серед яких обставин довелося ці місяці прожити.
Написав до А.Вержбицького (Верхнєдніпровське), Олешевко (Грунь на Полтавщині).
31 декабря. Останній день старого року приніс мені давно сподіваний сюрприз. В Академії запросив, щоб прийти до його, Президент. Прихожу. Плутаючись, то червоніючи, то блідіючи, розповідає Заболотний, що Президія ухвалила погодитись на ту резолюцію в моїй справі, яку їй продиктовано комуністами. Читаю резолюцію. В ній — осуд за виступ проти власти (І), напучування про потребу обороняти владу од нападів (!) і нарешті — кара: зняти з адміністративних і організаційних посад. Прочитавши, кажу Заболотному: «Мені врешті все одно, що ви під чужий диктат про мене пишете. Це до мене не пристане. Але Академії мені шкода: ви ж цим її добиваєте». Він свистить якийсь час, а потім каже: «Нам поставлено ультиматум: або ми це підпишемо, або вас вишлють у Наримський край». — «Я хотів би, щоб ви справу рішали, не оглядаючись на мою долю, — кажу я. — Адже ж ви знаєте, що все це брехня — як же ви підпишите?» — Знов посвистав та й каже: «Вони говорять, що проти вас багато є й інших об- винуваченнів»... — «І всі вони однакові — шага ламаного не варті!.. Я волів би йти в Наримський край, аніж бачити повну руйнацію Академії». Свистить поблідлими губами. «Врешті чиніть, що знаєте» — кажу я. — «Скрипник обіцяв, що як ми підпишемо, то цькування проти вас припиниться і вам спокійно дадуть робити наукову роботу». — «А ви їм вірите? їм, людям без чести, без совісти? А як вони використають ваш сфальшований осуд для ще більших нападів?» — Мовчить і посвистує... «Вони кажуть, — врешті здобувся на слово,- що доведуть, ніби ви й не учений, бо онде Грушевський історію пише в десятки томів, а у вас всього одна книжка. Правда, я їм на це одказав, що науки не міряють на вагу паперу, але ж»... — «Ну, я бачу, що у вас це все вирішено... бувайте здорові». Був при тому присутній і Корчак-Чепурківський і теж розводив руками, щось мурмотів про те, що «нічого не поробиш», «вони хотять» і т.п.
Тяжка була сцена. І огидна. Предательство ще більше, ніж приятелів із Секції наукових робітників. Заболотний казав мені, що подасть в одставку, пропонував «скаржитися Президії, що вас кривдять» — і досить було гримнути Скрипникові, щоб уся зважливість розлетілася мов дим на повітрі. Холопи! Лакеї — більше й слів нема. І коли б Скрипник на біле сказав, що то чорне — ніхто перечити б не посмів. Це дійсно якийсь дім божевільних, у якому вже нічого не розбереш, так усе в дикому танці переплуталось.
Власне, зняття мене з посад (секретаря Відділу та усяких комісій: статутарної, господарчої, ювілейної і т.п.) — для мене не мінус, а плюс. Одбирають бо вони силу часу, а все без потреби, і мені це, власне, на руку. Але Відділ поставлено цим, не кажучи вже про повну незаконність присуду Президії, в неможливе становище. Нам просто нікого обрати за секретаря, та ще під такий час, коли секретареві доведеться і писати історію Відділу для ювілею, і складати 5-річний план, і десятки інших праць. На Відділі майже не лишається робітників і потроху доходить він до повного розвалу. Та цього, мабуть, і хочется Скрипникові. А нашим холопам байдуже, до чого воно йдеться. За першим покриком вони забувають, що мають навіть язика в роті і готові все і всіх предати.
Підлішого часу не було і не буде. Що ж — лишається пити отруйний келих до дна. 