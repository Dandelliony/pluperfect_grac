1 января. Звичайно починають Новий рік з оглядів. Колись і я так робив, — не для себе, а для газети. Тепер для газети не можна, а для себе не варто, хоч це й помагає трохи усвідомити з’явища й події громадського життя, розложити їх у систему й поставити діягноз тенденції до майбутнього. Правда, такі діагнози звичайно бувають вилами по воді писані, і рідко що з них мало якусь рацію. Розглагольствування більше, балаканина. І коли б була охота на таку балаканину, можна б чимало про минулий рік написати. Напишу мало. Одним-однісеньке слово: розклад. Розклад у всьому. Але на розкладі звичайно й виростає нове, свіже. Отже, буду сподіватись, що й з торішнього розкладу таки виросте щось путнє.Цілий день сидів над учорашньою статтею, виправляв її до друку. Робив коректу IV тому Коцюбинського. Отже, якщо вірити прикметі, то майбутній рік увесь повинен у мене пройти тихо, за роботою, в кабінеті. Побачимо, як живі будемо. 
2 января. З видавничою сверблячкою Держвидава вже виходить дурниця. Вироблено з ним умову й підписано. Тепер з Харкова прислано другу умову, де сказано, що видавництво оплачує роботу тільки тоді, як «Главное Управление] по делам печати» — воно зветься трохи інакше, але суть та сама — ухвалить роботу до друку. А в тому Управлінні сидить у них особа, яку Хвильовий описав у «Свині». От і потрапляй на свиню! Звичайно, на цю умову пристати не можна. Значить, уся комбінація може розлетітися. А я хотів уже був нести їм Котляревського та Тесленка. Треба зачекати.
Кажуть, що та сама «Свиня» заборонила Хвильовому його нову збірку оповіданнів. Тоді він поніс «Свиню» й домігся, що дозвіл підписала сама ж «Свиня». Совітський анекдот...
3 анекдотів про Троцького. 1. Проект оповістки в газетах (навожу по-російському)[55]: «Даю «Уроки Октября». На выезд не согласен». 2. Як ваше здоров’я? — питаються Троцького. — «Спасибі, але я ще й сам не знаю, бо газет сьогоднішніх не читав». — Натяк на останню висилку Троцького з Москви за «Уроки Октября».
Був юнак-галичанин. Втік разом з трьома товаришами- студентами від польської військової служби, щоб «не битись проти України». Тепер сидить в українському ГПУ і з жахом думає, куди подітись, як його випустять. Прохав поради. Що тут можна порадити. Дав йому карбованця, а він кинувсь руки цілувати. Вже й сам бачить, що вскочив по саме нікуди. 
3 января. Ще з новітнього фольклору, може з деяким припізненням підхоплене. Зайшло змагання, як найкраще зберегти мозок Леніна. Думали-думали, аж одному впало на думку: Треба вкласти його в голову т. Рикову: і він порозумнішає, і мозок одразу заспиртується.
4 января. В «Більшовику» стаття С.Іваницького — одного з тих, що пристосувалися — про школу. Цей маленький Дорошкевич виспівує гімни сучасній школі на Україні, ставлючи її куди вище за школу в Росії. Не знаю, яка школа в Росії, але наша теперішня школа з гори до самісінького низу — одне суцільне непорозуміння, що плодить саму безграмотність, опортунізм та вислужування, доноси й політичну розпусту. Начальство ставить серйозно питання — хто хазяїн у школі: педагог чи комсомолець? Студенти КІНО ходять до школи, щоб підгледіти якусь «контрреволюцію», донести й таким способом вислужитися. Знання ніякого. Цікавости до науки так само. Самий кар’єризм та безконечна слухняність, лакейство. До роботи школа не привчає, думку забиває, прищеплюючи саме дрібне, огидне політиканство. Сьогодні діти мені розказували, що три хлопці з 4-ої групи побили свого товариша за «контрреволюцію». Професори ВУЗів жалуються, що нічого не можна робити з цими слухачами, бо вони не знають і не розуміють найелементарніших речей. З жахом можна тільки гадати, що робитиме це нещасне — кволе, розбещене, позбавлене всякого ідеалізму і глибоко невігласне покоління, коли йому самому серйозно доведеться стати на роботу. А раби вислужуються також, виспівуючи гімни тим, хто до останку покалічив душу дітям і зробив їх ні до чого нездатними, неприкаянними й безпритульними в духовому розумінні.Та які ж інші результати й могли вийти, коли школа опинилася в руках кар’єристів та невігласів. Пригадую схему освіти з 1920 р. в формі діяграми. Вгорі — Академія наук; од неї йдуть академії (фармацевтична, одонтологічна і ін.); од академій — інститути (фармацевтичний, одонтологічний і ін.); од інститутів- технікуми; од технікумів школи другого ступня; од цих — школи трудові; а на самім низу — дитячий сад... Виходить, дитина вступивши до дитячого саду, має скінчити Академію наук! Не повірив би, що може бути така дурниця, якби сам не бачив на власні очі того документа. А на ділі вийшло, що скінчивши трудову школу, дитина не знає, куди себе подіти, бо всі шляхи їй перекопано. «Гладко было на бумаге, да забыли про овраги, а по ним ходить». А цих яруг тепер стільки, що серед них пропала школа. А підлизи, облесники масними язиками співають гімни, мастять словами. А справа йде все гірше, школа падає все нижче. Все живе з неї тікає. І нарешті й самі комуністи кажуть, — звісно, розумніші: школа виховує або петлюрівців або бандитів, нам вона нічого не дає, опріч кар’єристів. Оттак дограйся! 
5 января. Лист від Фасмера, — про те саме, що вже писав Перетц. Три листи разом — видко, перлюстровані — від Кримського. Песимістично пише. Зопсували справу з Академією (з штатами) з Києва, пославши представника від «місцкому». Але ще гірше — що взагалі на весну Академію буде певне зреформовано. Доведеться може отрусити порох з ніг своїх і тікати з Академії, якщо реформа буде ганебна. А цеє можливо.Сценка в державній крамниці. Якийсь червоноармієць питає: «А куті у вас нема?» — «Куті? Якої куті? — запитує урядовець- прикажчик строгим тоном. — Наша кутя вже минула». — «Та то я, знаєте, так собі... ну, бачите, по домашности» — аж пріючи виправдовується нещасний покупець. О tempora! О mores! Куті не може чоловік спокійно купити... 
6 января. Документ. «Мне как рабфаковцу Одессы приходится музею пожелать работу в том же духе, ибо настоящая выставка еще более ярче вырисовывает антогонизм классов, начиная с ранних лет возраста, и между селом и буржуазией)». Підписано: «Уберман». А за рік-другий цей Уберман рішатиме справи Академії наук і, звичайно, напустить такого до неї «антогонізму», що дай Боже втікти.
7 января. Різдво по старому стилю, «справжнє» Різдво, як тепер кажуть. Антирелігійна пропаганда зробила тільки те, що ніхто не святкує по новому стилю, а тільки по старому, хоч офіційно це й будень. Пускаються навіть на хитрощі. По деяких підприємствах заявили робітники, що на Різдво (по новому стилю) хочуть працювати, аби потім вибрати для святкування інші два дні — і вибрали Різдво по старому стилю. Вчора публіка валом валила на базар, купуючи ялинки, і публіка здебільшого пролетарського вигляду. Обіруч чіпляються люде за романтику, яку в них хочуть видерти. Досить до чогось доторкнутись большевикам, щоб воно одразу набрало одіозного характеру в очах саме робочої людности. Поодбирали, напр., церкви у старого духовенства й пооддавали «живцям» — і враз церкви спорожніли, тільки піп та дяк та З- 4 цікавих з публіки, хоч під церквою чимало людей збирається. Одбуваються під церквами цікаві диспути, живці доводять, що вони такі самі, як і старі. «Коли такі самі, то нащо ж вони у наших старих священиків церкви поодбирали та вам оддали?..» «Благодать з церков тепер на небо полетіла, -толкується друга. — От чому як од живців церква до наших одходить, то її пересвячу- ють, щоб благодать вернулася». В Покровськім монастирі одну церкву — за добру плату: оренда церков — вернули назад старим, і цяя церква повнісенька, що й не протовпитися, а зараз же поруч «жива» стоїть порожнісенька. У Вознесенській церкві один з старих попів перейшов до «живців». Коли він іде до церкви, йому кричать з юрби: «Руда собака! Каїн! Піди повісся...».Росте зненависть запекла, шалена. А на чию користь? І кому це потрібно? 
8 января. З цукротрестських сфер переказують, Чубарь під час свого останнього побуту в Москві викликав велике обурення виступом в «Держплані»: почав доводити, що Україна потребує власного бюджету, що дає вона федерації те і те, а що за це має? — 14% того, що має сама Москва; що коли торгувати, так торгувати: поставимо між Україною та Великоросією митниці й розраховуватимемось по правді і т.і. Москва обурюється: як — знов рахунки? Звикла, що колонія без нарікання й скарг дає, що велять, а тут... Але характерно, що люде далекі від українства, постоявши трохи коло державного стерна, сепаратистичного набираються духу. Так було з Раковським. Тепер його слідом іде навіть слухняний Чубарь. Клімат такий, чи що...Лист до Фасмера, В.Степаненка, Риженка (Полтава), до Бібліографічної комісії Наук[ового]Товариства ім.Шевченка у Львові. 
9 января. В Московських «Известиях» знов маємо лист чужинця — Уркарта Л. про совітський лад. Лист потрапляє в саму середину совітських ілюзій і розвіює їх... посиланнями на Аллаха- Маркса. А поруч знов Радек розводить свою клоунаду. Видко, справи зле стоять, коли доводиться давати голос таким «приятелям», як Шоу та Уркарт і заглушувати їх клоунським способом пришелепуватого Радека.Спокусився колядками й пішов до Андріївської церкви послухати. Там почастували двома казаннями мало не по годині кожне (от не вміють люде мовчати!), а тоді проспівали кілька колядок. Проспівали так, що втратилась простота й безпосередня урочистість цих прегарних і високо стильових пісень, і вийшла чехівська ренікса (чепуха). 
10 января. Вернувся Кримський. Здобув усе, по що їхав, але, мабуть, занадто дорогою ціною: недужий, розбитий, знервований. Харків, це місто язиканів, пащекух та задавак, і тут виправдав себе цілком. Живе плітками і на підставі пліток вирішає справи. З величезними зусиллями справу штатів та асигнування на ремонт Кримському пощастило врятувати, хоча добровольці з киян усе зробили, щоб її попсувати. Гірше стоїть справа з загальною реформою Академії, але й цю ніби пощастило збити з первісного шляху і трохи убрати в академічні береги. Години з чотирі слухав я оповідання Кримського. Коли б записати, вийшла б ціла повість, але нехай краще лишається просто в пам’яти.Між іншим, про мене харківські комуністи тієї думки, що з мене цілком чужа їм, непримиренна людина, яка не хоче ні одного жесту зробити задля примирення, — і «це тоді, коли всі до нас прихилились, усі виявляють ознаки того, що йдуть з нами. В наших виданнях ні однієї його статті. Він виправляє мову в наших виданнях, — це ми знаємо, але на жадному не хоче поставити свого ймення. Ми знаємо, що він працює, що він не бере участи в конспіраціях, але прихильности до нас так само не виявляє. Ми на його звіритися не можемо» і т.д. — Одно слово, з мене незадоволені. І я тому радий, бо перестав би поважати себе, якби там були з мене задоволені. 
11 января. Поміж претензіями, що мають у Харкові до Академії, найчастіше витикається — поповнення її «новими силами».
12 января. Доповідь Кримського на Спільному зібранні. До того, що вже я знаю, додався проект змін у статуті Академії, утвір Яворського. Проект у первісній своїй формі виходить з того, що Академію треба зробити «революційною» установою, огнищем «ленінізму» в науці, розсадником комунізму. Потворне твориво. Власне, це був би finis Akademiae , якби вже подаючи проект, не пішли одразу ж на уступки і не зробили можливим убрати його в академічні форми. Таким чином, є надія, що можна ще вийти з честю з цього становища, власне, одписатися, бо вся суть, певна річ, в одписуванні на певні пункти, в чисто формальному реагуванні. Науковий «Ларьок» свого роду. Але цьому «Ларькові» піддано Академію і взагалі всеньку науку. Вражіння од цього всього надзвичайно тяжке. Мабуть, ще ніколи в світі жадна наукова інституція не попадала між такі кліщі, як наша Академія. Між іншим, виясняється, що ціла низка людей, слідом за Яворським, одверто заявляє, що коли «хочете, щоб я перестав агітувати проти Академії й шкодити їй — виберіть мене на академіка» (Кухаренко, Опоков). Можливі й призначені академіки... В цілій історії можу пригадати лиш один аналогічний випадок — це коли Капігула призначив коня до сенату. Хороший, звісно, був Калігула, але хороший і сенат. Невже й наша Академія дійде до того, що в ній засідатимуть коні, осли й інша худоба? 
13 января. Сьогодні мене сповіщено, що комунвідділ хоче одібрати дім, в якому ми живемо. 1922 р. цей дім повернуто у власність, бо переоцінка показала, що він коштує менше 20 тисяч (зруйновано флігель і одну повітку). Тепер комунвідділ схаменувся, ніби переоцінку зроблено занадто малу. Неофіціяльно сказано, що не взято на увагу садка... Ніяк не розберу, чиї тут штуки, а без штук не обійшлося. Дім прибутку не дає жадного (20 крб. на місяць!), а вимагає тільки самих видатків. Садок так само не прибутковий, тільки що я його з великими затратами опорядив, огородив і насадив нового дерева. Але землі взагалі ж не дають на власність. Видко, комусь це сіль в оці, і хтось хоче з чужої праці та затрат покористуватись. Бо коли б я за той садок не дбав, не огородив та не одбивався од злодіїв, то його взагалі не було б, як не стало садків по сусідству. Випадок взагалі надави- чайно характерний, бо показує, скільки можна звірятись на теперішні порядки навіть у такій дрібниці. Нічого не заважає власти скасувати свої зобов’язання, скоро якомусь жулікові чуже добро припало до смаку. От і повір у серйозних справах! Бо ж «единожды солгавши — кто тебе поверит?» 
14 января. З сьогочасних норовів. Академія дістала недавно новий будинок — колишню жіночу гімназію на Терещенківській вулиці, — в напівзруйнованому стані. До ремонту туди входити не можна. І от учора з запертого будинку, опостінь з кватирами, виламано й викрадено два казани в десятки пудів кожен. І ніхто ніби не чув і не знає. Сьогодні мені пояснили, що та вулиця, — темна і тиха, засаджена густо деревами, — зробилась взагалі непрохідним місцем, де паруються двоногі скоти. Просто на вулиці! Кажуть, шо вранці гондони валяються тут десятками. Дійсно — гірше за худобу, бо ще й з специфічно людськими хитрощами. Брр, гидота! 
15 января. Читав про газову війну — війну прийдущого часу, і дуже жалкую, що я не хімік. Коли б був хіміком, та ще добрим, то, мабуть, зробив би завданням життя — нейтралізацію тих газів. Мабуть, це ж можливо. Невже ніхто не візьметься до цього, єдиного в своєму роді завдання — пошити в дурні тих, хто спокійно може навіть думати, щоб прикласти до діла таке страхіття?
Листівка до Герасименка.
16 января. Почав статтю про Шевченка та Фліорковського, а її вчора треба було вже здати. Ох, починаю робитись неакуратним... Старість чи втома?
17 января. З харківських пліток. Грушевський написав листа до Чубаря з скаргою, що на удержання академіка — 54 крб. неможливо прожити (а він має удержання спеціяльне 150 крб.). Чубарь, надписавши: «розслідуйте, чого це Центральна Рада заворушилась» — переслав того листа до Яворського. Розвідали. Виявилось, що Грушевський має 430 крб. на місяць. Tableau!..* Тепер офіційний Харків лихої волі на Грушевського за «рвачество» (од рвати собі). 
18 января. Скінчив статтю.
З новітнього фольклору. Питання — про що думає совітський громадянин? Відповідь (буквально): «С 9 до 3 часов дня думает о сокращении, с 3-х до 9 вечера — об уплотнении, с 9 вечера до 9 утра — об ограблении». Справді на правду скидається.
19 января. Знов з флагами попару собі не знайдуть. Звелено купувати жалібні чорні прапори, щоб вивісити на роковини смерти Леніна. Щоб одзволитися од цієї повинности-податку (можна купувати тільки «установленного образца» і в певної установи, що має монополію і тому дере, як за батька), треба подавати посвідки, що дім дефіцитний. Тоді дозволяється вивішувати звичайні флаги, але спустивши їх та обернувши чорним. Словом — цілий церемоніял. Нема чого людям робити, то й думають тільки про дурниці, нікому непотрібні. Страшно, мабуть, покласти вшанування на «усердие обывателя», бо тоді б певне й не згадав ніхто цього сумнівного генія.Прорвалось кілька чисел закордонної газети «За свободу». Цікаві звістки про третій з’їзд російських учених у Празі (Мя- котін мав доповідь про юридичну природу Переяславської умови). Сенсація про документи, що викрав з архіву Комінтерну якийсь комуніст і передав англійцям. Якщо цьому правда, то картина розкладу вимальовується надзвичайна. 
20 января. Надруковано «анатему» на Троцького. Як і кожна анатема — злобний документ. Маленькі людці не поділили, мовляв один дядько з Кононівки, батьківських гнидників і загризлися. В надрукованому листі Троцький, власне, от усього одрікається, хоча й пристойним тоном. А на відповідь йому — ті ж таки обвинувачення: аби моє було зверху. За часів терору справа скінчилася б, мабуть, гільотиною, чи то пак «высшею мерою наказания»; за часів невиразного драгління — видимо нічим не скінчиться. Хіба що бюсти та портрети Троцького познімають з видних місць, де вони красувалися досі серед «вождей». Так принаймні зробило вже сьогодні київське КІНО: бюст Троцького звелено винести в комору. Єдність партії, таким чином, урятовано.
З новітнього фольклору. На двірці перед поїздом кондуктор здержує публіку й перевіряє білети. Протискується й проштовхується якийсь суб’єкт: «Кондуктор! Місце мені... ось мій партійний білет». — «Ну, й до чого ж тут національність? — відповідає кондуктор, — покажіть краще залізничного білета».
21 січня. Флага таки примусили купити: за шматок ганчірки і палицю — 13 крб. Це ще нічого, бо «буржуї» за ту ж таки ганчірку платять 25 крб. Вигідна комбінація.
По деяких установах зроблено ще краще: роздали службовцям по клаптику чорного крепу з «мавзолеєм Леніна» — «платити — можете не турбуватись: з платні одвернемо по 25 коп». Дуже просто.
Саме як оце пишу, розтялись гудки на заводах та на двірці й кілька ріденьких пострілів: звелено салютувати «на смерть вождя». Вийшло не дуже імпозантно. 
22 января. Одбулося вчора читання нової п’єси Л.М.Черняхівської «Перемога». Власне, перемоги тут немає, або як і єсть, то методом «смертію смерть поправ»: герой сам собі смерть заподіяв. Але добре вже те, що п’єса одбиває сучасне життя на протязі останніх 4 — 5 років. Вона хвилює, бо показує, що всі ми пережили й переживаємо — знущання, утиски, голод, зрадництво, хамство, страшенне приниження й спустошення духа; деякі типи намічено дуже яскраво. Слабенький коли не психологічно, то фактично кінець. Герой, щоб урятувати наймилішу людину, згоджується на провокацію, а щоб її не робити — завдає собі смерть. Дійсність дала нам зразки таких кінців (Міхновський, Цішківський), але в даному разі герой не перемагає, або як і перемагає, то себе тільки самого, бо ж дружину й дитину лишає все одно під ударом: п’єса це не договорює, але життя, мабуть, і такі дає приклади. В усякому разі добре, що письменники починають вже освітлювати сучасність і таким способом, без надії навіть, що твори їхні побачать світ зараз. Як матеріял на потім, вони в усякім разі здадуться, ці документи нашого до останньої міри падлючного часу. Розворушило згадки цеє сьогоднішнє читання. 
23 января. Один з учителів, вернувшись з харківського вчительського з’їзду, розказував, що Затонський на з’їзді кричав: «Кримський і Єфремов — чом вони нічого не роблять, не помагають українізації? Адже їм за це (?) гроші платять!» Дурень! Вони платять! Адже коли б на їхню платню спуститись, то вже давно пропав би чоловік. І двічі дурень, бо ж, напр[иклад], Єфремов має не менш, як 14-годинний робочий день, а для чого ж він робить, як не для українізації. І тричі дурень, бо коли б я мав тепер голос, то криком кричав би проти тієї їхньої українізації, що вся обернулась у схоластичне буквоїдство.На днях чув оповідання про цю канцелярську українізацію. В одній установі перекладали офіційний папір: «Такого-то послано в качестве врача — ... послано в якісті лікаря». Перекладач написав це та й говорить: «в якісті... місцевий відмінок — отже на кінці треба і». А того й не подумав, чи можна оте «в якісті» взагалі тулити і чи не краще б по-просту «за лікаря» сказати. Оце їхня українізація, що швидше одбивае, ніж навчає мови. 
24 января. Закінчив коректу IV тома Коцюбинського. Здорово погнали: менше ніж за місяць складено увесь том. Треба мерщій здавати V, то може і його так само поженуть.
25 января. Складаю для «Слова» збірку: «Серед бурі: 1905 рік в українському письменстві». Переглядаю старі, тогочасні видання. Цікаві колись були наші газети, — куди теперішнім до них. Кожного разу отак візьмеш річник старої «Громадської Думки» або «Ради» — та й цілий день згаєш. Одірватись не можу, — стільки всяких згадок викликають оці пожовклі листи.
26 января. Був у Держвидаві, віддав коректу Коцюбинського. Кажу: «А здається, 1-й і 2-й томи вже розійшлися». — «Що 1-й і 2- й — 3-й вже розійшовся»,- відповідають мені. Отакої! А коли я уг- рущав, що так помалу друкують, то мені раз-у-раз відповідали: «Що ж, коли не йде»... Виходить, що й самі вони не знали, йде чи не йде. А 1-го ж тому було надруковано 10 000 примірників], і в найглухіший час, та й до того ж ніхто не дбав про розповсюдження. Казав їм, що треба про нове видання подумати, але боюсь, що думатимуть вони так само помаленьку.Одписав Перетцові та Бальвасові. 
27 января. Я помічаю, що бувають такі моменти, коли усякі прикрости та турботи мов з дірявого міха на тебе посиплються. Спокійно-спокійно, а потім враз — лусь!.. Так і тепер: прикросте дома з усяким бюрократичним чортовинням, прикросте в Академії, прикрости з роботою... В Академії знов місцком наплатав штук: незадоволені тими штатами, що привіз Кримський і домагаються їхнього перегляду. А це пахне тим, що муситимемо повернутись до тих, що проти них протестували. Якась суцільна дурниця! До того ж я опинився в «експлуататорах» і навіть судом мені загрожують! Держава не платить і сама ж, в особі профспілки, під’юджує службовців, а ці дурні раденькі. До чого доходить безглуздя — то й сказати трудно. Коли б мені швидше з Управою розв’язатися, — нехай вже інший хто «експлуатує». 
28 января. Розмови з представниками місцкома. Справа безнадійно заплуталася і треба її пустити на волю Божу. «Най стоїт», як каже Оренштайн.
29 января. Для «України», хоч вона, як академічне видання, й безцензурна — партія держить свого цензора, Маренка. Цей цензор якось почав був вимагати, щоб «Україна» конче вмістила статтю про Леніна. Гермайзе йому на те: «добре: я мав доповідь про Леніна, то її й можна пустити». — «Ні, — відповів цензор, — мусить статтю написати Грушевський». За кілька день знов питає — чи пише статтю Грушевський. Довідавшись, що ні — обурюється: «Як? Усяка контрреволюційна сволоч про Леніна пише, а Грушевський не хоче?... Я, звичайно, вас не силую, але напишу рецензію на «Україну» і викрию вашу сущность». Колись од цензури можна було сховатись за мовчання. Од теперішніх охочеко- монців не сховаєшся. На кого напосядуться, то вже не одчепляться: хоч лусни, а пиши, що вони хочуть. 
30 января. Здається, даремно я й сидів над збіркою про 1905 рік. Складено особливу комісію, що має всі видання про 1905 рік цензурувати. А комісія, без сорома казка, заявляє: ми приватним видавцям нічого не пустимо, бо не хочемо, щоб писалося що-небудь не в нашому освітленні. І тут монополія, виходить...
Листи Степаненкові В., Шмітові, Петрові.
31 января. Троцького скинуто — розуміється, «по прошению» — з усіх посад. Очевидно, робиться відповідно до перевернутого прислів'я: «дальше едешь — тише будешь». А тим часом село спочуває Троцькому, бо думає, що він проти большевиків. З другого боку й така меншевистська публіка бажає перемоги Троцькому, бо певна, що він своїми крайностями за яких 2 — 3 місяці довів би режим до цілковитого краху. Кожен по своєму рацію має.Економічний — не кризис вже, а занепад тим часом простує собі повним кроком. Село живе по формулі: нічого немає — нічого й не треба. Повна якась прострація. І це серед головного покупця, який проте нічого купувати не може й «заспокоївся» на нігілістичній формулі. І от навіть злиденна наша промисловість з її мізерною продукцією терпить «кризис», хорує на «гіперпродукцію»! Всі вже карти змішано. І найдужче дивує мене ота безпечність, з якою самі йдуть люде й інших ведуть до безодні. Сліпий сліпому за поводатаря. І не тільки сліпий, а й легкобит: усе розтринькав і сподівається, що якась вища сила (Бог тепер не кажуть, але то все одно) витягне його з багна. 
1 февраля. З новітнього фольклору. Питання: чим ріжниться Цирк і ЦИК? Відповідь: а тим, що в Цирку одна людина 12 левів боркає, а в ЦИК’у 12 комісарів одного Льову не можуть приборкати.
А може вже й приборкали?
В газетах надруковано постанову союзного ЦИК’а про перевибори до сельських рад. Цікавий документ, бо офіційно жи- вописує наші «свободи». Тут і насильство над виборцями, і недопускання кандидатур, і накидання їх, і подвиги комсомола — всі «свободи» описано. Одної тільки причини досить, щоб визнати, за нормальних обставин, вибори неможливими. А в нас же це роками тягнеться! всі причини viribus unitis діють. Та, не вважаючи на «невольное признание», краще, певна річ не буде, аж поки вся цілком система не лусне. 
2 февраля. Що таке «троцкизм»? Обиватель на це відповідає звичайним, як на наші часи, розшифруванням: «Троцкий разоблачил обман Центр[ального] Комитета и зиновьевские мошенничества».Взагалі непочтива особа з обивателя, — він хоч і по куточках, але настирливо чіпає кумирів та авторитетів. Повелись тепер «Ленінські кутки» по установах. І от що вигадує обиватель. Ніби в тому місці, куди й цар пішки ходив, хтось написав: «Да зравст- вует великий вождь Ленин». Другий дописав: «Дурак! В таком месте такое имя писать». Третій: «Не место красит человека, а человек красит место». Четвертий обчеркнув усе це кругом і надписав: «Ленинский уголок»... 
3 февраля. Звістка в «Пролет[арській] Правді», що в Полтаві знайшлися рукописи Котляревського. Написав з цього приводу до Щепотьєва.
4 февраля. Почав статтю про Тесленка для окремого видання його творів.
З Василенком знов халепа: висилають до Оренбургу. А казали: ми його цілком пускаємо, передаємо вам (дружині) на руки. Звичайна історія: ніхто ні в чому слова не додержує.
5 февраля. Вчора на самому початку мені перебили статтю. Принесено квитка в театр і я вечір прогуляв! Дивився Кузнецова в «Тітці Чарлея». Ренікса (чепуха)!
Лист до німців з приводу німецького видання «Історії українського письменства» (по-німецькому переклав, — А[ндрій] В[асильови]ч).
6 февраля. Стрівся з Дяченком, архітектором. Йому звелено зняти з пам’ятника Хмельницькому напис: «Волим под царя восточного православного» і натомість накувати... вірш Дем’яна Бєдного!.. Ініціятива Гринька: сам прислав листочок з календаря з тією пошлятиною. Вичитав, мабуть, у календарі й зараз приклав геніяльний винахід до діла. Дяченко відповів, що на цілий вірш не вистарчить місця, а тим часом питав мене — який напис дати. Я пригадав, сміючись, Богданів афоризм: manu facta — manu destruo, але, звичайно, це тепер не годиться: ще натяк на свої власні справи побачили б у тому теперішні самодержці. Та й чи варто дбати про порядний напис. Адже то буде дуже пікантна історія, коли Богдан стоятиме з рекомендацією Бєдного!Зруйнувати його не насміють, то хоч принизити кортить. Але таке приниження нічого не варто і повернеться, певне, проти авторів його. 
7 февраля. Розказують про події на біржі праці. Прийшов натовп безробітних, яким надоїло ходити день-у-день дурно, розбив біржу, попобив службовий персонал і захопивши прапори та портрет Леніна — сунув маніфестаційно по вулицях. Надбігла кінна міліція й розігнала. І портрет Леніна не захистив, як не захищав колись портрет Миколи II. Яке воно все схоже!А базар говорить вже про кінець совітської власти. Призначає його — на березень! Дивно-непоправні люде... 
8 февраля. Святкують день так званого січневого повстання. По вулицях ходять діти і підлітки з барабанами та прапорами. Дорослих не бачив. Колись школярів до церкви гнали, — тепер на вулицю. Свято ганебне: вперше тоді Київ розбито й сплюндровано. А отже, святкують і ні гадки, що саме святкують: свою ганьбу й занепад та поневолення.
9 февраля. Два останні вечори (7-го і 8-го) збавив у паршивенькому театрику, швидше — нужденній шопі на Вознесенському спуску, де був колись кінематограф «Геліос», а тепер виступав Саксаганський. Грав «Наталку-Полтавку» та «Запорожця за Дунаєм». Не вважаючи на досить убогий антураж, вистави пройшли добре і публіки — од свідомих людей до простоти — набилось багато і слухала Саксаганського так, що муху було чутно, як пролетить. Зазначаю цей факт, бо це ж ганебна подія, що красі нашої сцени — Саксаганському доводиться вряди-годи виступати десь у паршивій шопі, тоді як Курбас катає дурня у великому театрі на Миколаївській вул[иці]. Але вийшло так, що тепер ми українського театра в Києві не маємо. Спекулянти од театра і революції спекульнули і на театрі, і на революції: знищили старий український театр і не тільки нічого не дали натомість, а й самі гинуть, як нікому непотрібні. А тим часом оці випадкові вистави Саксаганського показують, що український театр має свого серйозного глядача, який розшукує його навіть по закапелках, але не хоче йти до пишного театру на Миколаївській.Обставини і публіка живо нагадали мені перші українські вистави, які я в житті своєму бачив. 1893-й рік... Заля Людвиковсько- го (проти Думи)... Кілька путящих артистів (Ратьмирова, Глазу- ненко, Василенко), а решта — молоді дебютанти. Старезний «Назар Стодоля», «За Немань іду» та «Як ковбаса та чарка»... Але разом яке величезне вражіння на такого неофіта, яким був я, що й досі не згладилося з пам'ятні І тепер живо стоять перед мене ті вистави, на які я тікав із семінарії з небезпекою бути41 спійманим і вигнаним за такий «страшний злочин»... Думаю, що подібне ж вражіння повинні робити й ці вистави Саксаганського в убогому театрику на теперішніх неофітів українства. А мораль звідси: не вважаючи на всі крики про наші здобутки, вернулись ми по сути до темної смуги початку 90-х років. Офіційна українізація — одно, а справжній розвиток нашого національного життя — друге... О, зовсім таки друге! 
10 февраля. Закінчився конфлікт з місцкомом, — досить мирно. Переглянуто списки і внесено тільки маленькі додатки, хоч спершу розмах був дуже великий: ні більш і ні менш, як на перегляд штатів. Але присмак у мене лишивсь негарний. Не розуміють ці дурні, що обстоюючи проти їхніх претензій справу, обстоюю автономію Академії. Адже на останніх зборах місцкому Баран («по шерсти кличка»), як представник од профспілки, просто заявив, що їхнє завдання — втертись до Академії й завести тут і ленінізм, і комунізм і все те, що вже по інших місцях позаводили. В один чудовий день місцком у нас може виринути призначений з отаких «баранів», цілком чужих для Академії, і всі ті «барани», влізши в Управу, крутитимуть по своєму Академією. А наші їм у тому помагають. Дивно, до якої міри люде тепер чи з глузду зсунулись, чи спідліли. І головне, що всяке своє безглуздя чи пад- люцтво ще й прикрашають «демократизмом», власне, дема- гогізмом. А справжній демократизм біля них і не ночував.Зате другий конфлікт розпочався — в Спільному зібранні, і в результаті весь президіум подавсь в одставку. Але про його колись потім. 
11 февраля. Коректа щоденника Шевченкового (т.IV академічного видання творів Шевченка). Нарешті! Цілий рік Держ. видавництво продержало, не починаючи друкувати. Зате тепер — держись! Роботи навалить, бо з коментарів не все ще готово...
З новітнього фольклору. «Ларек» розшифровують так: «Ленин Арендовал .Евреям .Кооперацию» або «Лейба Аканчательно Разрушил Евреями .Кооперацию».
13 февраля. Володимир вернувсь з школи мов з хреста знятий: змучений, знервований. Комсомольці до комітету шкільного обрали самих комсомольців з лозунгом — геть буржуїв! А буржуї — діти вчителів, професорів, лікарів... Очевидно, пропаде школа. Стара школа хоч почуття товариства виховувала, а теперішня навіть це занедбала і розтоптала. Нещасні діти, нещасне покоління! Дорого заплатить воно за ті експерименти, що тепер над ними відбуваються... «Диктатура дітей» — і видумай же отаке! 
14 февраля. Та і втомився ж я! Од самого літа не то пресвітлої години не маю, а й угору глянути ніколи. Заїдає робота і її все прибуває. Не встигаю робити, що набрав на себе, і вперше може на віку, почуваю, що й не встигну. А тут ще повсякчасні і з усіх боків прикрости...
15 февраля. Після довгої паузи взявся за Тесленка й одразу закінчив. У вівторок зачитаю як доклад на засіданні Історично- літературного Товариства
16 февраля. На Спільному зібранні дальший тяг історії, про яку згадував. Не диво, мені довелося грати в ній значну ролю. III відділ подався до Спільного] зібрання з скаргою на Управу, що вселила в їхню кімнату комісію І Відділу. Як голова Управи, я давав пояснення і, після безтактної (це у його часто буває) вихватки Птухи, заявив, що складаю з себе обов’язки голови й віце- президента. За мною зробили теж саме й інші члени президії та Управи, Кримський та Липський. Стався «міністерський кризис». Сьогодні зачитувано протокола з попереднього Спільного] зібрання і знов почалися суперечки про те, хто, що і як сказав. Опозиція поводиться дуже несовісно, перекручує події й користуючись з того, що я не хочу завдавати брехні — в живі очі говорить неправду. Ох, насточортіло усе це мені! Але може хоч цим способом здихаюсь я головування в Управі, що стільки часу й нервів у мене забирає. 
17 февраля. Доповідь про Тесленка в Історично-літературному Товаристві. Зійшло гладко. Потроху вже починаю ніби оброблятись. Коректа тільки заїдає.
З новітнього фольклору. Оглядають лікарі Троцького. Семашко («наркомздрав»): «Покажіть, товаришу, язика». Показує. «Гм... Поганий (скверный) язык». — «Зате нюх добрий», — одказує Троцький.
18 февраля. Цензура добралася вже й до гімйу пролетарського «Повстаньте гнані і голодні». Сьогодні випадком чув розмову в Державному] видавництві про це. Здається, найбільш підозріння викликають слова «держава дбає не про нас». Пробували поставити в минулому часі «держава дбала не про нас», але й це не помогло. Цікаво, чим скінчиться ця справа. Здається, йде до того, що з книги цей гімн виріжуть.
19 февраля. Несподівано академічна історія набрала ширшого розголосу. По місту ходять найдикіші чутки про наш «кризис». Говорять вже про те, що Академію мають скасувати. В середині деякі людці думають це використати на свій пай. Особливо стараються Тутківський і Грушевський. Перший, як дурний чоловік і безтактний, провадить агітацію досить одверто; другий, розумний і хитрий, спотиньга. Обидва думають при сій вірній оказії задовольнити своє честолюбство, що їх розпирає. Найгірше те, що Кримський хоче цілком усунутися од секретарювання, а тим часом за теперішніх умов це було б для Академії справжньою катастрофою. Коли Академія досі доживотіла, то тільки завдяки Кримському, що, ціною власного пониження перед владою, улещування зумів якось продержати її на світі. Замінити його тепер буквально ніким. Цілими днями умовляю його, переконую — і один день наче згодиться, а на другий — те ж саме: не хочу та й годі. Між іншими агітаційними заходами Тутківський ширить чутку, що Кримський втратив усякий авторитет у большевиків і що влада буде дуже рада, коли його не оберуть. І, власне, коли б мені не було страшно за Академію, я волів би усунутися також — нехай би цей старий інтриган — попробував. Агітації ми в усякому разі не робимо. Хай Спільне зібрання саме рішає.Листи до Перетця, Д.Дорошенка, Рудченкової, Гр. І.Грушевського та О.Козія (автора статті про Руданського). 
20 февраля. З новітнього фольклору. Розмовляють комуніст- агітатор і селянин. «В Бога віруєш?» — «Та вірую». — «І молишся?»
«Молюся». — «Ну, що ж, як був Микола — за Миколу молився?»
«А таки молився». — «А тепер за кого?» — «А тепер за вас от молюся». — «Ну, і слухає тебе твій Бог?» — «А, мабуть, слухає, бо Миколи вже немає...»
Справа з академічним кризисом робиться все складнішою. А саме — з Харкова дістав Кримський за підписом Ряппо телеграму, що стара президія мусить виконувати свої обов'язки, аж поки нова не буде затверджена. Це мені не подобається. Виходить, що чутки про наш кризис вже дійшли до Харкова — хто зна, до того ж, у якому освітленні, і це місто пліток вже заздалегідь починає реагувати. Інтерес до Академії зверху в усякому разі доброго нічого не віщує.
21 февраля. Слідом за телеграмою приїхали й живі люде — Яворський та Калюжний, щоб «обслідувати» Академію. Відомо було й попереду, що вони мають приїхати, але дуже неприємно, що це збіглося з кризисом. Попередні розмови з ними сьогодні показали, що вони хотіли б мати діло з старою президією, і навіть вони пропонували, щоб одікласти вибори. А взагалі це одгонить втручанням, яке одхилити, може, буде неможливо. Треба буде настоювати принаймні на тому, щоб «ревізори» не прийшли на засідання під час, коли одбуватимуться вибори. Останнє було б вже цілковитим скандалом, але у нас усе може статися. 
22 февраля. Перша нарада з ревізорами, попередня доповідь од Академії, — тяглася 5 годин. Здається, вони вражені тим, що ми говорили, не таючи своїх хиб, але не спускаючи, а, власне, підкреслюючи всякі їхні дурниці. Та й фактична сторона академічної роботи видимо їм заімпонувала. Після моєї репліки про публічні засідання в Академії, про слухачів на них тощо, Яворський нагнувсь до мене й зашепотів: «і от же як ми всі мало або й нічого не знали про цю роботу». А треба сказати, що по сусідству якраз одбувалося одно з таких засіданнів з сотнями слухачів досить демократичного вигляду, — і це був наочний доказ роботи. Довелось тільки за поли смикати деколи Кримського, що ладен занадто багато їм розказувати, та зглажувати його особисті розповідки. Між іншим, ми рішуче запротестували проти ревізорського бажання бути завтра на Спільному зібранні під час виборів президії, — і вони згодилися з нами, що це було б не тактовно. Взагалі перше вражіння таке, що приїзжі силкуються достроїтися до академічної атмосфери і держатись спочутливо. Побачимо, що буде далі.По місту ходять поголоски про події на Донщині («Донбасі»), Кажуть, що там через надмірне (!) здобування вугля скорочено 10000 робітників. Тоді зоставлені застрайкували і почали нищити приладдя. Проти послано військо, що одмовилося вживати проти робітників зброї. Послано комсомольців, — їх робітники загнали в шахту й затопили, загинуло 400 чоловіка. Тоді послано ЧОН («части особого назначения», комуністи) і він розстріляв робітників, сотні убитих і покалічених. Звичайно, це все чутки, але неможливого нічого в них немає. Чого доброго доведеться колись, поруч 9 січня, згадувати й інший день побивання робітників, тільки вже «робітничим» урядом. 
23 февраля. Одбулися вибори Президії. Власне, не вибори, а комедія, яка показує, скільки простору буває для безсоромного інтриганства. Я вже згадував, що опозиція (власне Грушевський і Тутківський) розвинули шалену агітацію; ми не агітували зовсім, уважаючи, що коли нас не оберуть, то це для нас і краще, а з другого боку більш 7 голос[ів] агітатори, певне, собі не з’єднають. Шепотіння перед самими виборами не вгавало і Грушевський] все переходив од купки до купки. Почались вибори. Записок за Липського подано було: + 12, решта кандидатів одібрало 1 — 3 гол[оси]. Почали кидати кульки — і Липський одібрав — 12, + 9... Не обрано. Пішли далі. Фомін мав + 12, -9, але почав зрікатись, решта дістала більше мінусів. Фактично з вибором президента нічого не вийшло і рішено обирати віце-президента. Записок за мене подано було, не пам’ятаю, здається 14, решта 1 — 3. Я заявив, що за таких обставин я свою кандидатуру беру назад. Тоді зреклися і всі інші кандидати і кульок не було за кого кидати. Почався вибір Неодмінного секретаря. Всі, за кого подано було записки, зреклися, між ними й Кримський. Лишився сам Птуха і кульок він дістав меншість. Фактично вибори зірвано, і ми зайшли в глухий кут. Почалися довгі розмови, як вибиратись з його. Я між іншим сказав, що я вважаю таке відношення не серйозним і тому брати участи в комедіях не маю жадної охоти. Нерешті згодилися на тому, щоб уважати, що вибори не відбулися і поставити питання про довіру старій президії. Результати: Липський + 14, — 8, Я + 20, — 2, Кримський + 16,-6. Очевидно, Спільне зібрання злякалося інтриганів і пішло назад. А в результаті ми так і не вив’язались з свого становища.
По засіданні довго ще балакали тіснішим гуртком. Між іншим, Кримський повідомив, що Грушевський прибулій з Харкова комісії заявив, ніби Кримський своє «Пальмове гілля» друкував коштом Академії, і він же таки послав до Харкова Угарову «Стару освіту на Україні»: дивись, мовляв, які книжки Кримський друкує. Перше тільки брехня, а останнє вже на донос скидається. Що за дивно-дрібна і гидка людина. Не дурно ж я боявся, коли поставлено було питання про його поворот на Україну. Сталося гірше, ніж те, чого я боявся. І як мені хотілося б одійти од цієї гидоти.
Цими днями, на минулому тижні, до родини акад. Липського прийшла міліція й почала вимагати, щоб вона вибиралася з свого помешкання. Коли вона зреклася, одмагаючись, що не має іншого — їй призначили помешкання. Виявилося, що звідти допіру вибрався якийсь відділ ГПУ і на підлозі та стінах ще сліди крови... Дівчата Липські з жахом кинулися з того помешкання. Хороша картинка сучасних нравів... 
25 февраля. Відбулися загальні збори Відділу, разом з членами тієї харківської комісії для обслідування, — щось ніби, кажучи старим військовим терміном, «смотр» наших сил. Мені довелося говорити вступну промову не так про роботу Відділу, як про ті несприятливі обставини, в яких ту роботу доводиться провадити. Говорили ще Кримський, Лобода; сильну, гнівну промову про обставини, що заважають працювати, сказав Грушевський, зіпсувавши її тільки дрібним, особистим закінченням. Члени комісії обіцяли допомагати Академії матеріально і скасуванням деякої волокіти та бюрократизму щодо зносин з закордоном тощо. Зате знов підняли справу з реорганізацією Академії, проти чого виступав я й інші учасники зборів. А врешті не знати, чим ця справа скінчиться. В усякому разі ясно, що хоч зверху й говорять солодкі слова на адресу Академії, але це може найнебезпечніша тепер річ: начальственна увага буває часом од чуми й єгипетських казней гірша.Під час засідання Кримський шепнув мені, що «Стару освіту на Україні» Титова конфісковано. Це наслідок того, що Грушевський ткнув їх носом у цю книжку. Я не знаю, що він собі думав, коли посилав книжку начальству, але вийшла в усякому разі гидка справа. 
26 февраля. Вернувся з-за кордону Тичина. Його вирядив уряд разом з В.Поліщуком та Досвітнім, щоб подивитися Європу, а разом «розкладати» українську еміграцію. Вони й поїхали, але Тичина таки не видержав почесної компанії і втік од неї та й вернувся сам. Поліщук — фігура відома: якийсь сутенер у літературі. Досвітній прославився тим, що 1917 р. поїхав з Америки з грішми для Центр[альної] Ради, але так мудро забарився десь у Японії, що приїхав на Україну, коли вже Центр[альної] Ради не було і розуміється, без грошей... Потім став большевиком, здавши большевикам десь під Жмеринкою цілий корпус. Ця невеличка, але чесна компанія в Європі поводилась, як московські купчики старих часів: найкращі отелі, шикарні вина, дорогі обіди, і коли не били дзеркал, то хіба тому, що в Європі за це опинилися б або в буцегарні, або в домі для божевільних. Тичині, коли він пробував протестувати проти такого бонвіванства, говорили вони, треба ж Європі показати, як виряжає своїх людей пролетарська держава. Нарешті, коли Тичина пішов до Олеся в Празі, то товариші почали на його уїдатись за «зносини з еміграцією». Тут вже Тичина не витримав і вивтікав, сказавши, що вже ніколи з знаменитостями не поїде. До речі, в Празі, коли вони попробували виступити прилюдно, їх освистали.
Оказія з Шевченківським збірником. Щупак, редактор «Большевика», притьмом намагається додати до збірника (академічного) свою передмову. Я просив переказати видавництву, що коли воно цю передмову пустить — я зніму своє ім’я як редактора і заберу свою статтю. Нахабству кінця й міри немає.
З новітнього фольклору. Приїхав до Москви наш містечковий жидок, походив по всіх усюдах, подивився, поцмакав, нарешті йде до театру. «Дайте мені квитка на «Єврейку», — «Єврейки» нема, єсть «Жидівка». — «Ну, що за чорносотенство! Трьох днів не минуло, відколи наш Льова Троцький одійшов, як уже «Жидівкою» лаються»... 
27 февраля. Сьогодні після огляду моїх комісій під’їхав з розмовою «по щирости» Яворський. Почав з того, що він од усіх чув, ніби мені можна вірити, ніби я повожуся одверто з усіма і тому він мені «довіряє». Власне, розмова мала пліткарський характер, про що йому одверто й сказав. Його нібито дуже турбує фракційність, що помічається між академіками, і він уважає, що винен тут трохи Кримський, що поводиться деспотично; він уважає, що було б краще, коли б Кримський був не Неодмінним секретарем, а Президентом. «А секретарем хто?» — питаю. А секретарем Гольдман. «Так ж він ще не академік, — кажу. — Для мене така комбінація взагалі могла б бути прийнятною, але боюсь, що Кримський взагалі одійде од справ. З другого боку тут не можна допустити жадного втручання згори. Коли Гольдмана оберуть на академіка і він виявить себе добрим товаришем — то інша річ. Тоді можна буде й говорити про його кандидатуру на секретаря — не раніше». Яворський ніби з цим згодився. Я взагалі сказав йому, що цій «фракційности» не надаю великої ваги, бо засновується вона більш на особистих рахунках, ніж прин- ципіяльних ріжницях. Запитав мене, чи я думаю виставляти свою кандидатуру на віце-президента. Я одповів, що був би радніший, коли б усяка адміністративно-репрезентативна чаша йшла мимо мене. Нарешті він сказав, що і в урядових кругах уважають мене за людину чесну, якій можна вірити, бо робить те, про що говорить, а говорить те, що думає. Не знаю, власне, що за мета була цієї «щирої» розмови... Мабуть, просто язиком чоловік піну збивав. В усякому разі на мене вона зробила вражіння не з приємних. 
28 февраля. Розмова з Пчілкою. Висловила образу за те, що я про неї написав в «Історії укр[аїнського] письменства». 14 років таїла людина образу й аж оце висловила. Другу таку стріваю на своїм віку людину: перший — то Вол. Дорошенко, що в книзі, виданій р[оку] 1918-го полемізує з тим, що я писав р[оку] 1912, — наче не було між цими двома датами ні війни, ні революції, ні страшенного зрушення громадського, а була тільки його, Дорошенка, дрібненька образа... Чудні це люде, як на мене.Кажуть мені, що Грушевський пускає поголоску, ніби між тими 6-ма голосами, що висловили Кримському недовіру, був мій голос. Це так само скидається на правду, як те, що між двома голосами проти мене був би голос Кримського... А найпевніше і в тому, і в другому разі був голос Грушевського. А на віщо йому перед харківцями хочеться звести мене й Кримського, як ворогів? Хіба з добре знаного йому польського принципа — «puscic Rusina na Rusina?..» 
1 марта. З новітнього фольклору. Знайдено мертве тіло. Міліція складає протокола: «на мертвому констатовано — знак жертви на Червону армію, знак допомоги беззахисним дітям, знак жертви на повітряний флот, знак МОПРа... Інших «знаков насилия**»** не обнаружено».З перлів українізації. Один академік на запитання в анкеті про матеріальне забезпечення його родини написав: «На сполучаемое утримание не маю вимоги имети ніякої родини». Буквально! 
2 марта. Засідання, засідання, засідання... Сьогодні мав їх три — з 9-ої год[ини] ранку до 6-ої ввечері. Коли б швидше харківці їхали собі. Вертаюся додому — хоч мене викрути і навіть поточну роботу позапускав страшенно. І все це — суєта, нікому непотрібна, фікція роботи.Сьогодні Яворський зробив був спробу «заспокоювати» мене. «Тут у Києві влада вас не любить. Але я певен, що це минеться, що до вас звикнуть і примиряться». Я на це одказав, що мені байдуже про їхню любов чи нелюбов, а що думаю і говорю — те, очевидно, думатиму й говоритиму й надалі. Видимо, якісь розмови провадяться в комуністичних кругах і про Академію, і про мене особисто. Певне й пліток там не мало, бо тим живуть ці люде. Одписав Перетцові. 
3 марта. Прилюдний перед усіма співробітниками Академії виступ ревізорів (вони одхрещуються, до речі сказавши, од терміну ревізія і говорять тільки — обслідування). Власне кажучи, це був тріумф Академії. Мусили вони одзначити величезну роботу, зроблену в Академії, як і її величезну вагу в творенні української культури; мусили визнати саможертовне віддання цій справі співробітників Академії, як і повне нехтування влади й офіціяльних кругів і до цієї роботи, і до її наслідків. Навіть мінуси наші виходили, власне, їхніми мінусами, або нав’язаними нам од умов нашої роботи. Компліментів багато, як і обіцянок поправити теперішнє становище Академії на краще і з матеріяль- ного, і з морального погляду. Треба сказати, що навіть фразеологія наших гостей була далеко менше большевицька, ніж можна б сподіватися. Про радянство згадувано тільки між іншим і якось ніби сором’язливо, а більш говорили вони про українську культуру, посилались на загальнодемократичні принципи. Коли пригадати нашу першу з ними розмову, то ріжниця сама б’є в вічі. Видимо, таки подіяли на них робочі наші обставини і склад авди- торії, перед якою виступали.Між іншим, і я дістав повну сатисфакцію. Ці обидва большевики в один голос говорили, що українська культура — не має спадщини від капіталістичного світу, не має буржуазних ознак, бо творили її демократичні верстви, за браком національної буржуазії, — власне, те саме, про що не раз доводилось мені свого часу писати і за що большевики колись дуже на мене гнівались. Отже, з ласки Божої, повний поворот стався. Не думаю тільки, щоб глибокий і на завжди. Життя потиснуло — і нові пісні зачалися, коли б воно попустило — вернулися б до старого. Одно тільки — що воно, мабуть, не попустить і наші недавні непримиренні «творители новой жизни» мусять або еволюціонувати, або загибати. Правда, еволюція це також для них загибель. 
4 марта. Подейкують по місту про якісь заворушення у Москві на грунті тяжкої економічної депресії та незадоволення офіційним комуністичним курсом. Кажуть, що невдоволення особливо помічається серед війська, що підтримує Троцького, вбачаючи в йому, власне, опозицію проти комуністичного бюрократизму та гнилизни. Перегляд з харківськими «обслідувачами» академічних штатів. Прибавлено чоловіка 70 нових штатних посад. Обіцяють також збільшити оплату. Обіцяють до травня це перевести. Обіцянки, обіцянки, обіцянки... Побачимо, що з того справдиться... 
6 марта. Перший наслідок нашого «альянсу» з місцевими помпадурами. Сьогодні з «виконкоме» обернулися до Академії, щоб вона улаштувала Шевченкове свято для робітників. Справа сама по собі добра, але доведеться мені поклопотатись, поки зберу, що треба. А клопоту того й так досить, — більш ніж треба.
7 марта. Закінчив доклад про Сумцова, розпочатий учора, та написав коротеньку передмову до листів Костомарова до Антоновича (для «України»).
8 марта. Засідання, присвячене пам’яти Сумцова. Зійшло добре, живо.
9 марта. Знов вискочив Тутківський на Спільному зібранні. Образився, що його Краєзнавча комісія запросила як географа, а не як геолога, і спершу заявив був, що його зовсім ігнорували, а коли йому доведено, що він бреше, почав викручуватись найбільш недостойним способом. Що більше до цього чоловіка приглядаюся, то антипатичніший він мені робиться. Пиха, славолюбство без міри, без кінця і краю. А як інтелект невеликий, то ті риси виявляються таким дурним способом, що аж соромно за його робиться.
Взагалі академіки пописуються. Сьогодні в протоколі Кримський записав свою колишню заяву, що він — комуніст. Не розберу, навіщо це йому здалося, бо комуніст з його такий, як з мене далай-лама тібетський. Грушевський сьогодні також під’їхав до мене з претензіями щодо звідомлення про його комісії, — аж мусив визвіритись на його. А інтриги, а шепотинництва, а пліткарства!.. Просто гидко стає ходити на Спільне зібрання, — стільки там твориться дурного й непотрібного.
Сьогодні я лихий і обурений до краю. Друкуємо IV том академічного видання Шевченка. Текст його (Щоденник) звіряв з оригіналом М.Новицький, але читаючи коректу завважив я чимало недоладностей і невиясненого — і от надумався взяти щоденник з Чернігова до Києва, щоб звіряти текст, читаючи коректу.
Ну, добре. Поїхав у п’ятницю Новицький — і вернувся сьогодні з порожніми руками. Не дали. Інтриган Шугаєвський підмовив комуніста, що завідує музеєм — «дать вежливый и уклончивый ответ».
Не тільки, що нема підмоги в роботі, але ще перешкоди на кожному кроці ставить наше доморосле хамство. Але я цього так не подарую і таки доб’юся свого. 
10 марта. Побутова картинка. Заходить оповідач до своєї знайомої вчительки (старої й хворої) і застає, що в хаті у неї все перекидано, бруд, і сама вона кутається в якісь брудні лахи. Здивувався, «що з вами?» запитав. «Комісія йде... потім розкажу»... І розказала. Виявилось, що вона подала прохання про пенсію і дожидала комісії, що мала провіряти, чи давати їй пенсію. А дають тільки тим, хто не має ні сорочки, ні ковдри і живе в свинюшнику. Звідси й маскарад. До якого пониження треба дійти, щоб ставити такі домагання і задовольняти їх — однаково... А кричать про робітницький рай!Друга побутова картинка. «Юні піонери» чи «ленінці» носять на шиї червону хустку, щоб була якась ознака у цих яничарів. Останніми часами, кажуть, помічається масове скидання цього «знака отличия», відзнаки яничарства. А причина цьому та, що ніби знайшли кількох «піонерів» повішаних на їхніх хустках. 
11 марта. Академічне свято — акт. Одбувся досить добре. Як звичайно — звідомлення і промова Воблого, що вперше виступив на українській мові прилюдно — і промовляв добре.«Святе сімейство» з усіма своїми челядинцями й полигачами демонстративно не було на акті. Кажуть, що була навіть спеціяльна нарада, на якій Грушевський заборонив усім своїм співробітникам іти на академічне свято. Що за пуста й нікчемна людина! Користується од Академії усім добрим, усіх своїх родичів попримощувала — і рис під Академією. «Свинья под дубом вековым...» І взагалі до такої дріб'язковосте рідко хто доходить. Не знаю, яка ще сталася образа його величности. Але логіка така: коли не я на чолі, то валитиму. Цими днями до мене поставив був претензію, що мало про його та його комісії сказано в звідомленні. Довелося різко збити дурну претензію. 
12 марта. З новітнього фольклору. Питання: хто такий тепер Троцький? Відповідь: ні бе, ні ме (ні большевик, ні меншовик). І ще з того ж таки репертуару: Троцький підписується тепер тільки ТРО, бо ЦК — мусив од себе одкинути (натяк, що його викинуто з Центр[ального] Комітету).З українізаційного безглуздя. Одна моя знайома, українка, добре знає мову, найкраще в своїй установі, бо їй завжди дають перекладати офіційні папери. І раптом у списку, що не витримали іспиту з української мови — її ім’я. Кинулись до списка, а там невідомо хто повставляв тих, що добре знають українську мову, і повикреслював тих, що ні бе, ні ме не знають... І це звичайна тепер історія по установах. Викидають українців за незнання української мови й натомість приймають жидів, що таки дійсно не знають. Коли викинуті доведуть, що вони знають, їх ставлять у першу категорію по скороченню, себто таких, що мають право служити, але на службу вже не приймають, бо посади їхні зайняті милими людьми. Так то повертаються найкращі заходи в цьому кваліфікованому домі розпусти, що зветься совітським ладом. 
13 марта. Краще з розумним загубити, ніж з дурнем знайти... Академія опинилася в останньому стані. Харківські обслідувачі, перебуваючи в Києві, силкувалися зв’язати нас з місцевими офіціяльними кругами. І зв’язали. Тепер вам буде добре, — казали: — губвиконком усе робитиме для Академії. Надано нам прибивати дошку на домі, де жив Шевченко. Вони ж порадили нам з цією справою обернутись до виконкома для «ув’язки». Виконком асигнував на дошку 25 крб., але тепер вимагає, щоб Академія урядила для робітників урочисте засідання з концертом і ще не знаю з чим, — та й вони самі не знають, з чим. Виходить чепуха: виконком вчить нас, як маємо святкувати Шевченка! Не знаю, що з цієї витівки вийде, але волів би загубити з кимсь розумним, ніж знайти з виконкомом.Вчора, вертаючись з Шевченківської вечірки о 12-ій год. вночі, наткнувся на цікаву процесію. Йшло вулицею чоловіка з 50 хлопчаків з прапорами і з піснею. Прислухаючись до співу, звичайного теперішніми часами огидно-бравурного, розібрав слова: «Мы в бой пойдем с Центральной Радой». Що за анахронізм такий! І тим паче, що ніхто певне з тих шмаркачів, що горлали, не тямить, що таке Центральна Рада і чому треба з нею битися. Виходить, що й революція має свої незрозуміливі пережитки. 
14 марта. Один приїзжий з Харкова розповідав про свою розмову з Буценком, секретарем ВУЦВК’а. Зайшла мова про нову районізацію України, про Київ, про Харків. «І чому б вам не перебратися до Києва? — запитав той, що мені про це оповідав. — Усе ж місто краще од вашої теперішньої без п'ятьох минут столиці». — «Та, певне, таки доведеться перебиратись, — одказав Бу- ценко. — Цього року не встигнемо, а на той рік, мабуть, переберемось. Я вже з Григорієм Івановичем (Петровським) про це говорив, та й Москва проти цього нічого не має». Виявилось із дальшої розмови, що Москва вже дві округи Донбасу одібрала од України і розявляє рота на ввесь Донбас. А коли одбере, то й вигідніше український «незалежний» уряд спровадити як найдалі від заграбованого. Тоді й Київ здасться. Та й тепер Донбас Харкова не слухає, а рахується тільки з Москвою. А тоді вже Харків утратить всяке значіння. 
15 марта. Був на «Гайдамаках», галасливій постановці Курбаса. Не подобалось. Насамперед — рабська чи може лакейська постановка. Досить того, що знамените «Яремо, герш ту, хамів сину» говорить тут суб’єкт у жупані й конфедератці... Друге — античний хор чи десять дів нерозумних увесь час вештаються по сцені, служать і за декорацію, і за оповідача й заважають дії. Третє — власне дії, невважаючи на занадто батальний тон, власне, не багато. Хороші тільки деякі масові сцени, з властивою Курба- сові дресировкою; поодинокі персонажі не підносяться понад золоту середину. Не по зубах узяв собі Курбас горішок і що дивного, що не подужав його. Не розумію тільки, чому так цюю постановку вславлено, як щось надзвичайно вдале й оригінальне?Зате я переконався, що українського театру в Києві нема. Це не театр. І публіка на його так не дивиться. Публіка йде сюди, як у цирк і, як у цирку, й поводиться. Лузають насіння, галасують, стукотять. Здебільшого сучасні «юноши» та «девицы» занадто совітського вигляду, які не знають, де вбити вечір. Чимсь глибоко провінціяльним тхне в театрі нашого пишного реформатора- революціонера... Виходить, що замість зреволюціонувати український театр, він повернув його до первісного стану, за який ми вже були цілком забули десятиліття тому працею кращих наших артистів. Хороші маємо наслідки. Величезна постать Леніна з руками в кишенях над сценою добре символізує оту занадто хатню атмосферу, що панує в цьому театрі. Це повний крах курбасівщини і нагадування, що треба мерщій вертатись до поважних традицій нашого театру, якщо не хочемо на довгі роки вбити саму ідею його. Сам Курбас, очевидно, не вернеться і варто було б зажити пучка доброго мотуззя, щоб вигнати цих крамарів од мистецтва з храма, до якого вони залізли тільки з якогось прикрого непорозуміння. 
16 марта. Розмова з педагогом. Розривається з розпачу. Науки жадної, молодь дичавіє, розпуста, калічення. В одній школі 14- літній хлопець згвалтував товаришку — і вона зробилась героїнею школи, аж довелося втрутитися педагогам і роз’яснити, що тут ніякого геройства нема. Під час вчиття часто парочки сидять обнявшись. До роботи нездатні, розбещені, ростуть незнайками діти. Що буде з них?.. Звичайно, реакція прийде і схаменуться, та пізно вже буде. Мабуть, ціле покоління пропаде для життя і культурної роботи і не знати, чим виповнити ту страшну прогалину. 
17 марта. З новітнього фольклору. На селі Петровський промовляє перед сходом. Ми, каже, перемогли на всіх фронтах, ми всіх прогнали, усім завдали перцю. Лишається ще один ворог — це довгоносик. Тепер усі сили на боротьбу з ним. Коли і його переможемо — тоді заживемо і т.п. Слухали дядьки та всміхалися. Як скінчив промову, виступає один дядько. «Оце вперше нам цей чоловік сказав правду. Так, то правда, що ми всюди перемогли. І то правда, що наш найперший ворог — оті довгоносі. Тепер же ми знаємо, що з ними робити. Спасибі Вам, що навчили!.. Tableau! 
18 марта. Докінчив редактування V тома Коцюбинського, власне, того нового матеріалу, що прибув останнім часом.
Одписав Троцюкові (Вінниця) та Рябчевському (Ізюм), — ви[падкові] [кореспонд]енти.
19 марта. Знов Грушевський... Не хотілося б мені торкатися цієї постати, але старий капосник знов наплатав штук. В останній книзі «України» (1 — 2 за цей рік) маємо непідписану, але з виразними ознаками мови Грушевського статтю про Академію, статтю обурливу і змістом і тоном, брехливу й самохвальну до крайности. Академія — твір гетьмана (солоні компліменти на його адресу), призначений склад був у переважній більшости чужим для української наукової й громадської роботи; дехто з членів Наук[ового] Товариства разом з Грушевським одмовилися увійти до Академії; між нею й українцями одразу запалася розколина; далі фігурує Наукове Товариство в ролі рятівника Академії, нарешті, історична секція (Наукове Товариство!) становить «пуп» Академії... Одно слово — добрався таки до себе... Стаття мене обурила, тим більше, що за неприсутністю Кримського, мені довелось підписати книжку «України» до випуску. Підписав я, звичаєм нашим, не вимагаючи самих статтів, а покладаючись на добросовісність редакції. Коли я прочитав статтю, хотів був спершу поговорити з Грушевським наодинці, але кілька день він не приходив до Академії і я стрівсь з ним уперше на засіданні Відділу. Коли Кримський підняв питання про випускання академічних виданнів за підписом Неодмінного секретаря, довелося пояснити справу прикладом з «Україною», а саме — що академічне видання викривляє й перекручує історію Академії. Грушевський спершу хотів був довести, що він не розминувся з правдою, і тоді я нагадав перший склад Академії поіменно — і виявилось, що переважна більшість якраз працювала на українській роботі (8 з 12) і навіть були членами Наукового Товариства. Тричі я запитував — хто ж, опріч його, не схотів увійти до Академії — і він отвіта не дав. Потім почалося мізерне викручування, що він писав «на підставі загального вражіння» і що він, як історик, не повинен «робити препарації нашої історії». «Це ви якраз ужили справжнього слова, — відповів на це я, — ви справді зробили препарацію академічної історії». Пробував він також говорити, що відповідає тільки він, як редактор, що мене, звісно, не потягнуть до суду за цю статтю, — на це я мусив вказати, що моральну відповідальність на мене він все ж наложив цією недопустимою в академічному органі статтею. Згадано було й про Російську Академію часів Ломоносова, з усіма чварами та сварками і навіть бійками. Грушевський пішов, не попрощавшись. По його з братом відході довго ще точилась розмова на цю прикру тему. Не можу зрозуміти, чого злоститься цей чоловік, чого силкується обкидати болотом установу, що дала притулок йому со чади і домочадці. Невже тільки тому, що не він її збудував і тепер, хоч розминаючись з правдою, хочеться притягнути її
таки до себе?
На днях був лист од Перетца з прозорим натяканням на «війну домову». Треба буде йому одписати, щоб удався з своїм «правилом увещательным» на справжню адресу, тобто до Грушевського. 
20 марта. Школа на подвір’ї колишнього монастиря. Діти гуляють коло церкви. А всі її стіни списано найогиднішими малюнками та відповідними словесними коментаріями. Це — і антирелігійна пропаганда, і вплив совітської культури (в монастирі живуть металісти). Але що робити з дітьми, щоб застерегти їх од такої культури? Педагоги ламають голови і... звісно, нічого не вигадають. Отрута осередку вливається в дитячі душі і сіє розпусту.З другого боку мстяться тим самим. Чому — питає, напр.[иклад], витвір новітнього фольклору — Ленін тримає руки в кишенях (найбільш тепер розповсюджений портрет «вождя»)? А тому, що «спираючись на ком’ячейку, він міцно тримає в руках члена партії». Звісно, цяя гидотність — невинна річ, як рівняти до тих малюнків і написів на стінах церкви та розпусного їх впливу на дітей. 
21 марта. По установах розпочався новий пароксизм «трудової дисципліни». Службовцям, що повинні приходити точнісінько о 10-тій, дають бляшки-номерки. Без такої бляшки він і увійти ні вийти з служби не сміє. Шпіонаж, доноси, висліжування — знов забуяли. Але інтенсивність праці аж нітрохи не підскочила. Все було, як і попереду — тобто нікого не знайдеш на відповідному місці й ждеш без кінця, коли лиха година зажене в котрусь з офіційних установ. Видимо, й бляшки тут нічого не поможуть. 
22 марта. Прибивали мармурову дошку на будинкові, де жив Шевченко (на Козинці, чи по теперішньому — на Хрещатицькому переулку, №8-а). Вийшло неорганізовано, нудно, не до ладу. На додачу, на будинкові стільки наліплено глини, що гвинти йшли мов у тісто і довелося бігати по довші і ті теж не досягли до живого «тіла» будинку. Народу зібралось чимало і з цікавістю оглядали кімнатку, де перебував Шевченко: манісінька, півтемна, стеля над самою головою. Жінка, що живе тепер у цій халупниці, промовила зітхаючи: «мабуть, і йому так само зле жилося, як і мені оце». Бідолаха не вгадала: поет тоді був молодий, повний надій та енергії. Та й дім тоді ще не скидався на руїну. Кричевсь- кий виступає з проектом, щоб реставрувати будинок і осадити в йому музей або читальню.
В зв’язку з прибиттям дошки почала снувати свої парости легенда. Якийсь старий чоловік, що живе у тому ж таки будинку, оповідав натовпові, що тут прийшли Шевченка арештувати жандарми, а поет убив шістьох і втік. Ніхто цього не знав, а оце Академія наук розкопала в старому архіві цю історію і тому прибиває дошку на пам’ятку. Коли ця легенда одшліхтується, то може й обернеться у щось справді гарне, якийсь героїчний подвиг, — а поки що це скелет.
Листи до Гриня, Перетця, та двох Дорошенків, Володимира та Дмитра. Останній прислав дуже сумного листа-тестамент (про бібліотеку та архів свої) і хочу попробувати його розважити. 
23 марта. Кілька день вже по місту майже без упину ходять маніфестації з прапорами і плакатами, на яких виписано: «смерть...» «осиковий кілок...» — кому, адреса тут ваги не має. Сьогодні стрів одну велику маніфестацію: робітники з кошиками, дехто з струментом — видко, просто з заводу. А йдуть не бадьоро, не радісно, а немов накинуту нелюбу повинність справляючи. І справді — це накинута, з примусу повинність. По роботі на заводі женуть робітників на такі демонстрації. І коли замісць відпочинку по роботі мусиш маніфестувати, то, звичайно, маніфестуєш з бравим виглядом, і з прокльонами й скрежетом зубовним. Хто б не пішов, того б негайно вигнали з служби. І всі цеє знають. І через те ніякого вражіння ці маніфестації не роблять. Спочуває публіка не маніфестації, а маніфестантам. Та й яке значіння вільного вислову думки можуть мати маніфестації, коли нема вільної думки, коли маніфестації складаються з самих урядових службовців, «чиновників»? Адже тепер усі робітники — «чиновники». Дивна наївність, що думає когось такими маніфестаціями залякати, чи на когось подіяти.Низка новин з Харкова. Проект нового статуту Академії, обіцянки грошові, земельні участки для Академії і т.і. В усьому цьому одна риса: Академія повинна питати дозволу у Головнауки. Очевидно, на цьому пункті має бути найзавзятіший бій. 
24 марта. Антін Васил[ьович] розказував, що прийшли до його здирати податок з прибутку. А він — маляр, зимою нічого не робив і не заробив, та й минуле літо більш у нас у садку копався, з того, що я йому даю, тільки й живе. Проте описали у його канапу, стіл, стільці та інше, що було в хаті... Це зветься — фінансова політика.
А державні органи не платять. В[идавницт]во «Червоний Шлях» збанкротувало і його приєднали до Державного] в[идавницт]ва. А тепер і це банкротує, принаймні автори жадним способом не можуть викрутити заробленого. Також — фінансова політика.
За воду та світло платимо тепер «по класовому тарифу». Що воно за штука — ніхто не знає. А всяк тільки знає, що доводиться платити більше і писанини та списків стільки, що кожен дім повинен мати свою канцелярію. Отже, завели 20.000 канцелярій у Києві. А це також чогось коштує і комусь платити треба. Маємо знов же — фінансову політику. А в результаті не розбереш — жарти це, чи серйозно, чи попросту в якомусь домі божевільних опинився. 
25 марта. Вчора «юні піонери» піднесли Чубареві сан «почесного юного піонера». Чубарь нав’язав собі на шию червоного ворочка і запевнив, що він «всегда готов». Фарс цілком законний, як на наші часи...
Сьогодні другий «юний піонер» Солодуб, що сидить у Нарко- мосі (Комісаріят народ[ної] освіти), навчає Академію, як вона має робити наукову роботу. З приводу чернігівського інциденту він прислав таку телеграму, явно подиктовану з Чернігова: «вишліте (в) черніговський музей представника (з) коректурою, (щоб) порівняти (з) оригіналом (на) місці. Остільки цінний експонат (як) Щоденник Шевченка, музей передати не може. Заступник Наркомосу Солодуб».
Я накидав такий проект відповіді бравому «піонерові»: «25 березня за підписом заступника Наркомосу т.Солодуба одержала Академія наук телеграму (навожу текст її).
У відповідь на цю телеграму, яка переказує тільки попередню відмову од Чернігівського музею (з 7 березня), Академія наук зав- важає, що ні про яку передачу «цінного експонату» не було й мови; Академія наук вимагала і вимагає рішуче, щоб їй дано було його на тимчасове користування (протягом 2 — 3 місяців), поки буде закінчена редакційна над текстом Шевченкового Щоденника робота. Ніякого представника з коректою Академія наук до Чернігова послати не може, бо справа йде не про технічну корек- ту, яку можна доручити будь-якому досвідченому коректорові, а про наукову перевірку, а часто і відчитаних сумнівних і не прочитаних (не розібраних) досі місць у щоденнику. Це може зробити тільки висококваліфікований спеціяліст, який провадить редакцію академічного видання і який за його відповідає, — в даному разі мова йде про академіка С.Єфремова. Проживати йому в Чернігові 2 — 3 місяці або їздити туди 3 — 4 рази з коректою (бо ж ніяка друкарня не може дати одразу всі 10 аркушів) — річ фізично неможлива. Акад. Єфремов має в Академії силу службових і наукових обов'язків, які без шкоди для академічної роботи не може. І тим більше, що по суті в цьому немає й потреби, бо до послуг Академії мусять бути всі потрібні їй матеріяли. Це, мабуть, взагалі перший в літописах світової науки випадок, щоб одній з Академій наук одмовлено було в таких матеріялах. Всеукраїнська Академія наук тямить добре всю цінність даного документу — і саме тому й повинна мати його під час друкування, бо інакше неможливе було б критично-наукове видання цієї пам’ятки. Знає Академія й те, як належить поводитися з цінними науковими скарбами, і не може зрозуміти, чому Шевченків Щоденник має в більшій бути безпеці в Чернігівському музеї, ніж у стінах Академії наук,- в усякому разі вона не забула б усіх ужити заходів для цілковитої забезпеки «остільки цінного експонату». А тим часом, поки точиться оця дивна і невідповідна полеміка Управи Чернігівського музею з Академією наук — час іде, готова коректа лежить, друкарня нараховує збитки на Державне видавництво і всю роботу взагалі зірвано...
Не кажучи вже про те, що оце незрозуміливе недовір'я, чи підозріння, які ясно бринять у телеграмі, як попереду в офіційній відповіді од Чернігівського музею, треба вважати за образливі й негідні становища найвищої наукової установи в республіці — Академія мусить заявити рішучий протест проти того, щоб у своїй науковій роботі вона залежала од бажання чи небажання місцевих установ допомагати в її праці матеріялом, що випадково опинився в їх посіданні. За таких обставин — і це треба особливо підкреслити — ніяка наукова робота провадитися не може. І коли Академія не одержить Шевченкового Щоденника, то вона муситиме зовсім одмовитись од академічного видання творів Шевченка, зложити до архіву зроблену досі протягом 2-х років працю над Шевченком і скласти з себе всяку відповідальність і перед республікою і перед Держ[авним] видавництвом за ті цілком і ні з якого погляду неоправдані перешкоди, що несподівано виросли в цій роботі, як наслідок цілковитого нерозуміння Управою Чернігівського музею завдань і методів академічної роботи та звичаїв культурного світу. Збережеться чи не збережеться «цінний експонат» для стін Чернігівського музею — але для людей, для широкого загалу, для республіки трудящих він безперечно буде втрачений через таку ревниву і ледве чи доцільну охорону від Академії наук».
Мене вже сумнів бере, чи взагалі можна пробити логікою товсту шкуру в оцих отроків неповинних, з одного боку, та хамів не- замаскованих з другого... В усякому разі — роботу я кину, якщо не дістану потрібного рукопису. Хай інші її роблять за таких обставин, коли замість допомоги зустрічаєш саме тільки паліччя в колеса та дикунське поводження. І навіщо тільки доводиться витрачати час, енергію, силу — в цьому Панглосовському раю, чи, краще, домі для божевільних!.. І в чиїх тільки руках доля науки!.. 
26 марта. Вчора мали ми компанією літературщиків одсвяткувати вихід Шевченківського збірника, який надрукували з надзвичайною на теперішні часи прудкістю (за місяць!). Несподівано для мене, присутні обернули це в... святкування мого 30-літнього ювілею. Филипович сказав відповідну промову й вручив мені 5 примір[ників] моєї книжки про Левицького-Нечуя, якої вихід підігнано на сьогоднішній день, та книжку Верещагина «Старий Львов» з підписами присутніх. Я так захопився книгами, що забув відповісти промовою ж. Та правду кажучи — не люблю я оцих урочистих промов, то може воно й краще, що не одповідав. 
27 марта. В сьогоднішній «Пролет[арській] Правді» надруковано промову секретаря місцевої комуністичної організації на конференції. В ній є одне знамените місце: видаємо, мовляв, постанови обов’язкові для всіх шарів громадянства «опріч дворянської його частини». Якщо не помиляюсь, це вперше офіціяльно вимовлено цей титул, якого обиватель давно вже пришив комуністам. Справді — «дворяне».
28 марта. На якомусь політичному іспиті поставлено запитання: «Хто така — Крупська?» Відповідь: Дружина В.І.Леніна. — «Добре. А тепер вона хто?» — відповідь: Удова...
29 марта. Перший весняний день, хоч цього року взагалі зими не було. На сонці 20°. Годин зо дві я в садку сидів на сонці, читаючи коректу Словника.
В оригіналі Словника, який саме редактую, під словом «параліч» натрапив на «паралізу». Слово сковане на зразок принятих тепер — «аналіза», «синтеза» й ін. Не скажу, щоб вигадка була вдатна.
30 марта. Бачив на власні очі документ, що наказує (найсекретнішим способом!) у два дні розробити проект чи план евакуації культурно-наукових установ і людей, що в тих установах служать; окремо згадано там Академію наук, Національну] Бібліотеку, наші музеї...Симптом надзвичайно промовистий. Базар давно вже призначив на весну упадок комуністичної власти; останніми днями він визначив навіть і поставив десь «поміж Чехи і Ляхи» 800.000 армію, що має ніби очищати Європу од большевизму. Всякі большевицькі оратори останніми часами теж більш чи менш одверто натякали на можливу війну. Але все те, звичайно, ніякої ваги не мало, аж поки не побачив я цього документа. Це вже щось справді серйозне. Якою мірою — рішити тепер важко. Чи це тільки профілактичний засіб «про всяк случай» — чи під цим криються якісь реальні факти? Поміж людьми, яких треба в першу чергу евакуювати, показано (після комсомольців etc.), людей, які потрібні совітській владі, і людей, якими вона може себе забезпечити од ворога. До першої категорії не можу себе зачислити, але остання, мабуть, без мене не перебудеться... Отже, знов — перспектива заложництва! Чи ж пощастить знов од неї одкрути- тися, як було за попередні рази? Бо принадного в тому мало — опинитися в гущі подій, та ще у ворожому таборі, та ще серед людей, що водяться принципом: б'ю твого жида за те, що ти бив мого... Треба буде, в усякому разі, добре крутнути головою над такою перспективою. 
31 марта. Складав рахунок на воду «по касовому тарифу». Просидів дві годині. Це я, що легко розбираюся в казуїстичному мудруванні, і до того ж у невеличкому будинкові на 40 чоловіка. Уявляю, скільки «труду мозольного» і часу доводиться потратити на цю мудру штуку по великих, на сотні мешканців, будинках людям, що не звикли оперувати з теперішніми законами! Одне слово — 20000 канцелярій почали працювати. І їхню працю доводиться коректувати в управі водотягу. Чи законодавці думали про цю пропащу працю? Адже скидка в кілька копійок робітникам та службовцям цієї праці й соту частину не оплатить.
Наслідком нового тарифу для цілого нашого будинку було зменшення плати за воду вдвоє, — коли брати загальну цифру. Але от курйоз: найбільше доводиться платити людям, які не мають ні копійки прибутку, безробітним, жебракам у буквальному розумінні. Це тому, що вони не служать і не належать до професійних спілок. Чисто собі совітська арифметика, що вдарила по найнезаможніших. Взагалі цей «класовий тариф» — така нісенітниця, що тільки дивуватись можна, де був глузд у людей, що його вигадали. Кажуть, що Одеса, спробувавши такого самого тарифу, на другий місяць його занехаяла й вернулась до звичайного «буржуазного»: і дешевше, і спокійніше, і справедливіше.
Листівки до Перетца і Потоцького.
1 квітня. Чутки про можливу евакуацію вже кружляють по місту. За цих два дні вже чув я про неї з кількох уст і в кількох версіях. Не твердо запечатано совітські секрети.
Ходить уже цілий план ліквідації большевизму. Говорять, що Петлюра має дістати, чи вже й дістав, мандат на Правобіцьку Україну, з перспективами й на Лівобіцьку, — під умовою, що не поставиться вороже до династії, яка завойовуватиме Вели- коросію. Кажуть, що головна роля в цій дії належатиме німцям. Називають точно цифру готового війська, що має вирушити на ліквідацію. Переказують, що большевики обмежуються тільки пасивним, словесним протестом, бо знають, що їм не вдержатися... Одно слово — чуток, чуток! А реального поки що те, що публіка кинулась забирати по банках та щадницях ту мізерію, що там держала. А друга частина закуповує борошно та інші припаси — «на всяк случай». Ціни підскочили.
В світлі цих подій зрозумів я один лист, що дістав був з місяць тому з-за кордону, але не звернув уваги на деякі місця його й вирази. Писав мені Гринь, досить несподіваний кореспондент. Писав, що він цього літа має «встряхнуться, оставить свой Звиун, к которому так привык, и проехаться, чтобы побывать и повидаться со старыми друзьями»... Кінчається лист обіцянкою «на деле доказать Вам свою признательность». Тоді ці вирази здались мені якимись досить темними натяками. Тепер вони починають більш конкретного змісту набирати. Цілком можливо, що автор листа хотів попередити про якісь плани, які складаються за кордоном. Але взагалі, поки що, все темно і невиразно, — і це хвилює.
Лист до Петра й картка до Айзенштока. 
2 апреля. Про упад комуністів уже мов у дзвони дзвонять. Дивно, як хутко ширяють поголоски й народжуються легенди. Сьогодні чув, напр[иклад], що біля Чорнорудки спустився аероплан, з нього вийшли якісь військові і людям, що зараз позбігалися, дали прокламацій з закликом до повстання та з обіцянкою прийти на визволення цієї ще весни. Другий випадок. Вчора ціла низка якихось торбарів привезла солі і спродала її добре, коментуючи стиха тим, що солі не буде, бо «Петлюра вже заняв Крим». Антін Ва[сильович] оповідав про мітинг у Арсеналі. Коли оратор закликав робітників на оборону — почулися голоси: — «Ми вам навоюємо! Ви всім нам жити не даєте, та ще хочете, щоб ми за вас головами накладали? А не діждете!» Той самий Антін Ва[сильович], на якого наложено податок з прибутку (він вже кілька років без роботи!), каже, що люде раять йому не платити хоч зо два тижні: тоді вже не треба буде платити. А базар — так той просто дає віку большевикам три тижні, — не більше. І пуд білого борошна коштує вже 8 крб.Але найсерйозніше, що чутки про евакуацію од комуністів просмокталися вже поміж обивательства і викликають поважні наслідки. Сьогодні долар коштує 2 р. 50 к., а ще позавчора продавали його за 1 р. 96 к. Сьогодні я підписав два чеки на Державний банк, щоб розплатитись за папір — і паперовий трест одмовився ці чеки прийняти. «Невероятно, но факт». І такі факти плодять страшенне замішання та розмови про прийдущі біди; форми невиразні, але всі чекають, що «щось буде». 
3 апреля. Довідався про те, що список тих, кого мають евакуювати, вже складено. З академіків Біляшівського викинуто: «на віщо нам ця чепуха здалася». Так само Міщенка: «і цей може лишатись». На Кащенкові спинились, подумали: «старий дуже... нехай лишається». При Липському: «і цього можна б лишити, та ніяково: все ж Президент Академії». Я спитав про себе: записано без коментарів, хоч я дуже б хотів, щоб опинитися серед тих, що «їм» непотрібні...
Розмови про евакуацію вже провадяться отверто. Сьогодні стрів одного свого знайомого разом з київським попом. Цей привітав його такими словами: «Радуйтеся! Аж ось коли ми святкуватиме[мо] по-настоящому. За два тижні «їх» вже не буде». Звідки така впевненість, що аж час призначає — просто не розумію. Правда, газети і офіційні організації набрали дуже зачіпного щодо Польщі тону, але це певне тому, що впевнені, що Польща воювати не буде. Взагалі, твориться щось незрозуміле. Між іншим, коли складався згаданий список засуджених на евакуацію і мова зайшла про Ганцова й Голоскевича — головному складачеві завважено: «Нащо їх вивозити? Адже ж треба лишити людей, щоб провадили тут українську роботу». А він на це: «Добре, коли Петлюра прийде. А як Денікін? Він же їх перестріляти може. Щоб урятувати — треба вивезти». От і розбери тут, хто мудрий.
В розмовах найбільш горує острах перед можливими злиднями в період ліквідації. Люде так збайдужніли, що навіть перспектива визволення їх не радує, а тільки лякає те, що доведеться знов мучитись. Я аж не видержав цього і досить різко зазначив таку шкурну настроєність. Згодились, але все ж носів не підняли. Як, справді, деморалізовано і принижено людей, що вже опріч спокою та півситого життя — нічого не хочуть. Супокоєм могили од цього подихає. Замість громадян, виховав цей режим до всього байдужих людей, яким страшно навіть подумати, що знов може початись боротьба. Гіршого testimonium paupertatis не можна вигадати теперішньому режимові. 
5 апреля. Брязкотня зброєю далі точиться. Демонстрації — звичайно, силувані, — резолюції — звичайно, подиктовані, обурення — звичайно, роблене, а на підставі цих офіціозних вже офіціяльні заяви, що, мовляв, не можна перечити волі робітників та селян, а звідси вже й найвідповідальніші акти межинародного значіння. Мабуть, це тільки тому, що мають до діла з ворогом теж великої сили. Бо коли б був ворог поважний, а не Польща, то ... Мені оповідав один студент, що саме відбуває військову службу комонником, ніби вони одбувають муштру «пішо». «Як то — пішо?» — питаю. «А так, що ні однісенького коня ми не маємо, а сідаємо верхи один на одного. Я заявив, що і сам не сяду, і нікому на себе не дозволю сісти, і мене тепер тягають по комісарах за переступ військового наказу». Другий студент, що одбуває службу гарматником, казав, що досі гармати вони ще не бачили. Ще гірш, мабуть, справа стоїть з військовим літунством, бо щось не видко, щоб літали. Отже — з чим воювати? А надто тепер, коли військова техніка — все, а людська сила — тільки невеличкий гвинтик у цій надзвичайно мудрій машині... Як можна воювати з цими, що вчаться машинової війни «пішо», «босо» і «голо», — не розумію. Та й ніхто цього не розуміє, видко, а вимахують картонажною зброєю просто в надії, що ніхто того поважно не братиме. 
6 апреля. В газетах надруковано постанову СТО («совет труда и обороны»), щоб зм’якшити, між іншими заходами, ті люті («жестокие») умови, в яких перебуває приватний капітал, і тим притягти його до торгівлі. Уви! «Единожды солгавши, кто тебе поверит», — так мовляв Кузьма Прутков.
Недавно київські газети хвастали «красавцем-мостом», — власне підправленим старим Миколаївським так званим «ціпним» мостом через Дніпро. Виявляється, що міст вже укляк... І кількох днів не встояв. У Мозирі, кажуть, ще крайще вийшло. Збудували совітські інженери моста залізничного. Пустили по йому поїзд і — міст одразу запротестував: якісь частини на йому зійшлися докупи й прищепнули поїзд...
А валюта летить униз. Сьогодні хліб 9 коп. за хунт, а було 4 коп. А грошей нігде не платять. 
7 апреля. Перечитав шматочок своїх мемуарів прилюдно на засіданні Комісії громадських течій — «на передодні першої революції (1905 р.)». Багато мусив, читаючи, зміняти й проминати і, боюсь, вийшло не зовсім добре. Згадки, очевидно, так подавати не можна. Листівка до Дорошкевича.
8 апреля. Приїзжий з Харкова оповідає, що Хвильовий багато пише і... складає до шухляди: «бо оці невігласи думали б що те все — естетична писанина й ніщо інше. То нехай краще вилежиться до свого справжнього читача». Взагалі «ГАРТ» мало не зовсім розіклався. Пилипенко, протегуючи свій «Плуг», навпроти «Гарта» виставляє нові літературні організації, як «Жовтень» тощо. Шумський казав Пилипенкові: «Ви довели до того, що я не маю української книги, яку міг би взяти з собою до ліжка, лягаючи спати; не маю чим похвастати перед чужими людьми. Давайте просто українську хорошу книгу, а не писанину ваших приятелів». В.Поліщук носиться з моєю «історією» (закордонне видання) і з образою всім скаржиться — «що він про мене написав!» ...Плітки! Але вони показують, хто і що тепер стоїть біля літератури і як оті невігласи дивляться на літературу.Ще раз написав до Харкова про оригінал Шевченкового Щоденника, приклавши погрозу друкарні розібрати складене вже. 
9 апреля. В газетах оповіщено, що члени Центральної Ради Коліух, Христюк та Степаненко Аркадій дістали виборче право шляхом спеціяльного помилування... Виходить, що членів Центральної Ради позбавлено виборчого права. А я того й не знав, і коли досі на жадні вибори не ходив, то тому, що вони мені не цікаві за теперішніх порядків. Аж сьогодні дізнався, що я до того ж ще й «позбавлений». Для багатьох певне це так само сюрприз.Жадне засідання Відділу не обходиться без якоїсь витівки Грушевського. Сьогодні він запропонував на академіка свого брата і домогався, щоб заснувати ще другу Комісію революційних рухів (одна вже єсть, але під моїм головуванням). Довелося протии цього сперечатись. З першого геніяльно викрутився Кримський, звівши пропозицію на ніщо; протии другого довелося говорити мені. Що то ще вигадає старий лис, що найневиннішим тоном може верзти дуже заплутані речі, не гадаючи, що його видно по поході. 
10 апреля. Українбанк дістав наказ подати списки службовців, що народилися з 1885 р., разом з клопотанням про одзволення од військової служби найпотрібніших. Ще одна ознака нервового настрою в сферах.Ходять чутки, що незабаром буде заведено картки на хліб. Ціни через те ще більш підскочили вгору. І справді, досить згадати ту зненависну карткову систему, щоб переполошити всіх. Кинулись купувати про запас, — звичайно, тільки щасливчики, бо рідко хто має тепер гроші. Адже нігде не платять утримання чи заслуженини, хіба що видавцям видають, — такими дрібними частками, що не розкупишся. Як я пішов по зароблені гроші до Держ[авного] видавництва, то мені там відповіли, що вже три тижні видавництво не платить навіть друкарням, і за це їхній папір опечатано. А це ж державна установа! Якесь форменне банкротство. 
11 апреля. Зайшла Борисоглібська. Вона допіру вернулась з-за кордону і мало не з слізьми розповідає свою одисею. Надумавши їхати додому, вона одбилася от трупи і цілого півроку дожидала документів, виснажилася, спродала, що мала, й ходила на поденне за тарілку супу. Нарешті львівські українці довідалися про бідування визначної артистки і якось допомогли їй, а на від'їзді справили їй урочисті проводи. Переказала мені найгарячіші привітання від Садовського Валентина, Донцових та Вороного. Останній звелів навіть поцілувати, що ця симпатична бабуся й виконала. Але пізнаю і Вороного. Ще з півроку писав він про мене Коваленкові всяк зол глагол, а це вже ладен цілуватися. Вічні хитання й неурівноваженість та несподівані витівки. 
12 апреля. В саду зацвів самий-но що дерен, стоїть мов жовтим воском уліплений. А між цвітом бжола гуде, виграває на сонечку, перший взяток собі бере. Просто не вийшов би з саду, коли б не робота біля столу.В Одесі, кажуть, зроблено на спробу мобілізації. То майбутні вояки так позабігали, що й з собаками їх не знайти. Довелося ніби, задля заспокоєння публіки, оповістити, що то лиш жарти були, що ні про яку мобілізацію навсправжки і гадки немає. А зброєю таки побрязкали немало. 
13 апреля. Безробітних інтелігентів посилають на роботу на буряки. Робота — од сонця до сонця. Плата — 35 коп. за днину. За кватиру та харчі треба платити не менш 50 коп. Отже виходить, що праця не тільки дурно одбувалась, а ще за день каторжної роботи робітник приплачує злотого. Коли на таких умовах безробітні одмовились працювати, їх знято з обліку безробітних: ухиляються, мовляв, од роботи, то нема що з ними панькатися. Багато з тих інтелігентів — люде взагалі ні на яку фізичну роботу не здатні (хворі на серце тощо), але всім одна шана: йди за 35 коп., а ні — то геть з списку безробітних. Певне жадна буржуазна держава про таке знущання над людиною не чула. 
14 апреля. Листівки до Пущинського (Полтава) та Шинделя (Олександрія).
Вулична сценка. Йде якась старенька пані, маючи на шворці собачку, мабуть, левретку: маленька, в плащику. Кругом «юні піонери» галасують: «Що це, ваш син чи дочка?» — тюкають, свищуть.
15 апреля. А сьогодні вулична сценка вже гіршенька. Йду до Академії. На розі Тимофіївської знайомий стоїть, дивиться до Хрещатика, але з місця не рушає. «Що таке?» — питаю. «Та, мабуть, повстання почалося. Стріляють. Певне, на Печерському щось діється». Справді — чутно постріли, один навіть ніби якийсь вибух. «Дарма — кажу — ходім: до Академії якось доберемося». На вулиці метушня, сила народу, що враз кидається тікати в під'їзди та під ворота. Прихожу до Академії — кругом тиск. «Що таке?» — «Бандити допіру пробігли, засіли в клініці Яновського, чи в університетському дворі — і їх не можуть узяти. Вже 5-х чоловіка покалічили. Хотіли когось пограбувати, а коли набігла міліція, кинулись тікати, одстрілюючись». Пробув я в Академії до 5-ї години, — ще їх не взяли. Час од часу лунають постріли, вибухи. Кажуть, що розбишаки атакомились у клініці серед хворих і тому на їх стріляти не можна, а вони одстрілюються завзято. Останніми часами грабунки на вулиці серед Божого дня часто трапляються, і то в найлюдніших місцях. Новий побут! По бульвару і кругом — тисячі народу, чекають, як скінчиться облога цього «форта Шаброль». 
16 апреля. Повсюду повно розмов про вчорашню подію. Офіційна версія, надрукована в газетах — навіть вона подає справу так, що тільки плечима нижеш. «Облога» тяглася до 6-ої години: цілих 6 год. Двоє людей одбивалося проти цілої армії. Нарешті обложені зажадали прокурора, або робітника, щоб почати переговори. Пішов... агент карного розшуку і нібито вбив того з бандитів, що вже лежав тяжко поранений. Другий заявив: мій товариш застрелився (!?) — я здаюсь. Але ввечері, коли його вели на допит до прокурора, він кинувся був тікати (!) і його застрелено. Така офіційна версія, повна нісенітниць та офіційного викручування з якогось невисловленого обвинувачення. Неофіційна ж подає справу простіше і певне до правди ближчу. Нібито вбиті бандити належали теж до карного розшуку, але не поділили щось там з своїми товаришами і ті порішили їх «ліквідувати». Та як вони занадто багато знали, то їх і постреляно, не допустивши до прокуратури: адже ж мертві не говорять і забирають спільні таємниці з собою в могилу. Чи правда цьому — сказати, звісно, не можна. Тільки ж ця версія краще витлумачує деталі цієї дивної взагалі історії. В місті багато розповідають подробиць баталії і — дивна річ — часто з почуттям до видимих злочинців: в цьому виявляється характерне відношення до органів влади. їм не вірять, їх нехтують, з них глузують, себто платять їм тією таки монетою, яку бачать од влади. Паскудна політика насильства зробила те, що всякий, найгірший навіть, ворог тієї політики вже викликає до себе спочуття. Більшого банкротства даної політики й уявити собі не можна. 
17 апреля. День неудач. Держ[авне] видавництво вже три місяці не платить ні копійки, а перед святами треба грошей, то за ними всюди шатався — не дістав. IV том Коцюбинського, що вийшов ніби вже місяць тому, ніяк мені в руки не дається: не можу дістати ні в друкарні, хоч маю квитка на 10 пр[имірників], ні по книгарнях самого Держ[авного] видавництва, хоч воно книжку видало. Розлаявся в друкарні й пішов ні з чим. Нарешті Грушевський встрягнув нову капость з поминками Костомарова. Почуваю себе втомленим і сердитим. Коли яий день побуваєш по якихось державних установах, — а вони ж тепер усі державні — то вважай той день за пропащий.Листи до М. Литвицького та його матері. 
18 апреля. Нова державна штучка. Сьогодні — субота перед Великоднем — несподівано оповіщено днем неробочим. І всі приватні крамниці закрито — на користь «Ларька» та «Сорабко- опа». Ці торгують дуже добре, — краще, ніж тоді, як конкурують з ними приватні крамниці, зате в них не все потрібне знайдеш. Зате перед святами всякий залежалий крам публіка все одно мусила розкупити. Чи не задля цього й вигадано «неробочий» день? Вигадливість така, що хоч премію давай! І це вигадувати тим легше, що самі урядують, самі й торгують, то як же урядові не помогти своїй власній торгівлі. І сміх, і горе! 
20 апреля. Заробляючи найпрозовішим способом на Великодні в «Ларьку», разом пробують заробляти й ідейно в своїх газетах. Йде шалена антирелігійна пропаганда. Ота груба скотина, штурпак отой з луженою глоткою грамофона й душею маньяка, сам Дем’ян Бєдний — розмахнувся на «Євангелію од Дем’яна», де гнусним тоном сутенера розповідає євангельську історію під гнусний регіт капусти головатої. Знов на всякі лади експлуатується історія матері, яку Шевченко зробив апотеозою материнства, а ці осли можуть смакувати тільки як скоромний сюжетець. У Великодню ніч клуби були одкриті на цілу ніч для танців, дітвору натаскували на відповідні пісеньки і випустили її потім, щоб вона чинила бешкети по церквах. Марні зусилля! Церкви все-таки повні і пропаганда подекуди кінчилась мордобоєм. Та й по всьому... Перший день Великодня показав, що комунізм зазнав такої самої поразки, якої тисячу принаймні літ у нас зазнає християнство. По городу повно п’яних, люде грають на сонечку, пари побравшись весело за руки, справляють весняне свято. Бахус і Венера дужчі і за візантійського Саваофа, й за комуністичного вихолощеного череватого божка. Побут таки дужчий за цих претенсійних ліліпутів.Серед Великодного натовпу чув колоритну жанрову сценку. Якийсь ніби босяк, купивши в «Ларькові» сотку горілки (на днях з’явилися в продажу сотки), вийшов з крамниці, крутнув «головкою» у стіну (давній жест під монопольками), вибив долонею з одного маху пробку і хильнувши за одним духом усе, що було в пляшечці, у миротворенним тоном промовив: «Ну, хвалити Бога, таки доборолись до сотки!» Мудре слово! На йому революційний закон і пророці висять. І та всепотужність побуту, що перемагає кінець-кінцем силоміць накинуті форми життя й нанівець повертає всі зусилля тимчасових переможців. «Доборолися до сотки!» Чи ж варто було й боротися, щоб на «сотці» заспокоїтися? 
21 апреля. На вулицях і стогнах пророкують, що незабаром Троцький має вернутись до Москви й стати на чолі уряду. І тоді уряд буде «ні бе, ні ме», себто ні большевицький, ні меншевицький, хоча все ж таки поступки будуть зроблені. Скептики додають, що це тільки комедія про Європу, що ввесь троцкізм вигадано нібито на те, щоб показати, що начебто одбувається якесь поправіння, а його навсправжки зовсім немає. Через те, мовляв, Троцький і мовчить, що всі нападки на його роблено за його мовчазною згодою.
Багато балачок викликає й ситуація політична в Німеччині. Комуністи кажуть, що коли на Президента оберуть там Гінденбурга, то все обійдеться по-старому: тоді Німеччини не приймуть до Ліги Націй і їй не видне буде око показувати якусь агресивність. Якщо ж оберуть Маркса, то війна неминуча: Німеччина вступить до Ліги Націй, дістане певне задоволення своїх територіяльних кривд, але з умовою — приборкати «совєти». Інші повертають справу навпаки і пророкують війну, якщо пройде Гінденбург, і навпаки — усе по-давньому за Маркса. Але слово «війна» все частіше лунає і в офіційних, і в обивательських кругах. Це, здається, покажчик того, що люде забралися в такі нетрі, з яких не вибратися нормальним способом. Такі ситуації не розв’язуються, а розтинаються.
Листи родині: до Петра, до Пашети, до Галі (небоги). 
22 апреля. Маю відповідь з Комісаріату] нар[одноі] освіти про Шевченків Щоденник: дати його Академії не можн а. А кілька день тому була відповідь з Головнауки — що можна. Розбери, хто мудрий! Краще мати фельдфебеля в Вольтерах, ніж оцих пустодзвонних дикунів опікунами культури. Над роботою кількох років поставлено хреста... І головне, що не розбереш навіть, кого і який гедзь укусив!Щодня десятками приходять люде, скаржучись на отакі самі несподівані наслідки тих або інших заходів. І завжди почуваєш повну і цілковиту несилу допомогти, бо ж навіть гедзя, що напсував, не бачиш. Ніби навмисне сидить десь у центрі якийсь сатана, якому за радість і втіху псувати роботу, заходи, клопіт, гаяти людям даремне час і розбивати всі заміри. Справді, якась диявольська гра дурости людської, що опинилась волею дурного випадку наверху й уявила себе господинею життя. А чого це коштує — хто може злічити? Уявляю, які будуть цифри, коли життя поставить справжній рахунок цим невігласним дурисвітам за свої втрати. А воно поставить же таки колись. 
23 апреля. Пророкують переміни й на Україні. Чубаря нібито забрати мають, а на його місце сажають — одні кажуть: П’ятакова, другі: Цюрупу. Програма переміни: поміркована українізація. Теперішня, виходить, непоміркована. Звичайно, хоча партійні комуністи й не говорять голосно проти українізації, але стиха аж зубами скрегочуть. Можливо, що наслідком того скреготу й мають бути зазначені переміни. Але можливо, що це просто балачки, які раз-у-раз показують «желаемое и ожидаемое как бы настоящее». А взагалі — нудота, яка психологічно дуже нагадує останні царського режиму часи. Чутки часто перебільшені й нечупарні, але в основі їх лежить щось дійсне, тільки приховане старанно од стороннього ока. Сила незрозумілих дурниць. Немов люде наосліп вештаються по темній хаті, вгріваючись з усього розмаху лобом то в той, то в другий одвірок. А над усім горує фінансова скрута, зовсім безвихідна і безвиглядна. Крутись-не крутись, а вмерти треба. Навіть недавні угодовці, на зразок Дорошкевича, тільки руками розводять та кажуть, що погано. А ще ж недавно вони плескали офіційному курсові й покладались на його, мов на кам’яную гору. Облітають потроху надії навіть цих нерозкаянних опортуністів. 
24 апреля. В КІНХ’у (Київ[ський] інститут народ[ного] хазяйства) проректор заходить до авдиторії. Бачить — професора нема, самі студенти щось пишуть. «Де професор?» — питає. — «Професора нема, ми самі вчимося. Це у нас семінар». — «Як? То тут із вас попів роблять?» — з жахом запитав бравий комуніст-проректор. Бідачисько чув щось про семінарію й перелякався — а ну ж ну вона відродилася у його під носом у совітському КІНХ’у небезпеку. Звичайно, сказати важко, на скільки наші реформатори вмочили свої руки в цю криваву справу, хоча питання cui prodest мимоволі обертає очі всього світу в цей бік. Але поводження й коментарії совітської преси справді заставляє думати, що справа тут не зовсім чиста. Одзначився, як звичайно, пришелепуватий наш «Більшовик». Свою передовицю з цього приводу він просто починає з фрази, що, мовляв, нічого особливого не сталося: народ знищив кілька сот своїх ворогів, та й тільки. Поставити так справу — значить оправдати й той терор, що почався слідом за вибухом. Раз вороги — то кожна сторона, очевидно, має підстави ворога нищити і не може бути осуду і другій стороні, що «нищить ворога». Може бути, що ця позиція викличе загальне заворушення проти совітської влади. Мимоволі приходить на згадку, що світова війна загорілася так само з кривавої події на Балканах.
Вчора послав ділового листа до Остапа Вишні (про пенсію для Саксаганського та С.В.Тобілевич).
Почав переробляти давню свою статейку про Костомарова, бо треба ж щось прочитати на святкуванні його після того, як Грушевський одтягав собі призначену в нас на доповідь працю Гермайзе.
26 квітня. Був на могилі П.Я.Стебницького. І знаку нема: голе витоптане місце, вкрите сміттям та склянцями. Аж сором пече за це. Треба опорядити — разом з другою могилою, що лежить на моїй совісті — могилою О.Я.Кониського. 
27 апреля. В Німеччині на президента обрано Гінденбурга. Це, здається, велика несподіванка нашим комуністам і, видко, дуже неприємна несподіванка. Уявляю, що то буде завтра по газетах! Поки що чув тільки вуличні розмови. Звичайна публіка на злість комуністам радіє, а комуністи роблять вигляд, ніби їм байдуже і кажуть: краще чорносотенець, ніж соглашатель, абощо гірше, то краще. Побачимо!Скінчив статтю про Костомарова: «К[остомаро]в в історії українського відродження». 
28 апреля. Київ сьогодні мав такий вигляд, як во время оно, під час «височайшого приїзду». Прапори (правда, тільки в центрі) по вулицях, біля театру — військо шпалерами, міліція; не пускають ходити, туряють обивателем і т.п. І головне — ніхто не знає, чому. «Хто приїхав?» — питають. А публіка відповідає: «Це на честь Гінденбурга парад»... Виявилось потім, що це на честь останнього з’їзду рад Київщини. Губерніяльні установи вже знищено — отже з’їзд губерніяльний справді має бути востаннє. Виходить, що пишний похорон справляють, «по першому розряду», і самі не розуміють, як воно пікантно виглядає. Самі знищили і самі святкують.
Гринько мав публічну промову на цьому з’їзді і знов переїхався по «Україні» та по Грушевському: «Пише, казав, Грушевський статтю про Шевченка і не згадує про радянську владу. Отже, ми повинні завоювати укр[аїнську] літературу, публіцистику, створивши власних діячів». Звичайно — дай Боже нашому теляті вовка ззісти. Але поминаючи вже неситі претензії цих «командующих» — що за чудна манера у цих добродіїв — офіційно полемізувати з приватними людьми, прилюдно зводити свої особисті рахунки, державу ставити на позов з окремими людьми! До того ж знають, що цим людям ще й рота замазано і підняти рукавичку вони не можуть та й ніде. Дуже дешевий тріумф у цих переможців!
Костомарівське засідання пройшло добре. І народу зібралось чимало, і доповіді були цікаві.
Листи до Степаненка та С.В.Тобілевич. 
29 апреля. Явивсь до нас голова Московської Головнауки Петров — оглянути Академію і наукові інституції. З вигляду людина ніби мало інтелігентна. А мова, мова яка! Почувши, що наша Академія од уряду на видавництво не дістала ні копійки, він завважив: «А я своей Академии отвалил 105 тысяч». I так усе: «я», «моя наука», «Моя Академия» ... fason de parler самодержця необмеженого. Микола I казав, помираючи, що він «свою команду» здає не в належному порядку. Тепер, здається, кожен комісар дивиться на державу як на «свою команду», тільки от щодо безладдя не зважиться признатися.
Прийшла з Женеви звістка про смерть П.І.Чижевського. Старий він був, але ще за останніх наших зустрічів 1918 р. жвавий, веселий, енергійний, дарма що недужий. Такий він був, як доходили чутки, й за кордоном. Оригінальна, хороша — громадська до нігтів на пальцях людина. До українства активного, як і Жебуньов, його приятель, прийшов вже на старість, але був активнішим од багатьох молодих. Буваючи в Полтаві, я раз- у-раз спинявся у його, що жив самотньо, ніби старий парубок, хоча мав сем’ю і досить дружню. Ясні спогади про його лишились у мене назавжди.
Пише про це мені Славко Пр[окопович]. От ще кого б хотілось побачити, цю чесну, надзвичайно чисту душу, в якій нема і не було жадного лукавства. Як дізнаюсь адресу — напишу йому. 
30 апреля. З розмов з Петровим. Він каже, що вони, москвичі, з жахом і з обуренням дізналися, що у нас по Україні нема університетів. Знищити, напр.[иклад], Київський університет з його традиціями, майном, живим науковим інвентарем — це ж злочинство! Ми, каже, вважаємо теж за злочинство, що український комісаріат освіти дбає тільки про неграмотних, про нижчу школу і цілком занехаяв справжню науку. У нас на Москві тепер беруться до розповсюдження теоретичних знаннів, ми навіть натискуємо на це, бо ж не може бути діячів корисних, скоро вони не вміють мислити, а сучасна ж вузькопрактична школа одучує людей мислити. Ми будемо намагатися, щоб і на Україні поставити школу і науку на інший, більше доцільний шлях... І багато ще чого, в докір українському урядові говорив цей московський фельдфебель у Вольтерах. На мене це зробило вражіння таке, що він має на увазі й сердиться більше з тієї причини, що українці од його не залежать. Один раз навіть і проскочило це у його вигуком: «вот к чему ведет самостійність!». Так що ідеала у цього ругателя, «яко од Москви прийде», також, видко, шукати нема чого. Увесь цей грім та обурення з не дуже чистого джерела...
Зайшов до мене чоловік з Далекого Сходу, з Амурщини, Глібоцький. Немов якусь казку слухав я розповідь про тамтешні події взагалі і про становище українців, яких там дуже багато. Коротко кажучи, становище тепер, за комуністичного ладу, гірше ніж було за царизму, — розумію становище національне.
Усе вбито, знищено, розігнано, придушено. А про економіку вже й говорити нічого: засік Сибіру доведено до хронічного голоду... Розказує чоловік, а у самого в найбільш трагічних місцях аж підборіддя трясеться од зворушення. Видко, й справді довелося пережити загибель надій і тепер у безпросвітній темноті нидіти. 
1 мая. На тім тижні має бути засідання, присвячене пам’яти Б.Д.Грінченка. Думав я обмежитись тільки коротким вступним словом, доручивши докладніші доповіді молодим літературщи- кам. Але ім’я Грінченка їм цілком чуже. Вони його не знають і знати не хочуть. Дехто зрікся одразу, а дехто, погодившись спершу, зрікся опісля. Доводиться мені сідати за доповідь. А це мені не легко, бо про Грінченка я писав не раз і ні разу докладно, — отже тему зопсував, оскому набив, а тепер нема ні часу, ні енергії розробити тему наново. Проте мушу... 
3 мая. Скінчив доповідь про Грінченка. Дещо взяв із старого, дещо додав. Легше мені було б написати велику працю про його, ніж ще раз обмежитися коротеньким «взгляд и нечто».
4 мая. Грушевський підсунув мені під час засідання рецензію Марковського, подану до «України» на мого Левицького. Прочитав я і — «сердцем сокрушился, зачем читать учился». Щось таке тупе і дурне, що дійсно я пожалкував, що й написав книгу для такої рецензії. На питання Грушевського, чи нічого не матиму проти її надрукування, своїм звичаєм одповів, що нічого, хоча і вважаю рецензію за дурну.
5 мая. Конає Самійленко. У його саркома. Лікарі кажуть, що вже ніяка операція не пособить і лишається дожидати кінця. А він — мов дитина: тішиться, що може не бігати По якогось карбованця, вилежуватись понад усяке «хочу», бринькати на гітарі або читати Поля де Кока. Багата й оригінальна натура — і разом квієтизм найсхіднішого типу.Грінченківське засідання пройшло жваво й викликало заінте- ресування у публіки. Більшість її зовсім не знає колишніх своїх робітників і проводирів. 
6 мая. Безгрошів’я, клопіт і прикрости. Інтриги і плітки.
7 мая. З новітнього фольклору про «еволюцію» лозунгів. Було, мовляв, гасло: «лицом к городу». Тоді стало друге — «лицом к селу». А тепер вже — «ни к селу, ни к городу...» Воно таки й справді на те скидається.
Прочитав у «Більшовику» рецензію на нове видання «Хіба ревуть воли, як ясла повні». В рецензії й мене згадано незлим, тихим словом. Виходить, що я мусив зв’язати Мирного з Леніним, пишучи історію письменства, а як я цього не зробив, то... Дивна в цих людей поведенція! Вони ладні присилувати чужих людей робити їхню роботу. До того, здається, рецензент навіть не дочитав до краю мого уступа про Мирного, — принаймні докоряє тим, що у мене єсть. Ледачий народ!
Дістав з Харкова на рецензію (преміяльну) Зерова — історію літератури і книжку про Лесю Українку. 
8 мая. Вже з рік як я перестав підмітати вулицю, двір, чистити каналізацію та іншу двірницьку роботу робити. Заступив мене Антін Ушов, хоч я йому не раз казав, що з того вийде халепа. За всім, що йому треба, йде до мене, а зате допомагає й мені. А сьогодні це скінчилось протоколом. Сусідні двірники, щоб і собі щось підробити на нашому дворі, підглядають, шпіонять, доносять — бо ж ніхто, опріч господаря або особи, що має сан двірника, в цім вільнім краю не має права підмести пішоход... Сьогодні Антона о 4-й годині вночі приловили на гарячому вчинку: замітав вулицю проти нашого двору... Коли прийшло до мене два типи з протоколом, то хоч і було неприємно, але я не міг вдержатися од сміху, прочитавши буквально: «захвачен на месте работы». — «Хоч би ви, товариші, — кажу, — так не писали, а то ж виходить ніби «захвачен на месте преступления», ніби робота — яке злочинство...» Не зрозуміли, чого я хочу. А воно й справді робота — злочинство в цім робочім раю. Цікаво, чим ця історія скінчиться. Суворі двірницького права не витримали своєї ролі і зірвались з тона, бо один запропонував свої послуги для підмітання за 15 крб. Я одповів, що у нас дім не дає можливости й таких грошей платити, а коли б і давав, то незнаної людини не візьму. Образився був. Але потім пішли вони з своїм протоколом в досить лагідному настрої, коли ми взаємно нажалілися один одному на тяжкі й сутужні часи. А тепер перспектива — стати перед пролетарський суд за порушення двірницького права. Всякого іншого часу це була б весела справа, а тепер ці веселі справи доводиться зовсім серйозно трактувати і одбувати. Здається, навіть, середнєвічні цехові порядки бліднуть перед нашими, коли робота — злочинство. 
9 мая. Ще один з парадоксів нашої сучасности або «Еда і Саул во пророціх?» На всесоюзній конференції в Москві вийшов, кажуть, конфлікт поміж комуністами-централістами та ко- муністами-сепаратистами. У цих ватажком був... Чубарь! Окраїнні республіки нападалися на Москву за те, що вона собі забирає лев’ячу пайку всього, а іншим кидає свої лиш недогризки. Коли хтось з москвичів сказав, що так і буде, то Чубарь запропонував: «Ну, що ж — тоді нам лишається одгородитись кордоном, завести власний бюджет і монету, щоб не залежати од вас». «Чим же ви одріжняєтесь од Петлюри?» — вигукнув обурено хтось із централістів. Життя і з комуністів робить самостійників. 
12 мая. Лист од Кримського, що поїхав до Харкова. Пише, що хтось подав місяця тому з 1 1/2 од імені Академії статут на за- тверження. Ми нашого статута не посилали і повіз його Кримський. Головнаука вже той фальшивий статут подала була на за- тверження, аж приїзд Кримського розбив чиюсь комбінацію. Чию? Публіка вгадує на Грушевського. Але мені здається це вже занадто. Думаю, що винна Головнаука, що взяла абиякий, київський, статут за той, що вийшов з Академії. Коли маємо такий «чудовий» апарат, то нема що нарікати на зловживання.Листи до Кримського, Перетца, Пархоменка, Рудченкової. 
13 мая. Несподівано потрапив на з’їзд «Червоного Хреста». Досить діловий, але закінчився совітським «Боже царя храни» та компліментами на адресу влади і «совітської громадськости».
Коли вже люде перестануть лизати руку, що їх б’є? Через оце лизання участь у теперішніх з’їздах для совісної людини просто нестерпуча. Між іншим, мене чомусь обрано на всеукраїнський з’їзд Черв[оного] Хреста, але через згадану причину я, звичайно, не поїду.
В часописах звістка, що Савинков смерть собі заподіяв. Чудно це якось вийшло з його поворотом, судом і навіть смертю. Якось мені мимоволі спало на згадку: «і шеде удавися». Може я й помиляюся й грішу на людину, але торішнє поводження Савинкова лишило хоч і неясне, але прикре вражіння.
Маніфестація безробітних ходила по вулицях з плакатами: «власть советам, а хлеб нам». Кінчилось, як звичайно в комуністичній державі, арештами й розгоном.
А, забув зазначити: на Червонохресному з’їзді говорено багато про завдання Червоного Хреста під час війни, бо, мовляв, у повітрі пахне порохом. Не знаю, з чого вони той пах чують і то, видко, дуже, бо часто про це згадують. Грішний чоловік, не вірю я в це. Все мені здається, що алярмистським криком люде самі себе підбадьорують, а навсправжки й самі в те, що кричать, не вірять. Правда, ми не знаємо, що робиться за кордоном, і звістки долітають тільки вряди-годи і то сумнівні. На днях один знайомий переказував, ніби вичитав у американських газетах, що становище тут на Сході безнадійне і з фінансового, і з політичного боку. Це ми й самі бачимо, і тим менше, мені здається, шансів на війну. Афоризм Ніцше — «того, хто падає, підштовхни» — не завжди вигідний. Може краще, якщо він сам упаде, без сторонньої допомоги. І ще чутка, ніби банківці з Росії їздили до Америки по гроші і дістали відповідь: «поки будете такі, як є — ні шага ламаного». А Красін одписує до Москви, що поки є Зінов’єв і Комінтерн — ніхто за кордоном і говорити з нами не хоче.
Пішла була чутка, що вбито Гінденбурга. Явна брехня, бо коли б була цьому правда, то всі горобці і на всіх стріхах цвірінькали б. А то мовчать. 
14 мая. Зайшов до Самійленка. Живе в льоху, кімнатка маленька, вогка, без сонця. Вже не встає з ліжка і став мов дитина маленький-маленький, худий, виснажений. Видимо, доживає; скаржиться, що не спить і що все болить у йому. От доля за наших часів письменника з талантом, з заслугами. Ніхто про його не дбає, пенсії для його добитись ніяк не можемо (вже вдруге в Харкові загублено клопотання про його з Академії) і насилу вижебрали допомогу в 150 крб., та чи на довго її стане? Хіба що помре раніш, ніж розійдеться ця нужденна жебранина...По дорозі зайшов у дім №38 по бульвару Шевченка, колись Бібіковському («Капрал Гаврилович Безрукий» — писав про Бібікова Шевченко). Пам’ятний мені дім! Там жив Ол.Я.Кониський до 1899 р. і я в його бував дуже часто. Хід був двором, окремими сходами в ізольовану кімнату небіжчика. Я пішов старим ходом і не пізнав: нема ні сходів тих, ні навіть окремого входу, все перероблено; де був передпокій — тепер якась веранда. На дворі повно дітвори якогось комсомольського вигляду. «И пусть у гробового входа младая будет жизнь играть». Воно правда — «пусть». Тільки що до «гробового входа» перейшов небіжчик трудовим, хорошим шляхом, — а що ще з тієї «младой жизни» буде? 
15 мая. На сьогодні обіцяли мені дати гроші у Держав[ному] видавництві. Пішов. Звичайно, з годину чекав. Нарешті кажуть, що без голови видавництва не можна. Пішов до голови. Знов чекав з півгодини. Нарешті доступився. «От, — кажу, — проста справа: підпишіть ордер». — «О, це не така проста справа... Та ще аж 100 крб.! Грошей нема». — «Мені ж, кажу, обіцяно». — «То нічого, що обіцяно: грошей нема». — «То як же воно буде?» — питаю. «А так, що може завтра ми оповістимо в газетах, що нікому не платимо». — «Та це ж банкротство!» — «То що, що банкротство?» — «Скандал», — кажу. — «Кому скандал?»- — «Вам, державі... Світовий скандал». — «Б, дурниця, — каже цей голова видавництва. — Он ми навісимо колодку на парадних дверях та ходитимемо задніми дверима, та й по всьому». Куди ж ще далі йти?
Чув розмову робітників, скарги, звичайно, на дорожнечу, безгрошів’я. «Он, — каже один, — Савинков вернувся, думав, що тут жити можна, та й мусив викинутися з вікна...» — «Ну, — відповідає другий, — здається, не він викинувся, а його викинули... Де ж таки: сидить чоловік у тюрмі — і вікна без грат! Ні, тут щось та не так...». Далі звелась розмова на демонстрацію безробітних. «Це тільки початок, — каже один. — Отак терпимо, терпимо, ну, а як терпець урветься, — полетить усе к дідьку! Як вибухне, то тільки держись!». А большевики кажуть: робітництво з нами!
Пережив сторінку просто з Достоєвського. Ковтунов, швець, два роки тому облаяв мене й похвалявся ЧЕК’ою. Сьогодні приніс листа попереду, прохає прощення. Сказав йому, щоб прийшов. Було тут і плачу, і поцілунків, і каяття в стилі героїв Достоєвського. Нещасна, скалічена, спантеличена людина з хорими нервами та пошарпаною психікою. 
16 мая. Повернувся Кримський з Харкова і привіз багато прикростей: одмову за рукопис Шевченка, одмову за Шевченківський [дім] і т.п. [Але все] блідне перед одним фактом, якому дій[сно] [ім’я] немає. Разом з Кримським був у Харкові й Груш[евський]. [Виявилось, що він] поїхав [«реабілітуватися»]: останніми бо [часами большевицькі] генерали деклінували його ім’я, як людини, що не хоче з ними працювати. Реабілітація провадилася таким способом. — Ходив він до всяких dii minores (бо більших не застав у Харкові) і всім говорив: Я, мовляв, совітська людина і приїхав, щоб працювати. Але в Академії застав інший настрій. І от Єфремов та Ніковський, петлюрівці, а може й гетьманці, лихі на мене за мій совітський напрям і впливають на Кримського, а той доносить у ГПУ. Це оповідали Кримському самі ті люде, що їм скаржився Грушевський (Ряппо, Попов). До всіх хороших рис цієї людини додався ще й політичний донос, до того ж донос брехливий... Боже, що за гидота оцей чоловік! До того ж гидота безглузда, бо ж навіть того не може зрозуміти, що йому ж не вірять ті, до кого на поклон ходить, глузуючи із його і зараз же виказують його «секрети». Подумати тільки: привідця народа в ролі брехливого донощика!.. Вислухавши цю історію, почуваю себе так, ніби жабу проковтнув. І найгірше, що, зв’язаний словом, не можу плюнути в цю сиву збезчещену бороду й муситиму мовчки терпіти його облесне запобігання. 
17 мая. Почав вступну статтю до готового вже збірника нашої літератури з 1905 р. Але робота йде мляво, бо з голови не виходить учинок Грушевського. Пригадую, що кілька день ходив, мов отруєний, прочитавши сповідь Бакуніна, статтю про доноси Стефановича. Але все ж — то була «історія». А тут же дійсність... До того ж там люде перебували в умовах, що хоч поясняли депресію духа. А тут же і того немає. Просто чоловік «заробляє». Заробляє, чим може. Заробляв наукою. Заробляв політикою. Тепер заробляє підлабузнюванням та брехнею на неприємних собі людей. Заробляє погано, бо поставив себе так, що «роботодавці» йому не вірять. Понадавав векселів у чотирі оці, але заплатити за них прилюдно боїться. Тепер, коли він запевняє большевиків, що він їхній — ті йому кажуть: «Добре. Маєте журнал. Напишіть відповідну декларацію». Але цього робити він не хоче, бо це ж значить спалити за собою мости, а вони ж ще можуть знадобитись. І от крутить чоловік на всі боки, хитрує, підлабузнюється, бреше і вже до політичного доноса добрехався. Чоловік, розуміється, цілком скінчений, але все ж на задні колеса оглядається і спробує ще знов випливсти, коли слушний час настане. Якщо живий буду — попробую вивести його на сухеньке.Вчора були знов маніфестації безробітних. Обіцяють їм, що знімуть з роботи частково тих, що її мають, а натомість пошлють безробітних. Думаю, що цього не зроблять, бо ж це гірше ніж Тришкиним способом свиту латати. До того ж і небезпечніше. А який вихід з цього становища, навіть хитромудрі Одисеї больше- вицькі вигадати не можуть. Одтягають справу, та голод не дозволить грати на одтяганні. 
18 мая. Стрівся з Грушевським і він, як звичайно, розлетівся здоровкатись. Іуда!
На Спільному зібранні Кримський давав звідомлення з своєї подорожі до Харкова. Торкнувся і справи з фалшованим статутом. Постанова: домагатись розслідування.
Коли Кримський заговорив з Солодубом про історію з Щоденником Шевченка, той сказав: «знаєте, краще й не здіймайте цієї справи. Побіля неї така склока повстала, що й говорити не хочеться. Тут таки замішані й ваші академіки. Порадьте Єфремо- ву, нехай краще поїде до Чернігова і там на місці зробить, що треба».
Отже — «склока»!.. Абсолютно не розумію, кому і навіщо треба було коло цієї надто простої справи таку крутанину закрутити. І хто ті «академіки», замішані в цю справу? Отак у нас із кожної найпростішої справи можна зробити державної ваги питання. Суцільна чепуха! А доведеться їхати до Чернігова, тратити час, кидати роботу — бо комусь і навіщось схотілося веремію збити.
З сучасних анекдотів, чи може й з дійсности, бо одного від другого у нас не одріжниш. Кажуть, що коли на село приїздить хтось із урядовців і починає говорити по-українському, то дядьки чухають потилицю й кажуть — «ну, значить, треба знов щось платити». Бо про податки, одбутки, драчі і т.п. їм раз-у-раз говорять по-українському. Коли ж говорить по-російському, можна бути спокійним: мова буде про Інтернаціонал, про «мировую буржуазию» і інші «нейтральні» справи, за які платити не доводиться. От вам і «українізація»! 
19 мая. З харківського прожектерства. Кримський каже комусь із владущих: «Коли б ви вже переїздили до Києва. А то далеко сюди до вас їхати. А там було б — треба чого, пішов зараз і зробив». — «До Києва? — відповідає. — Ніколи. Якщо переїдемо, то хіба до Катеринослава. От перед Катеринославом на Дніпрі збудуємо столицю на 600 тисяч чоловіка, і тоді вже й переїдемо». — «А як же ви збудуєте? У вас же грошей нема!» — «Нічого! Оселимо там робітників, то вони і собі, і нам збудують, що треба»... Зараз по тому розмова зійшла на наші ремонти, Кримський прохав прибавить 3000 крб. Одмовили, бо «нема грошей». А столицю на 600 тисяч чоловіка збираються будувати! Істинно якась покруч Угрюм-Бурчеєва з Маніловим! 
20 мая. Приїзжий з Липовеччини (мені добре знайомі місця) оповідає про життя на селах. Голод, розбишацтво, моральний занепад. Половина селянства не мають хліба. А хто має пуд- другий, до того вдираються в хату «невідомі» й забирають. Поса- жену на полі чи на городі картоплю викопують тієї ж ночі. Як смеркне, ніхто не зважиться рушити в дорогу. Приїзжі на вокзалах разом з фурманами чекають, поки зійде сонце. Та й за сонця по балках та байраках обдирають проїзжих і своїх, і чужих. Низова кооперація загинула всенька дощенту. Чим живе містечкове жидівство — абсолютно невідомо. Картина така, що волосся догори лізе. А офіціяльно — промисловість росте, людність благоденствує, штандарт скаче... Що виросте з того, що так ретельно засіває власть — неважко вгадати. Тільки кому доведеться все те видихати?Докінчив передмову до збірки 1905 р. Бліда, бо ввесь час думав про цензуру. Та й то непевний, чи пройде. Взагалі охота у мене пропала до цієї праці і писав її, аби писати. 
21 мая. Засідання відділу. Знов інцидент з Грушевським, що взяв ув опіку Міщенка, мабуть, щоб придбати собі його голос. Але опіка ця так облесно-грубо виявляється і так нещиро виглядає, що й самого М[іщенка] обурює, тільки він через свою вдачу не може дати одсічі. Знов якусь нечисту грає старий лис Груш[евський].
Листівки до С.В.Тобілевич та Пущинського (Полтава).
22 мая. Кажуть (я сам не бачив), що знов є декрет, щоб російсько-українського словника до нового року було закінчено й видано. А тим часом ні комісії, ні мені вже п’ять місяців ні копійки не платять за роботу. А тим часом друкарня не надрукувала ще навіть того, що ми здали їм ще до Різдва... В царській Росії панацеєю був молебінь. Тепер нею став декрет. А наслідки ще гірші. Держвидав нарешті дав мені... не гроші, а ордер на 100 крб., а щодо грошей, то цинічно відповіли: «ми й векселів не виплачуємо, а то ще б вам платили». Меженко вчора казав, що їхні векселі справді почали вже протестувати. Цікаву розмову мав Кримський у Харкові з Пилипенком. Коли той скаржився, що нема грошей, то Кримський сказав йому: «Та ви ж так луснете». — «Нема куди нам і луснути, — відказав Пилипенко. — Наші дрібні видавництва луснули у «Червоний Шлях», «Червоний Шлях» луснув у Держвидав, а Держвидав, хоч і хотів би луснути, так нема у що. В російський Госиздат — так то був би вже такий скандал, якого ми не можемо допустити». Оце систематичне «лускання» чудово показує всеньку справу. А тим часом вони ж монополісти, могли б справді добре розгорнути видавництво, а насправжки тільки проїдають народні гроші і «лускають». Чудовий приклад бюрократичної постановки справи. Чиновник книжки робити не може. Він її не знає, не любить, не тямить, не дбає. Гроші він все одно свої має. А в результаті така безгосподарність, якої навіть за совітських порядків трудно в іншому місці знайти. І книжки немає, хоч тисячі аркушів друкованого паперу випускалося — на цигарки. І дожилися, що вже нема куди й луснути. Зате ще одного декрета чому не випустити?! Що він кому завадить? Як мені осточортіло оце все, то й сказати не можу. 
23 мая. Понаписував до Дорошенка Д., Дорошенка В., Шміта, Степаненка.
24 мая. Возився з каченятами. День «в ліности».
25 мая. їду до Чернігова.Дочитав мемуари Є.Х.Чикаленка, що він мені прислав у витинках з американської «Свободи». Взявся я до них з величезним інтересом, бо, вони, надто друга половина, говорять про те, що й я вже на власні очі бачив. І чимало й справді цікавого подає автор. Але все-таки, прочитавши, почув до якоїсь міри розчарування й досаду. Недороблені якісь вони. Автор занадто скупий на деталі, а побут часто заступає анекдотами. Розказує він далеко цікавіше, ніж написав. Чимало й фактичних неточностей, а то й просто помилок. Але найгірше це занадто тенденційне освітлення деяких моментів та осіб. Портрет Грінченка у його вийшов темніший од темної ночі, і головне, що цеє писання базується здебільшого на поплутаних фактах і перекручених подіях, — так наче автор геть-геть згодом зводить рахунки з немилою людиною. Докладніше про це треба буде написати самому Є.Харлампійовичу, бо він про це прохає. Думав й доклад зробити про ці мемуари в Академії, бо в усякому разі вони варті того, щоб про них говорити. 
9 июня. Вернувся з Чернігова.
Два тижні просидів за каторжною роботою, вивіряючи з оригіналу Шевченків Щоденник, працюючи щоденно 7 — 10 годин. Тільки тепер переконався, як мало ми знали цей надзвичайний пам’ятник од великої людини і як злочинно-легковажно його нехтували. Усі попередні редактори і видавці, кінчаючи й Айзен- штоком, тільки по верхах гортали рукопис, звірившись на переписчика, а той що не розібрав, а що проминав. Тепер, коли я перевірив слово по слові, бачу, що попереду цієї роботи ніхто не зробив. Навіть М.Новицький, якому я вірив, зробив був цю роботу тільки наполовину, бо і в його знайшов я чимало пропусків, а про правопис та пунктуацію вже й не говоритиму. А тим часом варто над рукописом попрацювати, бо він дає матеріал ваги неоціненної і для біографії автора, і для психології його, і навіть чисто філологічний. Навіть пунктуація у Шевченка, з першого погляду цілком дика й хаотична, має свій логічний сенс, свою систему, свій стиль. Перемінивши її шаблоново, редактори цілком змінили міцний, рубаний стиль Шевченка на тягуче-мляві періоди, себто зовсім іншого надали вигляду цій цікавій книзі. Не жалую витраченого часу, бо став мудріший од цього рукопису.
Не кажу вже про те хвилювання, що нападало, коли згадував, коли, де і за яких обставин писано ті тісні-тісні, що аж в очах рябіють, рядки, натулені густо на папері...
Працював у самому музеї, майже завжди сам-один. Тихо. Проходять давні події перед очима. А за вікнами щебече, аж в ушах лящить, соловейко, перегукуються зозуля й удод: ку-ку... вуд-вуд-вуд... І встає мені в згадках Пальчик, де в переліску нашому так само, за часів дитинства мого, перегукувалась зозуля з удодом. І заради цього навіть варто було поїхати до Чернігова. Музей стоїть за містом, на краю величезного гаю, трохи поскубаного революцією, але все ж могутнього. Вікові дуби, липи шумлять, заглядаючи у вікна. Гарно, тихо і якось сумно мені було на душі. Багато елегійного почуття навіяла ця обстава.
Чернігова за роботою я мало то й бачив. Людей так само. Пробувала була зібратися громада, але це було вже в останні дні, коли мов з відра лив дощ — і я не ризикнув піти на тії збори. А шкода. Цікаво воно іноді почути настрої колективні людей з провінції. Бував тільки у худ[ожника] Жука, що й змалював мій портрет, — здасться, добре.
Мабуть, у літературній праці не раз іще доведеться побувати в Чернігові, якщо звідти тих матеріялів не вивезуть. До речі: Шу- гаєвський, що підстроїв мені всю капость із Щоденником, видимо почував себе ніяково і запобігав усяково. Але я не можу забути, що він надовго загальмував роботу й наклепав на Академію. Видко — стерво, а не людина.
Цілих два тижні свого перебування в Чернігові не то не читав, а навіть не бачив газет. І почував себе без них зовсім добре. Можна без теперішніх газет сміливо обходитися. Зате почув кілька цікавих фактів, що скидаються на небилиці. Жук, що вернувся з Харкова, розказував про свої розмови в цензурі. В одній його казочці між дієвими особами був Чубарик.
Цензура запротестувала: «Адже в нас тепер голова Совнаркому Чубарь — не можна згадувати». — А що ж ви робитимете, коли головою Совнаркому буде Жук? Адже ж тоді усіх жуків з усіх книжок доведеться викреслювати»... Не помогло, і Чубарик з казки мусив випасти. Про Тичину Жук оповідає, що він у своєму рідному селі на Чернігівщині поставив пам’ятника Ленінові та купив селянам трактора — і сам про це оповістив у газетах. От яка його невидержка охопила!
Цікавий факт почув од Лебедя, що був один час автокефальним священиком. «Живі» задумали його привернути до себе. Він запитав їх, чим же вони одріжняються од слов’янського духовенства. Та, власне, нічим. От хіба що Христа за Бога не визнаємо та ще підготовляємо канонізацію Маркса і Леніна. Божився старий, що на власні вуха чув оце признання, бо я до його поставився був скептично.
Дружина небіжчика Шрага оповідала про останні дні його життя. Коли він уже лежав мало не в агонії, прийшли його арештувати. Поводилися, звичайно, грубо. На силу на превелику пощастило вблагати, щоб не турбували навмирущого і його лишили «під хатнім арештом». Так під арештом він і помер. І може щасливий хоч тим, що не зазнав знущання в ЧЕКА. 
10 июня. Почав своє «хождение по мукам». Був в Академії, був у Державному видавництві. Навалили мені коректи (Словник, Шевченків Щоденник, 5-й том Коцюбинського). Багато людей перебувало — з скаргами та всякими справами.
Меженко розказував про нові заходи в кругу українізації. Сподіваються декрету про перемальовування вивісок. Скільки знущання було з Коновальця, а тепер і самі тим же скінчили. Друге — українізація оперетки в Харкові. Дивно, чим цікавляться ці пролетарії!
А грошей у Дер[жавному] видавництві нема, як і не було. Заспокоює Меженко, що на Словник має бути спеціальне асигнування. Але «уж я не верю в уверенья»...
Ще з чернігівських фактів. Проїздили ми Десною повз стояни, на яких мав бути залізничний міст, і один із пасажирів розповів мені їх історію. Моста не буде, бо секрет, як перекинути його з одного стояна на другий через усеньку річку — розстріляно. Був у Чернігові інженер, що ставив того моста. Одного дня його схопила ЧЕКА і розстріляла. А на другий день з Москви прийшло якесь запитання до того інженера і тільки тоді ЧЕКА довідалася, кого вона розстріляла. Без його не можна кінчити й моста, бо з ним пішли в могилу і всі обрахунки, складені на підставі його власної формули. Прізвище інженера, якщо не помиляюся, Решетніков. 
11 июня. Перед засіданням Відділу запрохує мене Грушевсь- кий до свого кабінету й питає, чи чув я плітку про те, що він у Харкові назвав мене і Ніковського петлюрівцями чи гетьманцями. Я відповів, що чув. Чи не можу я назвати, від кого чув? Можу: привіз цю новину з Харкова Кримський. «Що ж тепер робити?» — питає Грушевський. Я сказав, що тепер нема навіть часу балакати про це, бо вже зібралися люде на засідання, а коли він хоче, то можна поговорити після засідання. — Скінчилося засідання і Грушевський попрохав слова. «В Академії шириться плітка, ніби я в Харкові говорив про Є[фремова] і Нік[овського], що вони петлюрівці». — «Так, — каже Кримський, — мені ці ваші слова переказувало аж чотирі чоловіка». — «Ви самі чули, як я говорив?» — пита Грушевський. — «Ні, я не чув, як ви говорили, але мені ваші слова переказано зараз по тому, як ви говорили». — «Можете сказати, хто вам говорив?» — «Ні, поки що не можу. Можу тільки нагадати Вам, що один з тих, кому ви скаржилися, що Кримський під тиском петлюрівців чи навіть гетьманців Єфремова й Ніковського пише на вас доноси до ГПУ, — відповів вам: Кримському нема потреби писати на вас доноси, бо один з ваших найближчих прибічників повідомляє ГПУ про кожен ваш крок». — «Так я заявляю, що це неправда». — «Добре, — каже Кримський, — і я, і ви їдемо до Харкова, я вас там зведу з тим, кому ви говорили і ви їм доведете, що то неправда». — «Все одно, я заявляю, що то неправда», — ще раз заявив Грушевський і разом з братом вийшли з хати. Ця сцена одбувалася при гробовому мовчанні присутніх. Але потім загальне вражіння вилилося в тому, що Грушевський зарвався до останньої міри. 
12 июня. Переказувано мені епізод на якомусь з’їзді в Харкові. Робітники з Донбасу ніби нарікали на сепаратизм України, на українізацію і т.п. Одповідав їм Шумський: «Ми мусимо це робити. Нас притиснуто в куток і повороту нам нема, українізація мусить провадитися. Але одно вам повинен сказати — ми помилилися щодо української інтелігенції. 99% її йде за Грушевським, Єфремовим та Ніковським, а не за нами. Тепер проти цього ми нічого не вдіємо, але коли б знялася яка за- верюха, то ви вже самі знаєте, що робити». Дуже одверто сказано, якщо це взагалі не вигадка. А надто оте сполучення імен. А втім, для Шумського ми всі певне однакові. 
13 июня. Чи не забагато маю я Грушевського... Сьогодні він почав розмову при О.Ю.Гермайзе питанням, як сказав прилюдно про його Кримський. Я переказав, як запам’ятав. Він почав споритися. Врешті я сказав, що нехай і його правда, але яке це має значіння. Адже суть його слів була в тому, що і він, і Грущевський мають бути в Харкові, то там на місці й вияснять, хто правду каже, а мене це взагалі мало обходить. Він вчепився — чому? Чому я йому не сказав, скоро почув, що про його говорять? Я одказав, що по надрукуванні його листа (в «Новій Україні») до американців про Управу Академії, завідомо неправдивого, мені взагалі відхотілося мати з ним будь-яке діло, крім чисто офіційних зносин. Спочатку Грушевський почав був виправдовуватися щодо того листа, кажучи, що він не знав, хто в Управі Академії, що він взагалі мав на увазі чужих людей в Академії, а кінчив питанням, що значить я йому не вірю. Я ствердив це. Гермайзе, що ввесь час мовчав, промовив, що це ж жахлива річ, коли дійшло до такого недовір’я між двома представниками української громадськости. Я й це ствердив, висловивши разом своє здивування щодо шляху, на який зійшла наша розмова. По цьому ми розійшлися. На прощання я простягнув був руку Грушевському. Він одказав: «Може б ми не здоровкалися?» — «Добре», — одповів я. І на тому розсталися.Може це й справді добре. Набридли мені вічні історії з цим безчесним чоловіком. Принаймні, матиму святий спокій од особистих із ним зносин. 
14 июня. Свято. Нікуди не ходив. День поділив поміж несчисленними коректами та садовою роботою — для одпочинку. Написав чернігівцям — Жукові та Лебедеві.
15 июня. Мали бути збори місцевого комітету Червоного Хреста. Збори не відбулись, зате наслухавсь я оповіданнів про харківський з’їзд. Виступали, як звичайно, офіційні промовці (Петровський тощо) і од імені уряду... висловили довір’я громадянству й інтелігенції! Оригінальна це манера у тих, кому самому треба б подбати про довір’я, висловляти його іншим. Помінялись ролями... Так само оригінальна постанова, щоб комуністів по комітетах було не більш 30%. Незрозуміливе якесь самообмеження. І до чого воно? Могли б сміливо валяти й більше — нічого від цього не змінилося б.Стрівся несподівано з В.І.Дзюбинським, колишнім лідером трудовицьким у блаженної пам’яти Думі. Стрілися ми дуже сердечно, багато згадували про колишні часи. Він служить у якійсь з московських установ і приїхав сюди на якесь обслідування чи що. Перед тим багато мандрував, ні разу не був арештований, на диво! Обіцяв зайти, як вертатиметься з Одеси, щоб побалакати «по душам». 
16 июня. Заходив Гермайзе, — балачка з приводу розмови, якої свідком несподівано, як він каже, довелось йому бути. Він згожується, що мені важко було інакше говорити, але все ж знаходить мою Постановку питання занадто різкою.Що більше я розважаю з приводу інцидента з Грушевським, то більше переконуюсь, що інакше, як зробив, я не міг зробити. Адже я до того не робив жадного вжитку з того, що розповів Кримський; я навіть нікому про те не говорив, опріч як дома. І коли чоловік замість того, щоб сказати — я цю справу виясню в Харкові з відповідними людьми і тоді поговоримо про наслідки — починає чинити мало не якийсь допит та ще й претензії заявляти, то що було з ним робити? Все-таки, мені здається, іншого виходу з даного становища не було. Це огидно, прикро, тяжко, — та що ж робити. Мені вся ця історія морально обійшлась також не дешево. 
17 июня. Стаття в «Більшовику» з приводу вчорашнього засідання, присвяченого літературі 1905 р. та Олесеві, — швидкість, як на «Большевика», надзвичайна. Дістається мені і Ніковському. Ну, та іншого й не можна було сподіватися. Вже й те добре, що не замовчують, як було перше.
19 июня. Вернувся дехто з Харкова з з'їзду Головнауки, де була мова про новий статут Академії. Загальне вражіння у мене — каша. Понаплутували такого, що вже нічого розібрати не можна: не то два, не то три відділи, а що саме — незвістно. А втім, підожду Кримського, — може він хоч дещо пояснить у цій дивній історії.І ще дожидатиму його нетерпляче, бо дістав од Левченка з Харкова звістку, що секретар Ком[уністичної] партії Каганович нагло виїхав до Києва, щоб розслідувати справу з наклепом Грушевського, але зі мною нібито він не насмілиться про цю справу говорити. Тут так само не розумію — що за слідство? І чого їм треба? Гидотний початок мас гидотний протяг. Який то кінець буде? 
20 июня. Вдень сижу за коректою та Словником, а вночі читаю до світання. Кілька вже днів, чи краще — ночів, читаю Корнеля Макушинського — «Radosne і smutne» (Warszawa, 1922) , і потому довго ще не можу заснути. Такої гидотної книги я ще не стрівав. Що перед нею писання російських чорносотенців! Мова про Київ під українською владою, про большевиків і т.п. Слова «дич», «гайдамацтво», «різуни», «розбійники» про українців — це звичайні епітети вельможного автора. Большевики — це також тільки українці. Під час першої навали большевиків у Києві був тільки один герой і той, певна річ, поляк: це оборона дому на Інститутській № 22 (Макушинський пише — 20), де містилася редакція «Нової Ради». Бідний наш Петренко, що тоді обороняв редакцію: і він у Макушинського зійшов за поляка! І взагалі, на думку Макушинського, всенька революція скерована була тільки проти... поляків... Брехливий пан! Заглоба в новітніх обставинах... А за кордоном цій нахабній брехні, мабуть, вірять, бо не дурно ж книжка другим виданням вийшла. Дикун у прасованому комірчику й при галстуку навчає європейської культури — чудове видовисько! Не дурно після такого читання й очей звести не можу. 
21 июня. Сучасний жанр. Приїхав один батюшка з Поділля й розказує, як там одбуваються релігійні диспути. Комуністи спершу дуже охоче були їх уряджали, але тепер це вже мало не під забороною, бо, наприклад, в Овидіополі священик, рабин і ксьондз viribus unitis раз-у-раз побивали місцевих, очевидно, не дуже мудрих, комуністів і замість антирелігійної пропаганди виходила релігійна. Комуністи силкувалися посварити цих союзників, але вони цупко тримаються купи. Наприклад, після промови священика про існування Бога рабин заявляє: «Я во всем согласэн із товарищем-священником». «Как же Вы можете быть согласным, — під’юджують комуністи, — когда он говорит, что Христос был Богом?» — Ну, это дело мы промеж себя разрэшим, а только я согласэн во всем с товарищем-священником, что Бог есть». — «Да ведь он же наверное скажет, что Христа убили евреи, — так вы и в этом согласны? — «Что значит — убили еврэи? — Какие еврэи? Может такие еврэи, как вы, и убивали, а чтобы все еврэи — так зачэм им убивать?» — «Ну, а все-таки мы здесь в Овидиополе думаем, что Бога нет». — «Ввесь Свэт (урочистий жест догори) вэрит и признает Бога, а только Овидиополь (зневажливий жест донизу) — не признает!» Після такого виступу комуністам рекомендовано згори облишити антирелігійні виступи. Кажуть навіть, що іниціяторів оддано під суд.
А ось іще жанр. Дружину Смоленського, стареньку жінку 80- ти років викидають з помешкання, позабирали у неї рукописи покійного чоловіка, бібліотеку. Дім оддають місцевим незаможникам, щоб вони розібрали, землю призначили жидам-колоністам. Бідна бабуся прохає ради пам’яти її покійного чоловіка оборонити її. А що можна зробити? Недавно Академія одержала відповідь, що її клопотання за засланого акад. Харламповича одхилено без мотивів навіть... Такий жанр вже боком людям вилазить.
Або й ще. Скільки галасу було колись з приводу генерального секретаріяту, що його большевики перехрестили на «генеральский» і як вони тими «генералами» розпалювали солдатську масу. А отже тепер читаю: «Генеральный секретарь РКП Сталин». Або — до Києва приїхав Генеральний секретар КП(б)У Каганович. Мабуть, і самі вже забули, як воювали словом «генеральний» і не думають, щоб проти їх хто почав таким самим способом воювати. Не знаєш, чого тут більше, чи тупого недомислу, чи огидного фарисейства. 
22 июня. Вчора приїхав з Харкова Кримський. Я бачився з ним короткий час і не встиг усього розпитати. Почув тільки, що зводини Грушевського з тими людьми, що переказали Кримському його наклеп, не одбулися, бо вони уважають це для себе незручним. Це, звичайно, в дуже невигідне становище поставило Кримського, хоча Каганович і робить якесь таємне розслідування, і обісмілило Грушевського. Сьогодні, після Спільного зібрання, він спробував уже йти в наступ і перед усіма товаришами виступив з оповіданням про останні події. Після його говорив Кримський. Під час промови Кримського одбулася німа сцена, якої, здається, ніхто не завважив, але яка мене просто вжахнула своїм драматизмом. Кримський, між іншим, почав з того, що він на Спільному зібранні не може говорити про все одверто, бо не раз уже траплялося, що те, про що ми умовлялися не розголошувати — зараз же ставало відомим усім. Грушевський зрозумів натяк, бо навіть запитав був — «що ж то я розношу?» — «Я поки що не кажу — хто, про те будемо говорити потім, я тільки поясняю, чому я не можу всього тут говорити», — і почав своє пояснення вчинків Грушевського. Цей щось нервово записує. Кримський робить паузу і, дивлячись на його, не змигнувши каже: «Ви записуєте... То може мені краще перестати...». Грушевський аж скрутився, позеленів, потім тремтячою рукою одірвав записане і посунув його до Кримського. «Ага», — муркнув той і почав говорити далі. Треба було бачити цю німу сцену, переказати її не можна. Але кінчилось несподівано. Після промови Кримського взяв слово злобний ідіот Тутківський і патетичним тоном став кричати про наклеп, про донос. Кримський перебив його, що він не хоче слухати оцієї непристойности, і по цьому всі схвильовані встали і розійшлися. Тутківський власне зірвав — хотів чи не хотів цього — справу, хоча й так вона стояла непевно тим, що Спільне зібрання мало розсуджувати темну і заплутану справу, не маючи усіх даних. Проте вражіння багатьох таке, що після апології Грушевського ясно стало, коли ще попереду могли бути якісь сумніви, що він таки говорить те, в чому його обвинувачує Кримський... Але ж яка клоака біля нас виросла і непомітно оточила! І тепер борсаємось в ній і не бачимо виходу. 
23 июня. Драгомановське засідання зійшло добре. Людей було чоловіка з 500. Частину матеріалу одкладено на другий вівторок за пізнім часом. Уряджував це засідання, але ввесь під вражінням нашої хатньої клоаки та смороду від неї. Але сьогодні не хочу про неї й згадувати. Гидко, аж нудить, як згадаю.
24 июня. Фактично з’їзд Пленума не дав Академії нічого.
Статут не переведено і ми навіть не знаємо, чи три чи два відділи у нас буде. Штати так само не затвержені і вони потроху все розтають та й розтають: з 246 чоловіка вже їх зведено до 172.1 не знати, хто тому спричинився. Обвинувачують Кримського. А Кримський сьогодні мені розповів, що Грушевський з Тутківським у Харкові заходили з усіх задніх ходів і через знайомих (Яната тощо) крутили й накручували. Це ніби скидається на правду, бо поврізувано якраз комісії Кримського, а додано Грушевському. Взагалі робиться щось таке, що престижу Академії підняти не може. Не дивно, що з представниками Академії говорять таким тоном, який міг би іншим часом викликати тільки обурення, а тепер... тепер Тутківські кланяються й дякують за ласку. Лакейство, хамство... Тутківський у Харкові прилюдно зробив донос на ввесь III Відділ, що він не марксівський — і нічого, ще й сам говорить з обуренням про доноси. Ох, яка безмірно важка атмосфера запанувала! Коли б швидше проходив новий статут, щоб можна було з чистим сумлінням одійти од цієї клоаки.
Нагорі уважають теперішній українізаційний курс занадто різким і тому Шумського заберуть з комісаріате освіти, а натомість буде Приходько, що має репутацію більш уміркованої людини. Роблять і самі не знають що. 
25 июня. Каганович не говорив і з Андр[ієм] Вас[ильови]чем. Зате був у його і Кримський, і Грушевський. Кримський з побачення задоволений. Не знаю, чи задоволений також Грушевський. Один комуніст оповідав, що він зробив на Кагановича дуже прикре вражіння своєю нещирістю та хитрощами, так що той аж завдав йому питання: чи ви вважаєте, що радянська влада найкраща для України? На це питання нібито Гр[ушевський] не відповів, а зам’явши розмову, встав і почав прощатись. От становище: Грушевський мусить сповідатися перед Кагановичем! Але сам же і винен, силкуючись на двох стільцях усидіти і даючи привід до себе чіплятись. А тим часом коли б поводився з достоїнством, то у його б запобігали, а не йому доводилося б понижатись перед хтозна-ким. І чого він пішов з поклоном? Хто його кликав? Ніхто, тільки власне холопство. Ну, та тут нічого ніхто поробити не може, хоча жаль живий бере, як згадаєш, що ця людина претендувала на ролю народного привідці. Через те може й наслідки такі сталися, що такий привідця був. 
26 июня. Засідання — перше — в Червоному Хресті, себто серед так званої радянської громадськосте. Нудьга! Не знаю, чи видержу там довго. Мабуть, вивтікаю, як кажуть подоляки.
27 июня. Вчора на базарі було ціле побоїсько. Міліціонер почав, як звичайно, розганяти торговок (от іще варварське по- водіння) і вдарив якогось хлопця так, що спустив йому кров. Тоді торговки і перекупки кинулись на міліціонера й почали бити його коромислами, дубцями й чим попадя. Він добув револьвера, але чи встиг вистрілити — не звісно. Поки прибула допомога, міліціонера побито мало не до смерти. Треба сказати, що репутацію міліція має куди гіршу, ніж царська поліція, і встигла вже загальну до себе викохати зненависть. 
28 июня. Вернувся Федь Д.[74] з командирування по селах, як інструктор на будівництво. Був він у двох селах Білоцерківської округи — в Дулицькому та Малому Голячку. Вражіння жахливі. Голод справжній: їдять недостигле жито, так званий зелений хліб, бо торішній урожай дядьки збули по 50 коп. на податки, а тепер платити по 4 крб. за пуд нізвідки. Землі не прибавилось, бо пішла під заводи. Убожество несказанне. Незадоволення скрізь. Своєї землі навіть не мають змоги обробити і вона заростає бур’янами та будяками. Причина — податки, брак худоби і безупинні переділи полів. Одпадає охота працювати. Це те саме, що я торік спостерігав у Хохітві: селянинові не піднятися з свого занепаду, поки буде такий режим, як маємо. Селянин вигибатиме, якщо не станеться переміни. Те саме й селяне говорять. Та й не самі селяне. Федя ночував десь із міліціонером і цей «оплот» радянських порядків прохопився фразою «дурний мужик наш; що вже його б’ють, а він усе спить і не прокидається»... А б’ють справді, бо новітня бюрократія по селах — усі оті «предволісполкоми», «секретарі» і т.п. — щось дійсно нечуване: гірш од баскаків татарських. І все теє терпить народ. Чухається, жахається, а терпить. Безмежний терпець якийсь!Понаписував листи: до книгарні Наук[ового] Товариства у Львові, до Степаненка В., М.Жука, І.Айзенштока, К.Копержинського, І.Коновала, С.В.Тобілевич і Давида Шинделя (з приводу його рукописів). 
29 июня. Ще з оповіданнів Федя. При кожній волости є так звані «виконавці», щось ніби колишні стійчики, чергові з селян, що служать за попихачів для міліції, для волосної старшини (голови й секретаря), — просто якісь білі раби, з яких власті знущаються, як хочуть. Дуже картинно оповідає Федь, як нещасний «виконавець» миє підлоги секретареві і як той погукує на його, а опісля посилає за 20 верстов пішки до Білої Церкви з якимись пакетами. А скільки у большевиків було галасу з приводу денщиків! їх знищили заради демагогії, а тепер завели, виходить, ще гірше.
Заходили Косинка з Осьмачкою порадитись з приводу Ірча- нової провокації. В одній з американських газет хтось витолкував Косинчине оповідання як документ про лихе життя селянства на Україні. Тепер Ірчан вимагає, щоб автор витлумачив своє оповідання на користь радянській владі. «Що робити?» — питається Косинка. «А по совісти ви можете так толкувати?» — запитав я. — «Ні», — і почав оповідати те саме, що вже чув я од Федя. — «Ну, то плюньте на Ірчана й не одповідайте йому». Але ж tempo га,але ж mores!
Почав листа до Є.Х.Чикаленка з приводу його згадок. 
30 июня. На Фундуклеївській розібрали старий, миколаївських часів мур колишньої І гімназії. Розбирають і напівзруйновані будинки. Цеглу везуть... до Москви. Те ж саме бачив я і в Чернігові: розбирають великі будинки казарм і цеглу посилають знов же таки до Москви... Кажуть, що пробували робити цеглу, але виходить така, що розсипається на порох. І от Москва забирає навіть цеглу. А наші й раді прислужитись, а потім самі кукатимуть. Це зветься — одбудовування.
Закінчив листа до Євг[ена] Х[арлампійови]ча і animam levavi. Вийшло щось аркушів з п’ять. Найбільше спиняюсь на несправедливому ворожому освітленні постати Грінченка. Цікаво, яке це вражіння зробить на Євг[ена] Х[арлампійови]ча.
Написав листи до Славка Прокоповича, Д.Дорошенка, Петра та Галі. Петра сповіщаю, що на тім тижні я з товариством думаємо рушити на Катеринослав — гулянку собі таку зробити. 
2 июля. Був недавно літературний диспут між Дорошкевичем, Зеровим тощо, з одного боку, і «радянськими письменниками», з другого. Ці говорили, певна річ, дурниці несосвітенні. Все це було застенографовано, щоб надрукувати. Вже в друкарні й склали навіть, певна річ, за належним дозволом. Але радянські письменники схаменулися й походили де слід — і от наказ: спинити друк дозволеної книжки і дати вдруге на перегляд... Mores відповідають цілком tempori. 
3 июля. Вчора заходив Ю.О.Нелідов з Петербургу, привіз і лишив у мене надзвичайно цінні й цікаві документи з історії цензури загальної і над українськими драматичними творами. Вчорашня ніч і сьогоднішній день пішли у мене на читання цих документів. Нелідов пропонує їх видати, додавши до них вступну статтю та примітки. Праця дуже спокуслива. Я провів їх як академічне видання через Відділ, а друкуватиме, певне, Держ[авне] видавництво, якщо до того часу не збанкротує. 
4 июля. Якась історія на польському кордоні. Газети пускають войовничі ноти. Але, мабуть, і цим разом нічого не буде: вороги варті один одного.
5 июля. Почав виправляти переклад своєї давньої праці про Галичину (з «Голоса Минувшого»), — є бо надія випустити її як академічне видання. Передмову треба писати наново, бо ця, що є, вже застаріла. Доведеться також дописувати те, що було в проекті, та не встиг написати, як почалась революція. Нова робота прибавилась.
Написав Горянському П. (Ялта), ДЛебедеві (Чернігів) та М.Литвицькому (Прага).
6 июля. Приїхав російський академік Крачковський. З його оповіданнів варто зазначити одне. Шукали якогось Крючковського, що мав нібито зносини з Фінляндією і захопили Крачковсь- кого, хоч він жадних зносин з Фінляндією й не мав. Просидів 10 місяців... Це нагадало мені ще один факт з недавнього минулого (чи ж минулого?). Чекісти прийшли до якогось Сахарова з ордером на арешт Захарова. «Та я ж Сахаров, а не Захаров», «Сахаров — кажете? — не звомпив дотепний чекіст, узяв пера, виправив «Захаров» на «Сахаров» — і «ходімте». Дуже просто... 
7 июля. Цидулка до О.Вишні з приводу пенсії Саксагансько- му та Самійленкові. їхні документи з клопотанням од Академії знов загублено в Харкові (вже втретє). Пишу, щоб поклопотався, чи не розшукають.
8 июля. Сьогодні мали виїхати до Катеринослава — не виїхали. Причини фінансові. Написав Петрові. Мабуть, з подорожі тієї нічого й не вийде.Вечір просидів на Володимирській горі. Давно-давно вже я там не був. Краса! Небо потроху темніє, міниться — і разом міниться та грає фарбами і все навкруги: і зелені гори поруч, і далеке Задніпря, сизою млою повите, і тихий Дніпро внизу. Краса, — а так рідко доводиться її бачити за дрібним щоденним клопотом та,прикростями. Життя йде собі, клекотить кругом, а ти його й не бачиш. Власне, вже й минуло — і спереду вже нічого немає. Лишається доживати, чи дотягати нудне ярмо. 
9 июля. Розподіляють приміщення в зв’язку з скасуванням гу- берніяльних установ. Академія прохала дати їй два будинки — розуміється, не дали, хоча на словах, язиками, задовольняють усі наші бажання. Тепер вийшло так, що дали два будинки секції наукових робітників, а всім говорять і навіть друкують, що дано Академії. Ми од Управи послали протеста проти такого по- водіння. Наслідки: нам одповіли, що ті два будинки дано вкупі Академії і секції. Кинуто вам кістку — гризіться, мовляв... А до мене академічні установи день-у-день чіпляються: давай приміщення. Хоч на долоні у себе місти їх!В українізованій «Пролетарській Правді» допис із Харкова про останню сесію Головнауки. Гаєрський тон. Але академіки, що виступали на сесії, того й заслужили: хто може поважати «услужающих»? Яке їхало, таке здибало, — і нічого тут не поробиш. Коли б мені швидче утекти з Управи й не мати жадної відповідальности за те, за що відповідати я не можу. 
10 июля. В зв’язку з подіями на польському кордоні знов заговорили про можливість війни, інтервенції і т.п. Газети б’ють на сполох, надто нападаючи на Англію. Дехто — наївні люде! - снують навіть плани великих перемін: росіяне говорять про Ми- колая Миколайовича, українці — про Петлюру. Призначають навіть термін — серпень. Але об’єктивно нема жадних познак і все, певне, кінчиться, як і кінчалось не раз — газетним алярмом, міцними словами та й годі.Написав до Федора. 
11 июля. Розказувала Людмила Михайлівна, що їй замовлено переклад лібретто «Аїди» на українську мову, тільки щоб ніде не було слова «цар». А як же перекладати — запитує вона — предсов- нарком, чи що? Так же це не влізе ні у вірш, ні в мелодію». На відповідь — зніяковіла посмішка. «А що ж — додержали ви цієї умови?» — запитав я. — «Звичайно, ні. Бо як не старалась ставити «влада» чи що, а таки в тих місцях, де особисто про царя говориться, довелося залишити царя». Тепер ще може виправлятиме хтось із комуністів, як виправили тій ж таки Л[юдмилі] М[ихайлівні] її переклад «Фауста», повикидавши скрізь Бога. Чисто страусова політика: голову під крило та й дума, що заховався. 
12 июля. Кажуть, що в одеських газетах Марко Терещенко вже опублікував зречення од свого «театра дійства», говорить, що то був тільки тимчасовий театр, а єдиним можливим театром може бути тільки реалістичний. Тепер ще черга за Курбасом. А розгадка цього виступу — звелено згори вертатись до реалізму. Скоти! Валяли-валяли, руйнували-руйнували, позапаскужували все кругом себе, занапастили український театр — на те, щоб признатись, що це все ні до чого. Наймення нема цьому хамству, що підлизується й дослухається до влади й творить, чого од його вимагають. Типове «чего изволите», під покровом рево- люційности. А скільки в нас його тепер розвелося! І яких, нечу- ваних ніде і ніколи, форм воно прибрало! Просто дихати важко серед того, що навкруги робиться.Їздили родиною за Дніпро. Культ голого тіла і голої розпусти. Голі чоловіки і жінки на очах у всіх обіймаються і простують у кущі. Теж хороший «здобуток революції». Нема куди навіть утекти від його. 
13 июля. Знову справа з чернігівським хамством. Бувши вЧернігові, не догадавсь я сфотографувати тієї сторінки Шевченкового Щоденника, де ноти. Тепер я надумав зробити з його кліше і послав листа до Лебедя з проханням тую сторінку сфотографувати. Сьогодні маю відповідь. Пішов фотограф до музею, а там йому старший прорік: «Разрешить нельзя, так как это частное письмо. Если Академия обратится с этой просьбой официально к нам, то я пошлю это в Главполитпросвет, и если нам позволят, то я тогда разрешу. А то есть спекулянты, которые народное достояние разглашают во всеобщее сведение...». Ця хамська резолюція варта тієї фрази, яку колись записав про Уше- ва представник профспілки двірників: «пойман на месте работы». Пошлю ще офіціально — побачимо, на які фіглі пустяться ці саботажники. А книжка все не друкується через цю «дружню ус- лужність» чернігівських просвітників. Треба буде їм у передмові спеціяльний абзац присвятити, щоб усі знали, як то у нас навіть наукову, нікому не образливу роботу солодко доводиться робити. Та як і може бути інакше, коли музеями шевці порядкують: щевці' може з них і не погані були, але коли ж бо вони бояться «народное достояние разглашать во всеобщее сведение»... І видумає ж тобі отаке дубова голова! 
14 июля. Прийшов з Харкова папір з запитанням, чому Академія не усунула Василенка з числа своїх членів, та з вимаганням зробити це тепер. Показується, як розповідає Кримський, про це була розмова тоді, коли він їздив до Харкова. Що за дрібні та мстиві створіння! Навіть давши амністію однією рукою, другою силкуються одібрати її назад. Звичайно, на це погодитись не можна, доведеться спершу одписуватись, а потім і протестувати, коли не пощастить одписатись. Тільки що атмосфера у нас тепер на протест дуже несприятлива, бо люде один перед одним вислужуються. Може через вислужування й ця остання історія виникла: хтось ткнув пальцем — ну й почалось...Листи до Перетца та Н.Бирченкової (колись Садикова). 
15 июля. Сенсація! З офіційних кругів! Ніби вороже військо (з румун, врангелівців та українців) перейшло Дністер і стало довгим фронтом по цей бік верстов за 3 — 4. Червоноармійці дістали наказа — стояти і стежити, а коли ті рушать — одходити. Справді сенсація, але хоч мені її й з офіційних кругів переказано, але віри їй дати не можна. Занадто це якось несподівано, та й ознак ніяких не видко. Просто певне чергова обивательська чутка, — такі чутки дуже заразливі і часом навіть офіційні верстви не мають проти них імунітету.Вчорашнє число «Пролетарської Правди» поміж цілою низкою звичайних чергових доносів подає дуже цікавий, хоч і надто обережний допис про дитячий городок Ленінське. «Діти Ленінська якісь особливі несхожі на інших дітей. Інтереси їх обмежені надзвичайно». Отже правда, хоч і дуже несміливо, починає пробиватися і в офіційні реляції. А правда в тому, що виховують там хуліганів, розпусників, нероб, ледарів. І, певне, доведеться далі цю правду вже не так обережненько розкривати. 
16 июля. Українізована «Пролетарська Правда» має 20000 пр[имірників] тиражу — проти 8000 «Більшовика» та 6000 «Пролетарской Правды» (російської). Помічається цікаве з’явище: збільшений тираж московських виданнів: обивательска публіка воліє читати позамісцеву газету, аби лиш не українську. Це почасти й натурально: газету слебизувати не можна, її читають, чи, власне, перебігають очима нашвидку, а навіть українізований обиватель українського тексту читати швидко ще не звик, а тратити на газету багато часу не хоче. Жартома можна б було запропонувати нашим властям, щоб зробили другий крок: українізувавши місцеву пресу, треба заборонити довіз із Московщини, — тоді обиватель вже не втік би «своєї» газети.
Великі арешти серед київської міліції — здається, мало не всі її верховоди вже під замком. Причина: хабарі, здирство та інші такі самі злочинства. Багато версій оповідають про те, як це трапилося. Кажуть напр., що піймали якогось визначного жуліка і дали наказа, ведучи його на допит, зробити йому втечу, себто просто застрелити, а він, те зрозумівши, ухитрився досягнути ГПУ і там розказав, що, коли і кому з міліцейських платив. Більш поширена і, мабуть, правдивіша версія та, що ГПУ та міліція чогось між себе не поділили і тому й почалася ліквідація слабшої сторони з голосним «скандалом в благородном семействе». Ці скандали робляться вже просто пошестю. Процес за процесом розгортає перед нами такі тайни мадридського двора, перед якими блідне історія старої поліції. А обиватель знає далеко більше, ніж ці процеси розгортають. Болячка вистигає й лускає. А це ж здебільшого «партійні робітники», значить, сіль землі комуністичної.
Що робиться серед цієї «солі», показує такий факт. Недавно в харківській «Культурі і Побуті» Хвильовий містив полемічні статті проти новітніх письменників Пилипенка з братією. Полеміка була не мудра, розгониста і з писарськими витівками. Але кінець її несподіваний. Один з критикованих авторів подав на Хвильового доноса до ЦК партії, вимагаючи виключити його з партії, як неправославно мислящого. А другий зробив ще простіше: як виходив Хвильовий з театра — попер у його цеглиною. Аргумент, що й казати, уважистий. Перед ним навіть baculina argumenta[77] мусить поступитися. 
17 июля. Сенсація є звичайнісіньким пуфом. Сьогодні бачив Тутківського, що вернувся з Могилева над Дністром. Питаюся — що там робиться? — Нічого, каже, все спокійно, тільки румуни стріляють з свого боку, як який рибалка на середину річки вибереться... Отже, виходить, румуни ще по тім боці.
Нова чернігівська історія закінчиться, здається, водевілем. Зайшов до мене один з музейних службовців з Чернігова. Розказую йому про останню витівку його шефа й кажу, що муситиму кінець-кінцем звернутися до гласности, щоб освітити саботаж чернігівських музейників. «Почекайте, — каже, — я вам сфотографую потрібну сторінку потихеньку та й пришлю». От становище: Академії наук доводиться викрадати потрібний їй матеріял! А харківські власти все хваляться, що Академії повні права вони дали. Повніших, справді, вже й не буває.
Кримський виїхав на спочинок. Мушу заступати його на секретарстві. Отже, теж маю «спочинок». 
18 июля. Дочитав Барбюсове «В огне». Жахлива книга. Трупом тхне. Коли б не слабенький, дидактично-агітаційний кінець з примітивною слідом за Л.Толстим філософією, то це була б може найсильніша книга про останню війну. Читаючи такі посвідчення, розумієш і те викривлення людської психики, що довело і до большевизму, і до сучасної лютости, озвіріння, безкрайнього егоїзму. Од людей, яких роками тренирували на убивстві, яких зучили легковажити своє і чуже життя, свою і чужу особу — нема чого вимагати людяности. Це звихнуті люде, що дають життя й виховання такому ж звихнутому поколінню. Поглянути тепер тільки на наших «дітей війни» — морозом подере і страшно стане за ближчу прийдешність. І не швидко од цього ле- пуоклигає людськість. 
20 июля. В комунальних підприємствах платив за світло. На сходах стоїть старий дід з написом на грудях: «Колишній полковник. Сліпий. Допоможіть, добрі люде». — «Ну, й очайдушний же це чоловік, — говорять серед публіки. — Де ж пак: не побоявся, що він полковник признатися».
Стою в черзі. Підходить кур’єр. «А що, — питаю, — хутко на інше місце перебираєтесь?» — «Та перебираємось». — «І охота Вам! Туди ж ходити публіці далеко, незручно. Та й ремонт же, гляди, доведеться не малий робити». — «А ви думаєте... — відказує, — нам буде зручно? Нам вигідно? А в тім ото й справа, що ремонт треба робити: комусь це вигідно — от нас і переганяють». — Так поясняють службовці нову витівку — перекинути комунальні підприємства до будинку, напіврозваленого, де колись Інститут панянський містився. Комусь вигідно!.. В соціалістичній державі без вигоди комусь нічого не робиться. Зате аби вигода — найбезг- луздіша справа одразу вкипить. Наприклад] чудовий будинок на Сінному базарі віддають під друкарні: кілька друкарень там має бути сконцентровано. Самі друкарні не хочуть перебиратися, бо у них на місці все устатковано, пристосовано до друкарської справи, а тут іще треба переробляти. Але комусь вигідно — от і псують і старі помешкання, і нове.
Заходив К.Коломацький — просто з ГПУ. «Тревожили» чисто по-щедрінському. Загадали написати свою автобіографію і прийти ще раз. Боїться, що йому запропонують «співробітництво». 
21 июля. Мав діло з інтерв’юером: приходить юнак з «Пролет[арської] Правди» — розпитати, як наша Академія має од- гукнутися на ювілей Ро[сійської] Академії. Розказую. Записує. Зацікавився, що Російська Академія зробила для українства. Кажу: ще в 60-х р.р. Срезневський та Востоков зняли були питання про переклад Євангелії Морачевського. Отетерів мій юноша, кинув записувати. «Ні, — каже, — цього не треба, бо наша редакція все одно не надрукує». «Даремно, — кажу, — чого ж тут боятися фактів: краще ж використати їх з своєї позиції». — «Та я з Вами згоджуюсь, але ж... наша редакція»... Дивний який страх перед небажаними фактами. А ще «матеріялісти»!...По інтерв’юерові прийшов брат Коцюбинського, скаржився, що могила небіжчика зовсім осипалася, а дім (на Сіверянській) захопила якась банда й руйнує по-своєму. Між іншим, цікавий факт з біографії Мих[айла] Мих[айлови]ча. Ніби як він конав — жінка його по бульвару з якимось своїм коханцем гуляла: це ніби й прискорило смерть Коцюбинського. Бувши в Чернігові, чув од Жука, що в його руках листування М.Коцюбинського з його довголітньою пасією. Виходить, що «родинне щастя» Коцюбинських було більш ніж проблематичне: обоє шукали втіхи поза «домашнім огнищем». А здавалось — дуже міцна ця родина. 
22 июля. Серед обивательства мов у дзвони дзвонять про майбутні переміни. Призначають навіть термін — 8 вересня — коли ця переміна має статись. Цікаві ці чутки найбільш з психологічного боку, як покажчик невмирущого, невважаючи ні на що, протесту проти розтлінного режиму та невгашенного бажання якось інакше своє життя збудувати.
А режим справді найрозтлінніший, який тільки може бути або навіть ніде по інших місцях і не може бути. Сьогодні надруковано офіційне повідомлення про арешт міліції в Києві в формі інтерв’ю з начальником ГПУ. Інтерв’ю робить дуже кисле вражіння і говорить більше, ніж хоче сказати. Хоче сказати, що все, власне, гаразд, що були зловживання, та їх викрито. І разом з тим признання: свідки бояться говорити проти злочинців- міліцейських — видимо, не вірять, що їх буде покарано; але знаходяться і такі мужні люде, що свідчать правду. В устах людини, що стоїть на сторожі цього ладу, це ж убивче признання. До чого ж довели людей, що треба виключної мужности, щоб говорити правду! Як здеморалізували громаду, як прибили її?! Система, що потрапила це зробити, сама в собі носить таку отруту, од якої мусить загинути неминуче, і ніякі заспокоювання нічого тут зробити не можуть. Це самообман, самоодурювання, офіційна брехня, якій ніхто віри не йме, ніж ті навіть, хто цю брехню пускає в люде.
А нишком говорять інше. Розказують напр.[иклад], що начальник київської міліції, член губкома, міської ради і кавалер кількох совітських орденів, Коваленко — зовсім не Коваленко, а розбишака, який зумів зручно втиснутися в партійні круги і своє становище використовував для грабунку. Кажуть, що київська міліція мала грабіжницькі стосунки і з Харковом, і з Москвою, і з іншими центрами. Це була якась міліцейська мафія, що все оплутала дуже тонко плетеним сільцем. Розказують, що коли од присудженого на смерть грабіжника вимагали доказів проти міліції, то він сказав: «Візьміть сак дружини Коваленка, одпоріть підкладку і там знайдете докази». Розпороли і знайшли зворушливий напис на підкладці: «Дорогому товаришеві Коваленкові вдячні бандити такі-то». У Коваленка ж знайдено самоцвітами сажені хрести й панагії, забрані з церков. Одно слово — скандал росте, шириться і набирає воістину небезпечного вигляду. А начальник ГПУ кисло заспокоює публіку — усе гаразд, усе добре. Справді бачимо, що добре. 
23 июля. Заходив голова чернігівського музею: їде до Харкова на Київ. Розмова досить кисла. їм стало відомо, що я збираюся в передмові до Щоденника подякувати чернігівцям «за допомогу» та розказати, як вони «помагали». Прохав цього не робити, показував харківські циркуляри, якими їх оплутано, обіцяв клопотатись, щоб тії циркуляри скасували. Якщо не буде скасовано, доведеться, звичайно, ударити головним чином по Харкову, бо справді завів канцелярщину та централізацію нечувану. Але почав таки Чернігів і може за його ініціятивою й видано оті циркуляри. Між іншим, цей голова робить не зле вражіння і справді йому доводиться їсти кашу, якої не варив. Фотографію, за яку зчинився останній конфлікт, він сам мав мені привезти, та не готова ще була до його од'їзду.Написав до Чернявського та Кримського 
24 июля. Викликають на 1 серпня до Харкова на правописну нараду. От і ще — не було клопоту! Доведеться, мабуть, їхати, тим паче, що майже нікого з викликаних киян у Києві нема. Кримського також.
Написав знов до Кримського та до Нелідова.
28 июля. Вернувся з Ржищева. Два дні прожив буквально на лоні природи, валяючись на піску під сонцем в образі первісної людини. Маю попечене всеньке тіло. Оце, мабуть, і всього мого відпочинку цим літом.
29 июля. Лист од Є.Х.Чикаленка, теж довгий, у відповідь на мої уваги про його спомини. Видко, вражений деякими увагами, але уперто обстоює своє освітлення особи Грінченка, вважаючи його за об’єктивне. Приклад, як може засліпитися людина особистими переживаннями та вражіннями. Звичайно, в цьому разі об’єктивности немає зовсім, але чоловікові здається, що він по правді робить, підгонючи факти під наперед улажену схему.
Лист од Кримського. Він хворий і до Харкова не їде. Мені радить конче їхати, щоб запобігти тому вражінню, ніби я не хочу з большевиками жадного мати діла. Ох, це мені політиканство!.. А таки доведеться, мабуть, їхати, бо з викликаних, крім мене та Голоскевича, немає нікогісенько в Києві. Передати ж усеньку справу на вирішення самого Харкова — це теж було б великою помилкою. Але виїхати не легко, бо не маю ні копійки грошей.
Понаписував листи до Гнатюка, Рудинської (Полтава), Сицинського (Кам’янець). 
30 июля. Прочитав книжку Ю.Тютюнника — «З подяками проти Вкраїни». Паршивець, що загортається в тогу благородства. Цинік, що удає джентльмена. Дурень, що хвалиться своїм розумом. І часто так, що аж пальці знати. Напр[иклад] описавши свій рейд на Україну 1921 р. та розчарування поляків од невдачі того рейду, Тютюнник глибокодумно додає: «Не знаю, які мали підстави поляки чекати інших наслідків». Ну, а сам же Тютюнник інших наслідків чекав чи не чекав? Виходить, з його убивчої іронії, що не чекав. Добре, — а навіщо ж він погнав тоді сотні босих і роздягнутих людей на смерть за те, у що сам, виходить, не вірив? Лицемір і брехун! Пророкувати заднім числом дуже легко, а надто, коли цим заробляє собі чоловік на шматочок хліба з маслом. А втім, Тютюнник ще на гірше пустився. В Одесі саме оце роблять фільму на тему партизанського повстання на Україні і от Тютюнника гратиме сам же Тютюнник, а Котовський (його гратиме сам Котовський) його битиме. Очевидно, з самого сце- нарія виникає, що Тютюнникові має випасти роля не дуже почесна, і цей хвалений герой удаватиме на втіху публіки цю яепочес- ну ролю. Як низько посідали наші «герої», що так високо неслися! Заробляють на крови своїх загиблих товаришів і на власній честі — нижче впасти вже нікуди. Правда, Грушевський — той ще нижче спустився.
Написав до Кримського та Чикаленка.
Завтра рано їду до Харкова. 
4 августа. Вернувся з Харкова. «Лепський то десь — город Харків» — здавалося Возному. А мені він зовсім не лепський. Місто брехунів і спекулянтів, дутих репутацій, пихи і невігластва, ледарів та язикобитів. Кожне місто має свою, мовляти б, душу, — тільки у Харкова її не видко. Поганенька копія з азіятської Москви, а претензій що й не міра. Три дні пробув і дуже радий, що вирвався з цього пекла.
Правописна нарада таки одбулася. Харківці, розпочавши справу, поставилися до неї неуважливо, недбало і коли б не кия- не, справа провалилася б. З серйозних робітників і знавців там один тільки Синявський; решта — охочі до команди, але нездатні до роботи. Спочатку вони хотіли були всеньку роботу скинути на Київ, а собі лишити командування, і довелося їм одсіч дати. Навантажили тоді понад міру Синявського. Розмах широкий, але я певен, що на призначений термін нічого не буде готово. Добре, що хоч сама нарада провадилася в пристойному тоні. Треба виключити тільки Є.Касьяненка, що й побувавши в Європі лишивсь мурлом, як і був. Він пробував навіть правописні питання обернути на політичні і в якійсь нелюбій комбінації літер добачити «петлюровщину», але з його глузували навіть інші комуністи. Це перша офіційна нарада, в якій довелось мені брати участь, і вона зробила на мене краще вражіння, ніж я сподівався. Була принаймні охота держатись ділового тону і не збочувати на мітинговий стиль. Але боюсь, що та широка конференція, яка також стоїть у програмі, цього тону не додержить і фатально зіб’ється на мітинг.
Урядові особи, з якими я вперше спіткаюся, стріли мене коректно, може навіть підкреслено коректно, але холодно. Розмова була тільки ділова. Очевидно, обидві сторони почували, що поза тим нам ні про що говорити, нема на чому сходитися. І я думаю, що це єдиний modus, який між нами може бути. Занадто велика просторінь ділить нас і тяжкі поміж нами жертви стоять.
Двічі — туди й назад — проїздив повз Кононівку і з хвилюванням приглядався до того місця, де я так часто бував і з яким багато зв’язано споминів. Масив кононівського парка вже не здається таким монолітно-могучим, світить прогалинами зверху і ніби вкоротився. Обсіли його кругом жовтенькі хатки кононівських селян і витяглись геть-геть аж над Абросимівський ставок. Звичайна і, певне, історично-неминуча доля всіх отих «дворянських гнізд» та «вишневих садів», що дожили до великої соціальної події. На жаль, тільки й хаткам це не пішло на користь: вигляд їх нужденний, жебрацький, общипаний. А поблизу Абросимівська економія стоїть, як і стояла: вона змінила тільки хазяїна, а так само живе з поту й кривавиці людей з тих нужденних хаток. З цього погляду соціяльний переворот мало чим одбився реально, хіба що ще більше зв’язав село, покріпачив селян і віддав їх на поталу неробі-місту. Несподіваний наслідок великої соціальної події!!
За поїздом зграями біжать хлопчаки-пастушки й кричать: «газету, киньте газету». Почалося це з 1905 року. Тоді ми в своїй романтичній наївности думали, що село прокинулось і вимагає для себе хоч кришку знання й свідомости. Потім виявилось, що це вимагання було далеко прозаїчнішим і реалістичнішим: газета йшла не на читання, а на цигарки. Може через те й великий соціяльний переворот обминув село, що воно воліло курити, а не читати. І прокурило свою долю, серед несходимих суперечностей заблудившись.
Як звичайно, тьохкало на серці, як під’їздив до Києва, запитуючи: яку чергову капость застанеш дома. На щастя, застав усе гаразд і вдома, і в Академії. Усі цікавляться, що чув і бачив у Харкові, і довелося мало не вдесяте оповідати одне і те саме. 
5 августа. Лист від М.Чернявського. Не лист, а вопль якийсь письменника, який на старости літ не має де голову підклони- ти. Виступає з проектом — заснувати незалежний літературний орган. Проект гарний, та тільки... не дожили ми ще до волі навіть просто літературного слова. Справді — цілісіньке життя мріяли про ту волю, бились за неї, щоб вибороти волю тільки для обмеженого гуртка невігласів та нахаб, що з слова зробили собі монополію.Цілий день писав листи. Одписав Є.Чикаленкові, Кримському, Жукові (Відень). Є.Х[арлампійови]чу довжелезний лист- відповідь на його заперечення проти моїх уваг про його спомини. А взагалі листування у мене силу часу забирає. Багато дістаю листів, а як маю негарний звичай на всі одписувати, то виходить, що й дихнути за тим листуванням не можна. 
6 августа. Розгортається та розростається все знаменита справа київської міліції. Вже й офіційні круги мусять замість якогось незрозумілого харамаркання називати речі власними йменнями, а надто по тому, як при арешті застрелився Коваленко і скандала пригасити вже не можна. Тепер говорять вже про зв’язок пам’ятної облоги двох бандитів у клініці з цією справою; говорять, що причетні до неї такі «високі особи», як Гринько, як Михайлик; говорять, що й Гріньчиха одержувала такі самі подарунки, як і Коваленчиха. «В мире мерзости и запустения»... Гіршої гидоти, воістину, навіть за старого режиму не було. Хабарництво в десятки разів виросло і дореформенні Сквозняки- Дмухановські та Держиморди з заздрістю говорили б про своїх червоних наступників, «мальчишками и щенками» себе перед ними почуваючи. І треба думати, що це лиш початок. Таємниці мадридського двору ще мають розгорнутися на науку сучасникові.Написав Нелідову, Софії Ві[таліївні] Тобілевичці. 
8 августа. Вчора вночі, коло 11-ої години почалась десь поблизу якась незрозумілива канонада. Спершу разів з 15 бухнуло з гармати, а потім з півгодини не змовкало трахкотіння рушниць. Згадалися роки 1917 — 20, коли з такої прелюдії починався всякий переворот. Що за стрілянина була — так ніхто й не знає. Кажуть — маневри, але чому так пізно і ніби в місті?Убито під Одесою Котовського. Але тон у газетних повідомленнях якийсь чудний, здержливий, ніби чогось не договорюють, щось ховають. Певне, сталося це серед якихось ганебних обставин і ще вигадати досить геройської версії не встигли. Вигадають, а попереду сотні вулиць іменем нового мученика охрестять 
9 августа. Дістав листа од Валі, викликає в Рокитну, на суд, за свідка, що давнє, що материне піяніно — не чуже. От іще безглузда справа! За приховання власної речі судять! Доведеться їхати, хоч це мені тепер дуже не на руку. Теж занадто багато часу йде на всякі чужі справи. Ну, та з людьми жити — треба їм і служити.
Написав Валі, П.Гладкому, Вайнштейнові (Чернігів).
10 августа. До рук попала «Нова Україна», перша книжка по довгій паузі. Заповнена Шаповалом та Григорьєвим — нашим. Убоге розумування, багато злости і — нічого не навчились, хіба лиш ще більше претензій прибуло. Істинне нещастя було б, коли б ці самозакохані дурні з’явились на Україну переможцями.Нове життя нові терміни породило. Тепер, як заведено совітську горілчану монополію, пляшку звуть «риковкою» (так само і казенну горілку взагалі), півпляшки — «комсомольцем», а сотку (колишнього «мерзавчика» чи «цуцика») — «піонерчиком». Прийшовши до крамниці, так і кажуть: «а дайте- но мені піонерчика чи там комсомольця». І дають. І поважно дивляться і крамар, і покупець. А то ще на селі комсомольців звуть «сукомольцями»... 
11 августа. Листи до Д.Дорошенка, В.Дорошенка, 3. та Т.Кел- лерів. Рішуче занадто багато часу йде на листування.
12 августа. Мав розмову, як наказний Неодмінний секретар Академії, з головою виконкому Свистуном. «Адміністратор» занадто провінціяльного типу, любить побалакати і похвастати, що він «усе може» і дуже поважає науку і для неї ладен усе зробити. З ділової теми (про Шевченківський дім на Хрещатицькому пр[овулку], його хоче віддати Академії) розмову зараз же перевів на політику. Говорив з ним у звичайному своєму тоні — працювати можу і хочу, а підроблятись і шукати ласки — ні. Змагались про волю слова, про неможливість для мене писати в теперішніх газетах, про совітську цензуру, що веде до Коваленківщини і т.п. Опонував він досить слабо, настоюючи на звичайних партійних гаслах. Людина, видко, мало інтелігентна і нецікава, хоч і з претензіями, неяскрава. Говорити з ним досить нудно, та й ні до чого. Це я йому й сказав при кінці розмови, що не маю надії його переконати, та й потреби в тому не бачу. І може справді даремно я й розговорився, а так якось не вдержався.
Знов мов у дзвони дзвонять про справу Коваленка і взагалі київської міліції. Кажуть, ніби Коваленко не сам застрелився, а його застрелено, бо він заявив, що мовчати не буде і всіх викаже, до найвищих, з ким ділився. Цікаві деталі про помічника Коваленкового Фрадька, що мав подарунки од бандитів (шуба, годинник) з зворушливо-приязними написами. Словом — картинка повчальна. І не дурно Свистуна аж пересмикнуло, коли я в розмові з ним, обороняючи волю слова, послався на Коваленківську справу.
Написав до Чернявського М., В.Перетца, П.Руліна. 
13 августа. Вчора о 5-й год. помер В.Самійленко в Боярці. Тепер клопіт — за що ховати, бо ніде грошей нема. Вимучився, сердешний...
14 августа. В «Пролет[арській] Правді» написано, що Самійленко мав пенсію і жив з неї. Нахабству теперішніх газетників міри немає. Пенсії Самійленко не дістав, документи його з клопотанням Академії тричі гублено в Харкові, і я навіть сказав там, що Самійленко десять разів померти встигне, поки ви зберетеся дати йому пенсію. А під спритними пальцями совітських престидижитаторів цеє злочинство обернулося в заслугу. Ні стиду, ні сорому!
Настигає ще друга вопіюща справа. Передано мені листа од Смоленської, буквально вопль нещасної жінки. 84-літню стареньку викидають на вулицю на підставі принципу «лицом к деревне». Попереду заграбовано у неї все, аж до рукописів покійного чоловіка, в Одесі, а тепер дограблюють на селі. І ні суда, ні управи. Нема куди скаржитися. А якби й поскаржилась — то хіба за 3 роки щось вийде, коли вже й кісток од старенької не, лишиться на землі. Уявляю, з яким почуттям згадує тепер ця 84-літня про режим, що про його так марила замолоду! «Сантименти», — кажуть большевики. Але я певен, що ці «сантименти» колись пометаться за себе, коли прийде dies irae, dies illa...
Написав Айзенштокові, Пархоменкові, Вайнштейнові. 
16 августа. Вернувся з Боярки, де вчора ховали Самійленка. Цей дотепний чоловік лежав у труні, а на неї безнадійно лив дощ, а ще безнадійніше лили свої слова охочі балаклії, що знайшли оказію, щоб виговоритися. Вийшло якось так, що найбільше говорено про його церковні (!) заслуги, яких небіжчик не мав та, мабуть, і мати не хотів. Поет і хороша, незлобива людина якось затонули в цій безконечно-церковній балаканині. Уявляю собі той іронічно-їдкий сміх, яким відповів би небіжчик, коли б міг почути промови над своєю труною! І все мені стояло в голові його немов на цей випадок написаний вірш:
Поете, не хвались, чи маєш хліб, чи ні:
Якеє нам до того діло?
Ввесь обов’язок твій — складати нам пісні,
Але не дбать про власне тіло.
А як знесилившись на «харчах Антонів святого» поляжеш ти — 
Тоді то нам тяжкі клопоти!
Складати некролог, хвалить твої пісні
Й твої нескінченні роботи...
Тяжко бідував цей наш останній класик. А доля ще й над труною його посміялася. А могла ще гірше посміятись. Голова райвиконкому пропонував ховати його з комсомольцями: понесемо, мовляв, на руках до Києва, а по дорозі в кожному селі піонери стріватимуть з піснями та бубнами... Небіжчик проте сам подбав, щоб цього не було. З своїм звичайним юмором перед смертю мотивував це так: «Коли б дали мені пенсію — ну, тоді б ніяково було їм одмовити. А так пенсії не дали, то нехай же й не ховають мене. А то в труні перевернуся, як почую оте їхнє верещання та бубніння». І лежить тепер Володимир Іванович на зеленому горбку біля сільської церковці. І поставили селяне над ним хреста з цілої берези. Здалека біліє він і може селянам говорити більше його тиха могила, ніж його твори говорили теперішнім городянам. Селяне, як довідались, що помер «неко- муніст», поставилися сердечно і по-людському. 
17 августа. Вже давненько кружляє чутка, що Володимир Кирилович Винниченко знов подав «на Высочайшее имя прошение о помиловании». Помилявся, мовляв, каюсь і дозвольте приїхати, буду цяцею... Сьогодні мені казали, що Телеграфне Агентство має навіть текст його каяття, посланий до одного з совітських уповновжених за кордоном з проханням, коли треба, опублікувати його... От іще вертихвіст, прости Господи! Дико, а можливо, бо від Винниченка всього сподіватись можна. Навіть того, що діставши помилування, за два місяці знов каятиметься, що приїхав і тікатиме за кордон. В 1920-му році це вже було. А торік як він паплюжив на мітингу в Празі Грушевського за те, що той повернувся з еміграції. Простим смертним, казав він, треба вертатися, а нам «вверху стоящим, что город на горе, дабы всем виден был» — це ганьба і т.п. А тепер і сам до такої ж ганьби до- стоявся. Вічне блукання й вічне ж перекидання з однієї крайности до другої. Вважають це за ознаку непідкупної щирости. А мені ця «щирість» дуже підозріло виглядає: акуратно тягне його туди, де сила, в стан «праздно болтающих, обагряющих руки в крови». Справжня бо щирість тягне якраз у другий бік.Написав до Степаненка та Нелідова. 
18 августа. З стану «обагряющих руки в крови». Заходить до мене доктор Кр[упський] і розповідає звичайну тепер історію. Викликали його до ГПУ, витягли його стару справу з висилкою, допитували, як він на се, на те дивиться і нарешті запропонували — «бути консультантом». Він одмовився, каже: консультувати з акушерства можу, а більш нічого не тямлю. Не повірили. Обіцяли за два місяці ще на розмову тиху-любу покликати. І потерпає тепер бідолаха, не знає, що робити з собою — чи втікти куди, чи смерть собі заподіяти. І що це не жарт — показує доля доктора Цішківського та Мик[оли] Міхновського. І от од цієї «правди» тягнуть наші щирі перекінчики, автори покаянних псалмів та хвалебних од, яких так багато лунає в подлій продажній теперішній печаті! І запродують себе здебільшого люде за якусь дурницю: навіть ціни собі доброї скласти не вміють. Дожились — аж по саме нікуди!
Завтра їду до Рокитної на судову комедію з приводу утаювання власного піяніно. Теж історійка! Правда, цими днями не краща була. Викликали з Києва до Білої Церкви за свідка економа (завхоза) з санаторії. Там пересадили його на лаву підсудних і присудили... «К высшей мере наказания». Потім помилували. Але взяти людину з волі і присудити до розстрілу — просто в голові не міститься. Коли винна, то як могла гуляти на волі і навіть служити державі? А коли невинна, то як міг такий присуд статися? То чи ж тільки таке у нас може статися, нехай як собі каються
й виспівують люде Винниченкового темпераменту! 
23 августа. Вернувся з Рокитної, вернувся з тяжким серцем. На всьому ознака руїни, занепаду; мабуть, жадної хати на містечку нема, яка не покривилася б, не запала в землю, не мала проваленої покрівлі, облуплених, обдертих стін, повибиваних шибок. Люде ходять, немов сонні мухи, не знаючи, що робити з собою й куди себе подіти, де голову прихилити. Безробіття, скрута страшенна. Багато, як і взагалі по селах, почало будуватись — і роками живуть по недобудованих, не охаючених хатках. Навіть сьогорічній урожай не поправив діла, бо — одно — хліб дешевий (як продавати мужикові!), а друге — дощі і він росте і в копах, і в стіжках: я ще таких зелених стіжків ніколи не бачив. І росте всюди страшна, запекла зненависть проти режиму, що до такого довів людей. Лайку, нехвалки почуєш усюди. І разом росте розбрат, розгардіяш, напастування всіх проти всіх і деморалізація. Містечко, село ще гірше виглядають, ніж паразит-місто.
Наші теж полишили тяжке вражіння. Мусили вибратися з своєї хати. Живуть десь на краю села, на белебні; кругом ні деревця, ніякісенького захисту. Перетягли якось свої «недограбки» (од грабувати) і сидять над ними, як на ріках вавилонських. Життя ніякого, ні перед собою, ні за собою — нічогісенько. Бувші люде... Не знають, що з собою робити: аби день до вечора! А найгірше, що це пониження показалось нікому непотрібним, бо і всім же стало далеко гірше жити. Спустошення і здичавіння.
Судова справа скінчилась нічим. Простояли ми зранку до 3-ої години і нам об’явили: засідателі судові не прийшли і всі справи одкладено на місяць. Теж порядки! Розказують, що судця бігає сам по містечку та за поли затягає засідателів: ніхто йти не охотиться. Безладдя, самоволя, примхи і тут панують неподільно. І це хвалена «совітська» організація! А часу, а енергії скільки на цей непотріб витрачається! Славетний «ноп» (наукова організація праці) та «Лига-время» сюди й не зазирнули, хоча вже, здається, і по великих містах про них забули радикально. Принаймні вже не кричать, навіть не згадують. Всюди все валиться. Нема тільки того, хто б виконав заповіт Ніцше: «хто падає — підштовхни його». І падає, і гниє-загниває, і якось, до часу, держиться... 
24 августа. Чернігівська історія з Щоденником кінчилася зовсім несподівано. Сьогодні ранком мені привезено Щоденника... Супроти всіх грізних одповідей, заборон — просто взято і привезено. Привезено ніби потайки. І я за таких обставин — не знаю, що з ним робити. За короткий час тепер використати цілком не можна (бо треба ж його, по моїй поїздці до Чернігова, лиш для справок при коректі, а вона тягнеться довго), задержувати ж на довго не годиться. Сфотографував би його усенький, коли б були гроші. Зате для характеристики наших звичаїв факт дорогоцінний. Просто в ступі не влучиш сучасних повелителів! 
25 августа. Несподівано прийшов агент з «Учраспред міськом- госпа» (о Господи! вимови ж це слово!) і взяв на облік у мене кімнату, щоб когось мені вселити. Оттоді було б уже зовсім по роботі. Але дурень, що прийшов, не додивився, що друга моя кімната — то власне пекарня, а пекарні в рахунок не йдуть. Так що ця пригода мене не дуже турбує. Але знов і знов: живи і працюй, коли «все одкрито в нас тюремним ключарем» — так, здається, Леся Українка писала. Це про старий режим, — що ж би вона про теперішній сказала?
Держвидав знаменитий знов зробив кілька пакостей (опріч звичайної хронічної: грошей таки не платить). Ргimo: наперекір умови редактованого моїми руками Тесленка заслав друкувати в Одесу і я з жахом думаю, що вони там у моїй статті можуть пододавати. Треба писати вимагання, щоб вернули. Secundo: Нелідовські матеріяли вже одкладають фуком. Нелідов у розпачі, бо це ж був його єдиний заробіток. Тertiо: з Словником та ж таки справа — безконечного затягання... Коли вже доля вирве нас з рук оцих партачів-спекулянтів!
З українізованої «Пролетарської Правди». Недавно я вичитав таку фразу: «...розходиться щодо стягання, яке слід покласти на [Борена]». Довго я думав, що то за «стягання» і як то його можна покласти. Аж нарешті додумався: це ж російське «взыскание». Анекдоти про «зміст», якого не виплачують, та «ув’язнення», якого вимагають од прокурора, збагатилися на новий зразок, із самого українізаційного джерела вихвачений. 
26 августа. Рішив сфотографувати Шевченків Щоденник і тепер шукаю на це грошей: 150 крб. сума не мала, але треба її десь знайти.
Написав за вчора й за сьогодні рецензії на Зерова «Українське письменство» та «Леся Українка» — для присудження премії харківського комітету допомоги вченим.
Листівки до Перетца, Нелідова, Жука (Чернігів), Дятлова (Харків).
У Харкові гостюють якісь підозрілі вчителі з Заходу (бельгійці, французи, німці). їх «обробляють» на всі заставки. А ці дурні дивляться на комедію та умиляються духом. Представ ник їхній заявив, що те, що вони побачили, їх зворушило до краю. УСРР щодо освіти й виховання та патронажа дітей йде поперед усіх. Вернувшись, вони розвіюватимуть брехні буржуазії та боротимуться за те, щоб і в них запанували порядки, які вони тут побачили... Simplicitas і навіть не sancta. Уявляю, що б то вони заспівали, коли б наш якийсь освітник завів у них наші справжні порядки, або коли б по вулицях Брюсселя забігали оті «опікувані» раклята, які заповняють наші міста, містечки і навіть села. Настояще сліпий не той, хто не бачить, а той, хто не хоче бачити. 
27 августа. Кілька місяців тому арештовано співробітника Академії Куренського. Сьогодні приходила його жінка і розповіла про справу. Звичайну, як на наші часи, історію почув я. За перших большевиків кілька хуліганів, бажаючи забрати собі хутір Куренського-батька, розстріляли його. Син, вернувшись, як большевиків не було вже, похвалився, що постріляє душогубів, і справді ходив шукати їх з людьми з деникінського загону, але не знайшов і нікого не постріляв. Тепер, коли хутір присуджено було сім’ї Куренських, ті ж таки хулігани-душогуби послали доно- са, що К[орейський] приходив з карним загоном і катував селян. Цікаво, що коли на сході селяне доводили, що від Куренського ніякої кривди не знали, то слідчий топав на них ногами і нахвалявся, що й їм буде те, що К[уренсько]му. Тепер має бути суд, власне, комедія суду з «высшей мерой наказания» в перспективі. Слухаєш отакі пригоди і не знаєш, що робити і як допомогти.Написав до Петра та Сицинського 
28 августа. Приходить якийсь хлопець, подає мовчки записку. Думаю, що від когось із знайомих. Розгортаю і читаю:
Славному академіку,
професору та історику українського письменства Сергію Єфремову
Прохання
Я зостався сиротою без батька, без матері. І топіро я безпризорний, но я дуже хочу вчитись, і люблю всим серцем українське >письменство. І я звертаюсь до Вас як до рідного батька, щоб Ви мені допомогли чим-небудь. А через те до Вас звертаюсь, бо Ви яко >історик українського письменства. Може і я коли буду істориком я не знаю, но в мене є велика охота до літератури.
П.Дроздюк.
Кінець листа, чисто дитячий, мені дужче сподобався, ніж початок і я розговорився з автором. Чудний хлопчина! Прибився аж із Житомира, щоб у Києві вчитись. Має 15 років. Читав, мабуть, усю українську літературу. Розпитує про письменників: а де тепер Олесь? А що робить Винниченко? А як це Коряк написав, що Грінченко писав для буржуазії? Коли б я стрівся с Коряком, я б з ним здорово поспорив: Грінченко був учителем, писав для нас, для народу, а не для буржуазії і т.п. Або ще: а чи воно краще, якби Україна була самостійна, чи так, як тепер? Це якийсь феномен, а не дитина. Але що я міг з ним зробити? Адже тепер нема змоги притулити його десь у науку, нема змоги й удержувати, — легше це було зробити за царських часів, коли у нас була сяка-та- ка організація, ніж тепер. Мусив порадити йому вертатись до Житомира, кінчати там школу і тоді вже їхати до Києва доучуватись. Дав йому грошей на дорогу, кілька книжок, та й пішов він. «Тепер буду до Вас писати», — промовив на прощання. Жалко хлопця. Чи вдержиться ж він серед, нашого лихоліття та повсюдної підлоти? 
29 августа. Воююся за свою кватиру. Сьогодні знов був той самий жидок,- кричав на його, аж самому ніяково потім стало. Не розберу, в чому тут сила — чого їм хочеться до мене впертися? Адже на кожному телефонному стовбі читаємо: «сдаются квартиры и комнаты», а їм чомусь конче хочеться у мене взяти хатинку, в якій, власне, і жити не можна. Що їх притягає? Невже, щоб підсадити мені шпика? Безглуздо, але іншого пояснення не видумаю.
Ну, та все ж думаю, що «этот номер не пройдет». Занадто бо вже по-дурному все це задумано і робиться. Коли треба буде, то такий їм учиню бешкет, що муситимуть одступити.
Скінчено фотографування Шевченкового Щоденника. Заплутаюся я зовсім фінансово, бо й на цю справу напозичався. А чим віддавати?
Лист до Вайнштейна (Чернігів). 
30 августа. Оповідають, що був недавно в Києві Г.Одинець. Вернувся з якогось курорта, дуже незадоволений, розказує, що робітники й селяне страшенно обурюються, побувавши на курортах. Питав, чи не сержусь я на його, бо «він же (себто я) вигнав мене (Одинця) з кватирі своєї» (це була справді дуже прикра розмова [у] 1920 році). А взагалі смутний. Каже: треба десь вибирати місце, щоб приховатися, бо за 5 — 6 місяців на Україні Петлюра буде. Одинець близько стоїть до урядових кругів і певне освідомлений. Але звідки беруть вони такі відомости — не розумію.
Між іншим, казав Одинець і те, що Винниченко таки справді подав прохання о «помиловании». Про те, чи дати йому дозвіл на поворот на Україну має радити якась особлива рада, бо ж його сповіщено поза законом. Політичне питання!
Політичне питання й моя справа з кватирою. Принаймні Л.Левицький, якому я розказав свою пригоду (комуніст), казав, що написав про це «кілька таємних паперів». З чим же вони ховаються, коли справа ясна, як день? Смішно говорити, але які питання стають тепер на висоту «політичних». Політичні тільки тому, що шпика хочеться мені в кватиру всадити. Гидота.
Дав мені д[окто]р Гецов на переклад брошуру «Порадник вагітним і матерям». Перекладаю... Все ж хоч трохи підроблю цією нудною і мені непотрібною роботою. А то хоч світ за очі тікай — так допікає безгрошів’я.
Сьогодні в «Пролет[арській] Правді» скромно оповіщено, що з 1 жовтня відновляється державна монополія на горілку. Горілку купити й продавати може тільки держава. Горілка буде 40°, коньяки і лікери — 60°. Все, як слід. Тепер Миколі, як зустрінеться з Леніним на тім світі, не можна буде очі цьому вибивати й за 2°: п’яний бюджет поновлено цілком. І не в тому сила, що поновлено, бо ж «тверезість навіки» — очевидно дурниця, а в тому, що це роблять комуністи, — ті самі, що на папері, в газетах та промовах, провадять таку завзяту проти п’янства боротьбу, хоча це не заважає їм самим випивати добре. Питання ще — чи подужає монополія («Госспирт») самогонку? Адже тепер техніка самогону стоїть дуже високо і якщо комуністична горілка дорожче коштуватиме, то людність, мабуть, як пила так і питиме самогонку. Побачимо, що то з цієї оригінальної боротьби вийде. 
31 августа. Делегація закордонних учителів приїхала до Києва. Зустріч, як звичайно, метушливо-криклива — з прапорами, барабанами, мітингами тощо. Навіщо це — невідомо. Були вони і в Академії, але чи що з того здобули — так само сказати важко: публіка все з вигляду досить сіренька. Сиділи, слухали, дехто записував.Морока ще з ювілеєм Російської Академії. Нікого нема, і мені доводиться клопотатися про адресу, делегацію і всякий інший ювілейний реквізит. Зайшов до Академії акад. Заболотний, і я засадив його за адресу. Трохи її виправивши, можна буде й пустити. 
1 сентября. А кажуть ще, що чудес не буває... Перед колишнім Педагогічним музеєм (потім Центральна Рада) ціле літо стирчало два круглих газона, вкриті розкішним бур’яном. Учора, перед приїздом закордонних гостей, бур’ян позривали. Я ще, на це дивлячись, сказав був: шкода, що так швидко квіток виростити не можна, як бур’ян позривали. Аж дивлюсь сьогодні — розкішні квіти! Понатикали в землю — і готово. Чисто тобі потьомкінське місто в мініятюрі! Зате з свого вікна в Академії хоч кілька день любуватиму гарних квіток...
Це чудо невинне. А ось і пакосне. Вчора перед гостями в Академії мав промову акад. Фомін, що добре говорить французькою мовою. Промова його мала чисто інформаційний зміст, була коректна, в академічному тоні, без жадного офіційного «сквернословия». Коли це прибігає сьогодні Фомін і мало не плаче: «Читали газету?» — «Ні ще», — кажу. «Читайте»... Читаю і очам не вірю. Типове совітське «сквернословие» — брехливе, крикливе («Академія навіки одмовилася од ідеї так званої чистої науки» і т.п.) і ні слова з того, що справді говорив Фомін. «Що робити?» — «А що ж поробиш! Адже ж навіть простої виправки не надрукують наші правдолюби, що коли видають що, то конче звуть «Правдою» («Пролетарська Правда» і ін.). Посумував Фомін, сказав, що надалі матиме добру науку як виступати перед радянськими слухачами та й пішов. Що за гидотні брехуни розпанашилися скрізь!
І не тільки брехуни! Коваленківська історія все ще не сходить з язиків. Кажуть, що і Гринько, і Михайлик, і навіть Петровський у неї заплутані. А обиватель, нівроку собі, жартами розважається. Ніби ось таке цими днями трапилось. Обікрали злодії якусь кватиру (а вони тепер здорово працюють!) і лишили, пародіюючи стиль совітських газет, записку: «Коваленко умер, но депо его живо». Дотепні злодії: видко ленінська наука й для них дурно не минула. 
2 сентября. Огидна метушня з «закордонною делегацією» все ще тягнеться. Вчора її возили до Преображення, в дім одпочинку. Делегації одинадцятеро чоловіка, а «почету» десятків з п’ять. Пансіонерам з дому відпочинку наказано було не турбувати гостей зайвими запитаннями, взагалі не розпускати язика, навіть записочки роздано з питаннями, які можна ставити. Всі інші заборонено. Потім наїзжа сарана з’їла обід, приготований для аборигенів і на автомобілях покотила собі до Києва. Розважаються хлопці! 
3 сентября. В «Правді» надруковано звідомлення про з’їзд II Інтернаціонала і, між іншим, наведено уривки з промови О.Бауера, в якій він вимагає права «порядкувати своєю долею для Грузії, Вірменії, України». Редакція «Правди» це називає (в заголовку): «Право самоопределения» для петлюровцев и грузинских меньшевиков». Якась неясність, бо про Петлюру Бауер ніби не говорить, або робиться щось, чого ми не знаємо, що до нас не доходить. Чи не тут розгадка на ті страхи, що про них недавно говорив Одинець?
Поїхала до Петербургу делегація од Академії на ювілей Російської Академії з адресою яку я нашвидку написав. Багато дехто турбується з приводу того, що Російську Академію оповіщено «всесоюзною». На мою думку, страхи перебільшені, хоча пакосна тенденція, певна річ, витикається. Якщо Російська Академія матиме нетактовність якось маніфестувати свою
декретовану вищість, то доведеться дати «по лапах» — от і все. Звичайно, не може бути Академій І і II гільдії, і декретувати тут щось — річ марна. На всякий случай я радив делегації ставити справу просто і ясно й застерегти російських наших товаришів перед можливими наслідками, якщо б вони наважилися серйозно оту декретовану вищість трактувати. 
4 сентября. Несподівано пропав день. Знімали біля нас фільму для кіно, зайшли в двір і попрохали дозволу зробити кілька знімків у дворі та в саду. Мав необережність дозволити, а тоді й сам не радий був. Нахаби і халтурники. Три години сиділи, нічого не підготовлено, нічого не розроблено. Треба, напр[иклад], в одній сцені стріляти — жаден револьвер не стріляє! Мучилися вони з цим довго. Та й сюжетець! «Петлюровщина і ЧЕКА»: арешти, розшукування протисовітської крамоли... Одно слово — хай їм біс, і згадати — гидь бере... Зате в кіно буде наш садок — честь велика!...В Москві недавно власть обступила ювелірів і поодбирала всі дорогоцінні речі, а самих, щоб не кричали, позасилала до Наримського краю. Не зрозуміти, чого ж тоді обурюватись проти Коваленківщини? Хіба за те, що ті робили потай миру, а ці перед усім світом! 
5 сентября. Нарешті запросили Андрія В[асильови]ча до ГПУ. Розмова тяглася три години. Я гадаю, що це та розмова, на яку не зважився свого часу «Генеральний секретар партії» Каганович у справі наклепу Грушевського. Третина розмови була присвячена мені. Дуже з мене незадоволень.. Найбільше, що нічого у них не прошу і живу од них незалежно. Повідомив агент ГПУ, що Грушевського думають перенести до Харкова, а взагалі з Академією — не знають, що робити. «Це, мовляв, кандидати в правительство на случай якогось перевороту, а підступити до них не знаємо як». Взагалі — жалюгідна власть, коли вже ніякої ради собі дати не може з тими, кого підозріває в нелояльности. Мені за цією розмовою вчувається якась тривога, непевність за своє існування, що вже хапається за півобіцянки, замазування очей, нерішучі заходи.
Зайшла Платося Буткевич, що її я не бачив уже з 30 років. Стара, згорблена бабуся, замість «козир-дівки», якою була колись. Бідує, живе жебраним хлібом. Розшукує сина, про якого роками не мала звістки. Скільки тепер оцих «бувших людей», що не знають, де голову прихилити?!
Листи до І.Холодного та В.Гадзинського. 
6 сентября. З новітнього фольклору. 1). Стрічає на вулиці якась дама Зінов'єва. «Товарищ еврей, — каже, — скажите пожалуйста, который час?» Той виймає годинника: «Смотрите!» — «Но как же я могу через крышку увидеть, который час?» — «А как же вы через двое штанов могли увидеть, что я еврей?» 2) Під час антирелігійної пропаганди, якийсь товариш говорив про мощі: як це може бути святощами, коли розгортають мощі, а там сама солома? «А так, а так, — одказує бабка, — недостойними руками торкнулися — ну, то святе й пішло на небо, а солома й зосталася».
А це вже не анекдот і не чудо. Квітки, що чудом розрослися під моїм академічним кабінетом, вже дуже й дуже лисинами світять. Мине день-два — і самий голий пляцик лишиться. Так кінчаються за наших часів чуда!
Лист до Нелідова. 
7 сентября. Справа з реквізицією у мене кімнати скінчилась несподівано: агента, що реквізував, вигнано з служби. Мабуть, за невмілість.
З Харкова наказ: одсвяткувати в Києві ювілей Російської Академії. Це вже ніби хочуть «перестаратися». Була сьогодні нарада, ухвалено зробити засідання з доповідями. Мені доведеться говорити про українські моменти в минулому Російської Академії.
На нараді зняв я питання і про її «всесоюзність», запитавши Л.Левицького, чи не знає він, що то значить. Він пояснив, що на його думку — то тільки сама пошана, ранг, а втім — запитає в Харкові. Мабуть, на засіданні це питання стане прилюдно. 
8 сентября. Сьогодні чув оригінальне пояснення «всесоюзности». Ніби обурений декретом Шумський поїхав до Москви питати, що то значить. Там пояснили: Ольденбург і Карпинський підсунули Рикову декрета, а як той був «сильно пьян», то й підписав. Тепер вже ніяково одміняти. Si non e vero, e ben trovato.Тільки це, здається, таки «vero»: версію пустив приїзжий з Харкова чиновник — комуніст Дубровський. Як мало треба, щоб великі наслідки викликати! 
10 сентября. Час би сідати за доповідь про Академію. Але — застудився чи який кат — почуваю себе дуже погано, голова не працює. А тут роботи-роботи! І мушу гаяти дурнісенько час.Андрія В[асильови]ча запрохано українізувати «курбасят», себто акторів із «Березоля». Сьогодні він у них був і ділився потім вражіннями. Жалюгідна публіка! Вже самі вони побачили, що робили чортзна-що і зайшли в глухий кут, з якого вихід тільки один — назад, до побутового реального театру. До того самого театру, який вони з таким завзяттям і злістю паплюжили і руйнували. Але доля все ж над ними помстилася. Тепер вони з жахом бачать, що вони зовсім не вміють держатись на сцені, не вміють удавати найпростіших речей, що гилити невідповідальну фантастику — то одна річ, а серйозно грати на сцені — щось зовсім інше, без міри важче. І от тепер крайня безпорадність. І туга за М.Са- довським: хай їде, хай учить нас! Починається якийсь загальний поворот і туга за тим, що розбито і розруйновано. 
11 сентября. Друга розмова А[ндрія] В[асильови]ча з комуністом, вже неофіціяльна. Розмова про поворот еміграції додому, про витягання інтелігенції на роботу, про Академію і, звісно, про осіб, що так чи інакше муляють комуністам очі. «Як перше ЧЕКА розшукувало контрреволюцію, так тепер ми через ГПУ ладні розшукувати отих упертих інтелігентів, що возять тачки, пиляють дрова, щоб поставити їх на роботу». «Наша «смена» нас глибоко тривожить». «Чесних людей у нас нема». «С[оціялісти]-ф[едералісти] одні виявили себе чесними людьми і добрими робітниками, тільки, на жаль, вони йшли на співробітництво з кожним урядом, крім нас». Такі скарги чув од свого розмовника А[ндрій] В[асильов]ич. На мою думку — це глибоко симптоматично. Мабуть, починають і там вже люде прокидатися і з жахом бачать себе на порожньому місці. Я колись казав одному з слідчих у ЧЕКА, либонь, Нагові: от ви тепер розстрілюєте інтелігенцію, але прийде час, коли ви тоскно шукатимете, де б зачепитись за того інтелігента — і буде пізно: ви його вистріляли». Тоді він згорда одказав: «ми знаємо, що робимо...»Здається, той час уже надходить, «смена» жахлива, чесні люде зникли і їх за допомогою ГПУ доводиться розшукувати... Становище гірше од губернаторського. І можливо — zu spat, можливо того морального розпаду вже ніякими силами не спинити, і навіть крутий поворот (а його большевики, звісно, не роблять) вже не врятує ситуації. Теж Немезида! 
12 сентября. Почав писати свою доповідь — завтра мушу скінчити, бо в понеділок вже й виступ. Між іншим, молодші співробітники Академії думають зняти на тому засіданні протест проти оповіщення Російської Академії всесоюзною; це вирішено позавчора, а вчора комуніст, що розмовляв з А[ндрієм] Васильовичем, вже про це знав. Видимо, якийсь «сексот» сидів на засіданні й поспішив оповістити своїх хлібодавців.Листівки до Миколи в Тулу, В.Пархоменка та М.Жука. 
13 сентября. Доповідь скінчив. — Давно вже лежала в мене книжка Д.Антоновича «Триста років українського театру» (Прага). Все не зважувавсь якось приступити до неї, пам’ятаючи давніші писання цього злісного циніка. А оце почав — і читаю, не одриваючись. Розчарування повне, до того ж у хороший бік. Написано книжку цікаво, місцями з захватом, місцями навіть з перебільшенням зросту наших театральних діячів і ні тіні того іржавого скептицизму, яким досі визначалися писання цього автора. Аж наче переродився чоловік, не пізнаю його. Чи це тому, що книжку писано на чужині і під впливом туги за рідним краєм відродився давній молодечий ентузіязм, чи взагалі починається смуга відродження давніших течій, які останніми часами було в моді лаяти — досить того, що Антонович дав справді хорошу й корисну книжку, — кращу, ніж недавно видана книжка про театр О.Кисіля. Дуже приємне розчарування. 
14 сентября. Засідання, присвячене ювілею Російської Академіїнаук, зійшло досить пристойно, без великого «сквернословия», якого було саме в міру. Демонстрація проти «всесоюзности» вийшла блідо, власне, була тільки спроба, та й та провалилась. Підготовка була зроблена погано, і самий застрільник, Єв[ген] Черняхівський, нагадав мені героя Гл[іба] Успенського, мужика біля буфета: «Бутенброд» — грізно вигукнув, а побачивши пана, тихенько додав: «Дозвольте бутенброд, вас-скородіє!» Я радив був, бачучи такий настрій, зовсім зняти це питання, з принципу: як погано орати, то краще випрягати. І воно справді, з такої оранки пуття не вийшло. 
15 сентября. Читав у «Громадському Голосі» лист Винниченків з приводу його повороту на Україну. Пересправи він провадить, але вимагає гарантій справжнього українського курсу. Одне добре принаймні, що він не проситься і себе не понижає.
16 сентября. З новітнього фольклору. Запитання: чим одріжняється піонерка від комсомолки? Відповідь: піонерка «всегда готова», а комсомолка — «давно готова»...
17 сентября. Цілий день писав рецензії на преміяльні твори. Завтра розгляд академічних премій, а роззяви-співробітники не подбали навіть про те, щоб подати свої праці. Нагнав декого з тих, кого можу оцінити (Новицького М., Рудіна, Гермайзе) і тепер сижу за рецензіями.Надворі щось страшне робиться — буря з заливою цілісінький день. Вже півтора місяці щоденні дощі. Урожай гине. В саду не можна було зібрати фруктів. Тепер усе позбиває і, значить, пропаде все дурно, погниє. А мені ж ще незабаром їхати треба до Рокитної. Не знаю, як я за такої сльоти виберусь. 
18 сентября. Повертались з Петербургу делегати, що їздили на ювілей Російської Академії. Вражіння од їхніх оповіданнів: жратва була велика й обильна, чисто азіятське розкошування, багато усяких забав та розваг... Тільки не було місця науці. Показна сторона все інше одсунула на задній план. Ще одна характерна рисочка: з чужоземними делегатами возились, як з писаною торбою: поїли, годували й возили дурно. А з своїх навіть до Москви брали гроші. Так і слід. Чужих треба купити — і купували розкішною даровизною і навіть спеціальними грошовими виплатами (доларами!), а з своїми — чого з ними церемонитись!.. Демонстрація всеросійського свинства... Цікавий ще анекдот почув про Неодмінного секретаря Російської Академії. За царських часів був він собі Ольденбург. Почалась війна і патріотична хвиля — він себе перейменував на Ольденграда. Прийшли большевики — і став з його Ленінбург. Ущипливий анекдот! І другий: академіка Стеклова «пожаловано» в Нахамкиса! 
19 сентября. Листи до Вайнштейна, Шміта, Ковалевського (Харків) та Нелідова. — Завтра їду в Рокитну.
24 сентября. Вернувся вчора з Рокитної. Власне, можна б, здається, було й не їхати; справу припинено, мене навіть не допитавши. А втім, кажуть, що саме моя присутність так скерувала справу: побоялися людини «губернського масштаба», як вимовився один з рокитянських комуністів. Вперше був я в теперішньому суді. Судця — малограмотний, ледве по писаному розбирає, але не дурний і в засіданні поводиться пристойно. Тільки що довго заставляє на себе чекати: викликає на 10-ту годину, а починає о 3-й.
Цим разом обертався все серед п’яної публіки: потрапив на храм (правда, тут кажуть: колись був храм, а тепер срам) і люде надолужують за буденні дні. Розмови все ті самі: і слова ніхто доброго про сучасний лад не скаже.
Знов був на могилках у батьків. 31917 р.- цього року вперше. Зелено, квітками обсажено. Скільки разів мені спадало на думку, що мої старі померли вчасно. Я не знаю, що вони тепер би робили, доживши до цього перевороту в житті. Beati mortui. 
26 сентября. З Харкова приїхала комісія ревізувати Держ[авне] видавництво. Двічі розмовляв з нею. Вона прохала, щоб установити борги і друге — дати план робіт, які можна б друкувати. Наостанці запитала моєї думки про те, як стоять справи у видавництві. «Ви думаєте, що вони «стоять»? — відповів я. — Помиляєтесь: вони лежать і лежать безнадійно, і не встануть, поки буде такий лад, як тепер». І потім ілюстрував свої слова прикладами з діяльности, чи недіяльносте Держ[авного] видавництва. Монополісти, що довели до загибелі видавничу справу й самі збанкротували; величезний штат, що нічого не вміє робити; брехня на кожному ступені, так що вже ніхто видавництву не вірить; дрібне ошуканство, безгосподарність, безтямність у книжній справі... Наостанку комісія запитала, чи є надія, що до видавництва підуть працювати порядні елементи, якби перевести там реформу? Не знаю, чи й реформа там що поможе, хоч спробувати може й треба.Вчора був на гастролі Саксаганського. Йшла «Наталка-Полтавка». Театр був, як галичане кажуть, повний по береги. Саксаганського зустріли глядачі такими оваціями, що хвилин з п’ять не давали йому й слова промовити. Столітня бабуся Наталка з честю підтримала свою репутацію. Видко, публіка скучила, стужилась за людським театром після курбасових вакханалій. Відрадне з’явище!... Од Саксаганського дізнався, що він готує до постановки «Отелло», — на жаль, не в Києві. Це справжня подія в нашому театральному житті. Друга подія — вертається з-за кордону Са- довський. Може поновиться з його приїздом у нас людський театр. Грунт для його готовісенький, бо всім надопекли кручені блазні, що нанівець звели були український театр. 
28 сентября. Три вечори зряду слухав і дивився Саксаганського. Чудовий артист! Що за багатство інтонації, жесту, міміки! Розсипає це багатство кругом себе не жалуючи. Треба надивлятися його, вбирати в себе, бо вже другого такого не буде.Всі три спектаклі йшли з аншлагом, народу повнісенько, овації нескінченні. Немов вернулися старі часи, коли публіка шаліла в театрі, хрипла з натуги, одбивала собі долоні, випрягала коней і сама розвозила артистів. Театр одвик вже од таких сцен. Що більше я думаю про ці три вистави, то дужче переконуюся, що це якийсь зворотний момент, що зворот до тимчасово кинутих позицій ніби на очах відбувається. Зрозуміла це публіка, бо з приводу першої вистави («Наталка-Полтавка») пустив хтось крилате слово: «Це ж похорон «Березолю!» Зрозуміли це й актори. Вчора хтось із березільців вмістив у «Пролет[арській] Правді» статтю, де, похваляючи техніку гри Саксаганського, полемізує проти побутового театру. Полемізує слабо, мовляв, публіці такий театр непотрібен. А публіка відповіла тим, що заповнила цей «непотрібний» театр і шанувала старого артиста так, як не чули ще нові артисти. Говорив я де з ким з молоді, що вперше бачили Саксаганського, і побачив, що вони переживають те саме, що колись я переживав у театрі, і чого ніякі «Березолі» з їхньою надуманою ходульністю неспроможні були дати. А це вже виходить полеміка з публікою, себто щось абсолютно безнадійне. І, мабуть, «Березоль» незабаром сам опиниться, коли вже й не опинився, в ролі непотрібного. Цікаво, що й самі березільці потиху зітхають за добрим актором, за реальною п’єсою і навіть думають виставляти «Саву Чалого». Звичайно, у них вийде не «Сава Чалий», а «Чава Салий», бо тут же режисурою та дресурою не надолужиш брак артиста, як не надолужиш і кунштюками та витівками. 
29 сентября. Зайшов до мене мій давній, семінарських ще часів, товариш Немировський. Сивий, беззубий, старий!.. По собі якось не помічаєш, що зістарівся, а як побачиш отаке наочне memento mori, то раптом і згадаєш, що й ти такий самий. Цікаво: тоді він був зовсім далекий од українства, коли не ворожий, а тепер, як звичайно — викладає українську мову й українізує якусь бюрократичну установу. Що то семінарія! 
30 сентября. Сучасний анекдот. Поїхав Базилевич на академічне свято делегатом од Товариства Нестора-Літописця, а його за це викинули з школи, де він працював. Голова школи, мабуть, з тих дурнів, що, молячись своєму богові, конче собі лоба розбивають.
1 октября. Нова капость од Держ[авного] видавництва: надрукували десь в Одесі, без мого догляду й навіть не повідомивши, твори Тесленка, що я зредактував. Теж лоби розбивають. Ніякої ні вваги, ні пошани до співробітників. Вже мені починає терпець уриватися.
2 октября. Послали колективний проти вчинків Держ[авного] видавництва (до Харкова) протест. Цікаво, що ці розумні люде скажуть. Мабуть, розпишуться «в получении», та й по всій справі.
3 октября. Трапилось в одній справі зайти до будинку, де колись містилась духовна семінарія і де я вчивсь 5 років, і навіть більш як 2 роки мешкав. Там тепер спілка водних робітників. З хвилюванням ходив по тих коридорах, сходах, класах, де колись жилося, на тодішній погляд — погано, а на теперішній — краще не могло б бути. Найголовніше — був тоді молодий, усе було попереду, а надій, а сподіваннів!.. І втоми ніякої... Ішлося наосліп, незважаючи ні на що... Багато згадок містять ці мовчазні старі мури і коли б вони могли розказати, що бачили! Боюсь, що їхнє теперішнє мало цікаве, невважаючи на пишні лозунги. Бо ріжни- ця та, що у нас лозунги були в серці, в свідомости, а тепер — тільки на стінах, на плакатах та прапорах. А серця — холодні. Меркантилізм і спекуляція на лозунгах.
Пройшов по Подолу, по старих місцях, які знав так добре, бо сходив усі і сотні може разів своїми ногами. Коли б не знав, що це ті самі місця — зроду не пізнав би. Усе так одмінилося, обшарпалося, понівечилося, деяких будинків і сліду немає. Навіть гори рушили з свого місця і, рушаючи, багато чого поруйнували, та й самі зруйнувалися... Чогось останнім часом усе мені на згадку приходить минуле. Старість, певне... І нема на чому спочити з теперішнього.
Листи до В.Перетца, Д.Баталія, Нелідова, О.Неміровського. 
4 октября. В подєбрадській «Нашій Громаді», в статті якогось Буровія вичитав отаке: «Візьмемо Ніковського, — одержує 10 крб. і нахлібничає разом з дітьми у С.О.Єфремова»... Який падлючий повівся нині народ! Ну, яке кому діло, скільки хто одержує, та де і чи з дітьми годується? А отже... Зробить чоловік непристойність і навіть ніхто вже того не помічає, — так засмерділась кругом атмосфера... Треба буде, пишучи до Праги, попрохати, щоб намилили голову отому дурневі.Написав до Є.Чикапенка, О.Вишні. 
6 октября. Написав до Д.Дорошенка, В.Гнатюка.
7 октября. Знов ревізія Академії... Доколі, о Господи? Ідуть з Головнауки якісь два панки. І що вони ревізуватимуть? Просто не працювати — дихати за цими ревізіями вже не можна. Тільки те й роблять, що ревізують, та заважають поміж ревізіями роботі. Та сама Головнаука тільки й робить останніми часами, що всякі капости підстроює. Єдиний спосіб на ревізорів — це давати по ла пах. На жаль, наша Президія на це не зважується, щоб одбити врешті охоту до перманентного заважання. 
9 октября. Московські і київські газети пишуть про Винниченка під таким заголовком: «Проделки Винниченка». Мова про його переговори з радянськими представниками з приводу його повороту на Україну — з одного боку, і разом про якісь викрадені листи, де Винниченко приватним чином розповідає про справжні свої заміри. Що й казати — дволичність річ не гарна. Але чиє б кавчало, а чиє й мовчало. Чим кращі радянські газети, що використовують викрадені листи й сфабриковані в редакціях плітки — не розумію. В усякому разі тон Катонів їм дуже не до лиця. Виходить: обоє-рябоє. Обидві сторони одна одну хотіли одурити й сердяться, що їм не пощастило. А в результаті досить гидотне вражіння лишається од цієї історії.Написав до О.Вишні, П.Чикаленка. 
10 октября. Знов маю закуску од Держвидава. Збірник про 1905 р. пропонують з’єднати з аналогічним збірником М.Плева- ко. Сьогодні вже дістав од його в цій справі листа. А мені так надокучило вже оце вічне шатання безтямне, що хочеться плюнути на всеньку справу й забрати рукописа назад. Нехай собі сам Плевако лишається.
11 октября. Написав до Плевако, що я проти механічного об’єднання його й моєї праці і прохаю мою повернути назад.
12 октября. І ще одна лускає дута репутація — Нестор Городо- венко. Вчора слухав концерт його розрекламованої «Думки» і просто дивуюся, як цей безтямкий і без іскри щирого почуття нахаба міг взагалі придбати славу не то хорошого, а найпершого на всю Україну хорового дирижера. Концерт був — порожнє місце. Жадного номера, який би справив вражіння, хоча співано дещо й з того, чим чарували колись Лисенко, Кошиць. Єсть дресировка, здебільшого без ідеї й тями — і більш нічого. Очевидно, на безлюдді й Хома чоловік. Нема Лисенка, нема Кошиця — то й Нестор Городовенко може пожинати лаври. Дуже хотів би я, щоб вернувся Кошиць: тоді цьому зазнайкові випало б його справжнє місце. 
13 октября. Засідання Історично-літературного Товариства, присвячене пам’яти Самійленка. Було чоловіка з 250, а ще стільки ж, кажуть, пішло од дверей, бо не було місця. Відрадне з’явище. Особливо, що повно молоді. Очевидно й тут стужилася публіка за чимось свіжим, неказенним і шукає, де б почути те, чого не дає ні теперішня школа, ні література. Доведеться засідання переносити до більшої залі. Дуже цікаві були сьогодні згадки про Самійленка М.М.Грінченкової. Мов живий визирає з них Сивенький, змальований правдиво і разом з хорошим, теплим почуттям. Треба буде якось подбати, щоб ції спомини надрукувати. 
14 октября. Вгазетах надруковано, що комуністи кидають свою систему виборів цілими списками, й вертаються до способу персональних виборів, як «більш демократичних». Що сей сон значить? Поруч читаємо, що має бути голова міського муніципалітету. І таки — що сей сон означає? Адже ж звідси й міського голови недалечко...Поміж публікою ходить оповідання, ніби Каганович (Генеральний секретар Комуністичної партії) запропонував М.Грушевському бути всеукраїнським старостою, замість Петровського, а Грушевський на це: «аякже... вам ніколи, і мені ніколи... бувайте здорові... аякже!»... Викрутився! Характерно, що публіка цій нісенітниці вірить. 
15 октября. Держвидав з Харкова прислав гроші — на комісію словарну і на мене. Разом наказ до київської філії, щоб підганяли видання Шевченкового Щоденника. Це, мабуть, перший наслідок отих розмов з членами ревізійної комісії. Може вже трохи краще піде робота.
16 октября. >В государственном лото
Я спустил свое пальто.
Портсигар и два кольца
Гопцадрица-гопцаца! –
цю пісеньку (і багато подібних) співають хлопчаки на Хрещатику, під виконкомом біля трамваю. Публіка регочеться, слухаючи гімнів «гослоту» і дотепних хлопчаків наділяє копійками.
Засідання Відділу з участю Багалія. Його переведено в штатні академіки і він обіцяє часто наїздити на засідання. Це добре: історія перестане бути фамільною монополією Грушевських і може прочиститися трохи та задушлива атмосфера, яку він утворив біля себе і в Академії. Між іншим, ціла група вже молодих істориків, що не здобули ласки в Грушевського і опинилися в становищі «камней отметаемых», обернулися до мене, щоб звести їх з Багалієм: сподіваються в йому знайти собі керівника. 
17 октября. Засідання словникове з приїзжим з Харкова Ба- ланіним. Обіцяє, що тепер платитимуть вже акуратно: 1001-а обіцянка. Але зате вимагав спершу, щоб до нового року ввесь Словник був готовий. Потім мусив спустити і пристати на наш термін: осінь 1926 р. Коли б справді швидше цієї роботи здихатись! Мені надто вона осоружна.
18 октября. Диявол робить собі сміх з людей статечних. Ще гірший сміх робить собі людська доля. Пригадую, що Чехова, який стільки сміявся з людської обмежености й того, що росіяне звуть «пошлостью» по смерти привезено під документом — «свинныя изделия»: десь хтось переплутав вагони і «пошлость» по- мстилася над своїм невблаганним ворогом.Щось таке саме робиться над свіжою могилою В.Самійленка. Людина це була з одного погляду феноменальна: він зовсім не мав ворогів, він ніколи ні з ким не сварився. А от над його могилою таку сварку розведено, що тільки дивуєшся, як доля вміє іноді посміятися з людини. Дружина небіжчика завелася з О.Ту- лубом, що перед смертю записував од небіжчика факти з його біографії. Спершу вона прийшла до мене і почала вимагати, щоб праці Тулуба нікуди не пускати, бо це ж не автобіографія, а власні вигадки Тулубові, що він мучив перед смертю Володимира Івановича, що той був дуже незадоволений і навіть сам почав був писати автобіографію, але не мав уже сили і на самому початку спинився, що вона протестує проти Тулубових вигадок і т.і. На це я одказав був, що до роботи Тулуба я непричетний і Тулуб — людина доросла — сам за себе одповідає, то найкраще їй порозумітися з Тулубом. Потім Тулуб дав мені перечитати свою роботу і нічого там страшного я не побачив. Навпаки, єсть дещо цікаве з автобіографічного погляду. Але, видко, це саме побачила й Самійленкова, бо — знов же ні слова Тулубові не сказавши — через людей почала од його вимагати «автобіографії», посилаючись на своє право, загрожуючи скандалом, прокурором і т.і. Зайшовши до мене вдруге, вона вже казала, що Тулубів запис — то автобіографія, отже твір Володимира Івановича, а значить належить їй, і що я повинен на Тулуба вплинути, щоб він віддав їй рукописа. Призналася, що частину його вона потай списала вже, коли Тулуб лишав у небіжчика на виправлення. Хоч мені гидко було встрявати в цю справу, але я згодився умовити Тулуба, щоб дав їй копію, але разом висловив свою думку, що не вважаю це за автобіографію, а за роботу Тулуба. Умовив його — дати їй копію, щоб вона могла її послати за кордон. Здавалося б, справа скінчилася гаразд. Але оце перечуваю, що ця баба Палажка знов загрожує судом і пише за кордон листи, де на Академію, на мене верне гори, обвинувачуючи, що небіжчикові не помагали і т.і. Забула, що я не раз віддавав їй і небіжчикові останнє, що мав, що я через Академію клопотавсь про пенсію, що дещо (сот зо три) таки й дано було їм на прожиття. Усе забуто і тепер чомусь я на всій вині, що вона з Тулубом не помирилася. Правду говорить Кримський, що «ни одно доброе дело не проходит безнаказанно». Але найгірше, що над могилою такої сумирної людини такий колот ізбито. Насміялася з небіжчика доля в образі лютої баби, що й цілий вік йому життя труїла! 
49 лет
19 октября. З Праги повідомляють, що 27 жовтня мають святкувати ювілей Ст[епана] Смаль-Стоцького. Довелось писати йому адресу, хоч і не люблю я цього роду поезії. Адреса вийшла така:
«Українська Академія наук щиро вітає свого члена, ординарного академіка, професора Степана Йосиповича Смаль-Стоцького, з сорокаліттям його науково-літературної діяльности.
Сорок літ невсипущої й високоплідної діяльности на користь української культури та низка визначних наукових праць — проходять нині перед нашими очима. Ви, Вельмишановний Товаришу, маєте за собою великий багаж науково-культурного набутку, з якого ще довгий час користатиме наша наука. Найбільше своєї сили і праці положили Ви на пробудження та усвідомлення нині знов уярмленої Буковини, але й ціла Україна, без огляду на кордони, споживає плоди Вашої діяльности. «Буковинська Русь», нариси з історії українського письменства, як [і] знаменитий аналіз Котляревського «Енеїди», нарешті Ваші філологічні праці — це тільки невеличка частка з того, що Ви дали Україні і що тривким здобутком увійшло до спільної скарбниці української науки і культури.
Засилаючи на нинішнє свято української науки своє товариське вітання, Українська Академія наук бажає Вам, Вельмишановний Товаришу, довго ще працювати в сфері любих Вам наукових питаннів. Разом з тим Академія наук висловлює нестеменну надію, що прийде той час, коли найвища наукова установа України побачить Вас серед тісного гурту ближчих своїх співробітників і безпосередньо користатиме з великого Вашого наукового досвіду — на збагачення скарбниці всеукраїнської науки».
Тож доля сміх собі робить: хоч як не люблю я цього ювілейного фразерства, а часто мушу писати оці ювілейні привітання, бо нікому...
Написав до М.Вайнштейна (Чернігів) через Лозієва, що поїхав дофотографовувати Шевченкового Щоденника. Частину з фотографованого в Києві зіпсував і треба кінчати вже в Чернігові. 
21 октября. На завтра викликають до Харкова О.Курило. Це в справі правописній, бо вона належить до підкомісії, якої головою харківець — Синявський. Знак, що незабаром має бути пленум комісії — отже знов доведеться їхати до Харкова. Це плутає мої плани й перебиває в роботі, а її ж і так занадто багато: Словник, Шевченко, редактування українських письменників, редак- тування збірників (Шевченків, Кулішів, декабристів і ін.) etc. Та нічого не поробиш! 
22 октября. Був у «Березолі». Йшло «За двома зайцями» в спеціяльній переробці. Переробка, хоча й натягнута на копил сучасносте, але зроблена поганенько, нелітературно, майже без змісту. Зате чимало «трюків», особливо в постановці. Поодинокі актори грають непогано, деякі місця виходили незле, але в цілому мимоволі питаєш себе: навіщо це все? Навіщо затрачено таку силу енергії, роботи, заходів? Чого ради гибель сія бисть?.. І відповіді не дає «Березоль», що зайшов не знати куди, вперся в сліпий мур і топчеться на однім місці. А в результаті — українського театру немає. І публіка це оцінила: театр — це пустиня аравійська, в якій то там, то там сиротливими оазами стирчать поодинокі люде. Чоловіка зо сто на ввесь величезний театр — більше не було. І це ще, кажуть, публіки багато. Позавчора на новій п’єсі Куліша «Комуна в степах» було чоловіка з двадцять. Це особливо промовисто виглядає, коли порівняти з останнім виступом Саксаганського, коли театр ломився од глядачів і не зміщав усіх, хто бажав бути на виставі. І надало ж Курбасові, до всього іншого, взяти театр, в якому взагалі українській трупі було б важко грати, а надто такій специфічній трупі! Пусткою смердить од цього «нового» театра, що як ті білі фараонові корови — проковтнув український театр, але сам на тому анітрохи не здобрів.Листи до: Рєзанова, Покровського, Науменкової, Немировського, С.В.Тобілевичевої, Дроздюка. 
23 октября. Перше засідання Правописної підкомісії. Доповідь О.Курило. Палкі змагання, бо тенденція доповіді — утрировка українського правопису й мови. Не обійшлося й без скандалу. Ганцов зчепився з Тимченком, останній образився, почав кричати, совати кулаками, нахвалятись, що «він покаже». Одно слово, показав себе якнайкраще. Насилу я спинив цього півня. Ну, й публіка в нас! Антік...
24 октября. Підготовляв матеріяли бібліографічні (щодо записок Наукового Товариства ім.Шевченка) для Вол[одимира] Дорошенка. Переглядав «Записки» і листи М.Грушевського до мене з періоду до 1906 р. Дуже дружні, іноді аж зворушливі листи — повні, правда, всяких дорученнів. Аж не віриться якось, щоб ми так могли листуватися. Як міняються часи і ми разом з ними.
25 октября. Був у Лаврі, ходив по печерах. Це вперше після семінарії, отже, з паузою принаймні років на тридцять. Вражіння досить темне, хоча можна тільки дивуватися працьовитости й невибагливості старих наших ченців, що власними руками такі грандіозні ходи під землею повикопували. Цікаво, що теперішні совітські правила знають тільки екскурсантів, а не прочан. А тим часом ці «екскурсанти» здебільшого хрестяться й прикладаються до мощей, як і давні прочане. Побут дужчий за всякі хитромудрі накази.
В Лаврі катастрофа за катастрофою. Вже од літа тільки було дві пожежі, тріснула з бані до землі одна з наріжних башт, а оце цими днями перед друкарнею провалилася земля і, здається, самий будинок осідає. Думаю, що це стане за джерело для нових легенд на тему — сам Бог карає нечестивців і свята Лавра западається! Згадані новини поки дійдуть на села, можуть у грандіозній формі прибратися легендарних переказів.
Листи до Айзенштока, В.Дорошенка, Пашети. 
26 октября. Вернувся з-за кордону акад. Птуха й сьогодні робив доповідь про свою подорож. Вибратися з комуністичної вітчини було тяжко, їхати ще тяжче, а жити там на місці (в Римі) так само не легко — і все дякувати чудовим порядкам любої вітчини... Побутова картина безладдя, безглуздя, ледарства й недбальства, а разом рекламности й самохвальства з оповідання вирису- валася так рельєфно, що варто було б запротоколювати ціле оповідання. На жаль, часу на це не маю.
Я цікавився політичними стосунками в Європі. Виходить, ніби після конференції в Локарно справу замирення в Західній Європі скінчено. Німеччина увіходить до Ліги Націй і Європа одним фронтом стає навпроти «Совітів». Наслідки цього можуть бути надзвичайні. Дехто, як німецький генерал Гофман, пропонує війну: Європа, мовляв', не може далі терпіти, щоб величезна країна стояла поза економічним оборотом, як джерело сировини і споживний ринок, а тому вигідніше пожертвувати сотнею тисяч людських істот і кількома міліярдами грошей, а таки ввести ту країну до загального обороту. Інші гадають, що абсолютна ізоляція, в яку вступає тепер СРСР, сама примусить її піти на дале- косяглі уступки, і таким чином до війни не дійде. Просто буде виживання большевизму. В усякому разі йому ніби — капут. Чичерін обиває пороги у буржуазних урядів і даремно: приймають його холодно (і в Польщі, і в Німеччині); тепер він прохає авдиєнціїУ Бріяна.
Ця ситуація, мабуть, і пояснює ту метушню, якісь непевні заходи, спроби і т.і., що помічаються тепер у совітських кругах.
Цілком можливо, що наближається рішучий момент, коли словами вже нічого не діб’єшся і доведеться на якісь діла зважитися урядові, що від діла ретельно тікав і все розмінював на гучні лозунги. Ознаки цього ясно виявляються у тому зневір’ї та втомі, які все частіше пробиваються крізь звичайні фрази, заучені пози й традиційне хвастовство. Ніби справді щось нове почувається в затхлому повітрі... Як будемо живі — побачимо.
Недавно мені переказувано, ніби Чубарь десь мав промову, в якій зазначив, що тепер вони повинні зробити ставку на українську інтелігенцію, притягти її на роботу — аж до відповідальних посад. Хтось із слухачів ніби завважив: адже українська інтелігенція з нами, вона навіть декларації писала... «Ах, лишіть, товаришу, дурниці, — з досадою одмахнувся Чубарь. — То скандал, а не інтелігенція з її дурними деклараціями. Говорю про справжню давню інтелігенцію, а не про тих кар’єристів, вискочок, перефарбованих по кілька разів. Нам треба справжніх чесних людей, а не тих, що до нас підлабузнюються»... Може це й вигадка. А може й не вигадка, бо збігається вона з фактами й настроями останнього часу. 
27 октября. Почався зимовий сезон: злодійства й грабунки на вулицях знов криком кричать про себе. Довгі темні ночі укривають темних людців і сприяють їхній роботі. Вже кілька було голосних випадків, коли пороздягано людей на вулицях навіть не дуже глухих і не дуже пізно. Міліції, звичайно, не докличешся -її не видко. Правда, я помиляюсь — видко: в дверях кожного «Ларька» та «Сорабкопа» сидить по міліцейському: стережуть спекулянтське добро, а поза тим нехай собі воля Божа діється... Мабуть, єдина в світі держава, де так дбають про торгашів: якесь торгашське царство розсілося та тільки про себе й думає. Аж ось коли прийшла відповідь на одвічне питання: «кому на Руси жить хорошо». Нарешті знайдено щасливців. 
28 октября. Почали сьогодні в Києві продавати горілку таку саму міцну, як була царська. Під установами «Укрдержспирту» тягнуться довгі хвости: охочих випити знайшлось багато. З вигляду це здебільшого пролетар». Мабуть, на ніч половина Києва буде п’яна. Перекупки на базарі, кажуть, христосувались та вітали одна одну з «горілочкою справжньою». Революція замикає свій круг.
По інших місцях почали продавати нову горілку раніше, ніж у Києві — і всюди радість і довгі хвости. В Москві, кажуть, було щось ніби погром навіть — з радощів, мабуть. Певне через те в Києві й вагалася адміністрація і тричі за сьогоднішній день забороняла і знов дозволяла продавати горілку. І хочеться, і колеться... Та, мабуть, таки більш хочеться, ніж колеться, і пияки таки свого доскочили. Загробна тінь Вітте може тріумфувати.
Пише мені з Харкова Кримський: «У нас у ВУЦВК викрилася пікантна несподіванка: виборці заявили, що вони вибирали на члена ВУЦВК простого селянина Яворського, а не проф. Матвія Івановича, тільки що проф. Матвій Іванович швидше встиг узяти в секретаріяті членський квиток. А втім, мабуть, роз’яснять так, що обидва будуть членами ВУЦВК. Це значить — сам себе вибрав цей спритний чолов’яга... 
29 октября. Послав листа Кримському. З приводу того, що Семковському наша канцелярія й досі не послала повідомлення про обрання його на члена-кореспондента. Виявилося, що повідомлення послано ще 6 травня. Але виявилося також, що послано його на Головнауку, — установу, де хазяйнує отой самий спритний чоловічина, що тепер тріумфує, ніби Семковського не обрано. Висновок у мене такий: коли він умудрився обрати себе на члена ВУЦВК’а, то ще легше було йому не обрати до Академії Семковського, себто просто затаїти повідомлення. Тим паче, що йому самому кортить потрапити до Академії, а потрапив Семковський. Жох, а не професор!
По місту тріумфальний настрій, а надто в низах. Причина цьому — «риковка», словесний новотвір, що зразу покрив собою і святу горілочку, і оковиту (терміни старосвітські), і монопольку, і самогон (терміни новосвітські). Багато матеріялу для фольклору подасть оця знаменна подія. Дещо запишу тут.
У школі юний піонер намалював скривлену пляшку з людською головою і другу — бадьору, що стоїть взявшись в боки з шапкою набакир. Підпис: «Смерть самогонові, слава риковці».
В «кооперативах» (!), що хвацько торгують горілкою. «А ну вилазь, Николаша!» — каже пролетарій, вибивши пробку й голо- гаючи любий напій. — «Дай Боже здоров’я Рикову, що подарував нас «риковкою», — каже другий. «Ленін — сукин син: і сам не пив, і нам не давав. А от Риков молодець: і сам вип’є, і нам дасть».
Термінологія встановлюється така: сотка — «октябренок», півпляшки — «піонерчик», пляшка — «комсомолець», четвертина — партієць. Так і вимагають по корчемних «кооперативах» (теж новий тип!): «А дайте-но мені октябренка»... «А мені партійця»...
На базарі баби й торг забули. Випивають та похваляють. «Пропили ото Миколая, а тепер — совітську власть пропиватимемо!» І не просто випивають, а так, щоб міліціонерові видко було: тепер, мовляв, не вкусиш!.. Міліціонери здебільшого одвертаються... мабуть, із заздрощів. А втім — і вони надолужують. Кажуть, що першого ж дня, коли почали продавати горілку, зчинився якийсь бешкет на Хрещатику. Докликались, нарешті, міліціонера. Але він ще збільшив бешкет, бо сам ледве на ногах держався. Прикликали другого, третього, четвертого... Бешкет розростався, міліціонери почали між собою битись. Довелось якусь спеціяльну частину викликати, щоб забрала охоронців порядку.
А то стоїть на базарі міліціонер. Підходить до його шкляр напідпитку і з двома «комсомольцями» в кожній руці. Міліціонер стидливо одвертається. «Ти чого стоїш тут?» — пристає шкляр. — «Для порядку», — мимрить охоронець ладу, — за вами наглядати».
«Як же ти, сукин син, наглядаєш, коли не бачиш, що я вже ввесь заробіток пропив?»
В майстерні у шапошника чекаю свого замовлення. Заходить напідпитку новий замовник. Торгується довго, уперто. «Та що вам жалко за добру річ заплатити?» — «Не жалко... а де ти їх візьмеш тепер, коли кожен карбованець на риковку пускаю. Та ще яка штука: хочеш випити — беруть з тебе; напився — штрахвують. От і виходить: двічі з нашого брата заробляють!»
Здається мені, ця подія значно прискорить процес одмирання совітського режиму. Навіть голосні слова, лозунги, — а вони ж тільки й зосталися — швидко вимокають у алкоголі. Який вже тут комунізм, коли він з п’янства наживається, «двічі заробляє!» Обиватель на це добре зважає і починає за панібрата поводитися з страшним колись комісаром. Справжнє обличчя його побачив — і страхи минаються. Та й для того ж — noblesse oblige, одне слово — усе в свою норму увіходить!
30 жовтня. Мали ми сьогодні гостя — «знатного иностранца». До Києва приїхав Луначарський — і завітав до Академії. Довелося його водити по установах та показувати і розказувати. На щастя, несподівано повернувся з Харкова Кримський, то моя роля була цілком пасивна. Луначарський робить незле вражіння — звичайний російський інтелігент. І — а це тепер так рідко трапляється — не дозволив собі жадного нетактовного слова. Навіть словесністю большевицькою не пописувався.
В Кіно (!) — так тепер зветься колишній університет — сталася комічна пригода. Луначарського «ректор» теперішній, Карпека, обдарував документами на «почесного студента» і в промові висловив надію, що цей «студент» допоможе Кіно насамперед російськими підручниками. Луначарський подякував за те, що його, «колись справжнього київського студента «ушановано» почесним студентством». Що ж до обов’язків, які це на його накладає, то це його лякає. Київській школі «годилося б обернутися до мого любого колеги, тов.Шумського по допомогу, а так само дбати про розвиток не чужої, російської, культури, а своєї власної, української». Таку науку дав «українізаторам» народний комісар освіти з РСФСР. Не знаю тільки, чи зрозуміли вони. Люде це все грубошкірі: словом їх не проб’єш.
31 октября. За Луначарський не встиг учора докінчити розмову з Кримським про Харків та харківські новини. Сьогодні кінчили. Власне, нового нема, а все по-старому: брешуть, обманюють, перетирають старі плітки та нові вигадують. На засіданні ВУЦВК-а було кілька неприємних моментів: завважали урядові, що всенародна освіта — то лиш слова, тикали рилом у таку непо- чтиву установу, як Держвидав. І характерно, що рупор од радіо, який передає промови у ВУЦВК’у на площу, під таке тикання моментально німіє або белькоче щось незрозуміле. Москва порізала сильно українські кошториси. Не помогли ніякі протести — ні самого Шумського, що їздив до Москви, ні цілого раднаркому УСРР. На всі протести, — звісно: Москва на сльози не одаря, — одна відповідь: треба брати справи на всесоюзний масштаб, а не обороняти сепаратні інтереси. І тому Москва має все з верхом, а самостійні республіки, між ними й Україна, дістає дулю навіть без масла. Це зветься — всесоюзний масштаб... Шумський збирається, на знак протесту, йти в одставку. Але це, певна річ, становища України, як колонії московської, не змінить.
В зв’язку з урізанням кошторисів має бути зменшено й асигнування на Академію. На видавництво, замість 86 тисяч, мають дати тільки 38 тисяч, або й менше. Так само зменшено й інші асигнування. Платитимуть нам, принаймні якийсь час, по-старому, себто дрібницю. І це натурально: можна кричати про науку, але ж по суті — кому вона з комісарів потрібна?! Про статут і штати Академії так само нічого ніхто не знає.
Василенкову справу ніби вирішено добре. Кримському пощастило здобути папірця од ВУЦВК’а, що його од усіх обмеженнів одзволено. Може аж тепер Яворський вкуситься за язик. А може нову витівку вигадає.
Багато й ще дечого розповідав Кримський, але то вже з сфери пліток, Грушевськіяди і т.і. Надокучило вже про це записувати. Згадать хіба, що Петровський переказав скаргу Грушевського, ніби Кримський не дає йому робити нічого, а Яворський, коли його махінація з членством у ВУЦВК’у викрилася, нахвалявся, що повіситься. Бреше, вражий син; такі як він не вішаються. Хіба що вішають...
Базар співає, нову пісню:
Двадцять восьме числоУсем міром потрясло...
Бо 28-го почали горілкою торгувати!
Написав листівки до дівчаток-тулянок (Ляля і Льоля), П.Чи- каленка, Д.Левченка (Одеса). 
1 ноября. Дістав запросини на збори Червоного Хреста. Не ходив. Зелена нудьга у них, та й якимось занадто тверезим духом тхне: це зветься «советская общественность».Увечері диспут на тему про становище і розвиток української літературної мови з доповідями В.Ганцова та А.В.Ніковського. Народу набралося близько 1000 чоловіка: питання, видимо, цікаве. Але диспутанти поводилися не геть-то добре. Особливо невдалий виступ М.Гладкого (мітингова промова!) та Кримського (сервілістичні пасажі). 
4 ноября. Лист од О.І.Лотоцького, — перший за кілька останніх років. Раз чи два озивався він прикровенно, підписуючись своїм сином, а це вже за власним підписом. Боявся, щоб мені не пошкодити — наче мені щось може пошкодити! Велику радість мені справив цей лист, самий факт, що я знов побачив те характерне писання, і багато згадок викликав він. Адже, мабуть, ні з ким ми так часто во время оно не листувалися, як з Ол[ександром] Ігн[атови]чем. Треба буде якнайшвидше одписати, хоча він прохає не одповідати з тих самих причин, з яких мені не писав. Але це байка! Все одно в книзі живота записано мене твердо, та й не звик я ховатися з своїми зв’язками.
Написав до В.М.Перетца та В.Герасименка.
Ходили до Луначарського скаржитися на українізацію вчи- телі-росіяне. Він заяву взяв і сказав, що відповідь дасть публічно. І справді, на зборах учительської спілки виступив з промовою, а в ній зазначив, що українізація мусить бути, що це основа розвитку української культури, що всі, хто на Україні живе, повинні знати мову українського народу. «Хто ж не хоче вчитися — хай їде з України: ми знайдемо усім таким місце й роботу у Великороси». Така відповідь учителів-русопетів мало потішила. 
5 ноября. Вчора у нас інтимним гуртком святкували 25- літній ювілей В.В.Виноградова. Засиділись за вечерею до пізнього часу. Ювіляр був зворушений, та й усім багато чого пройшло у згадках зворушливого і сумного: така вже професія лікарська. Якось так сталося, що цей захожий калугер, як сам каже, інтимних приятелів має тільки серед нас, українців. Зробила це його небіжка жінка, що твердо держала в родині український курс, — дуже це у нас рідко трапляється.
Почав був листа до О.І.Лотоцького, та ювілей перебив. Скінчу завтра. Багато чого знайшлося б йому написати, — на жаль, у листах доводиться тепер більш задовольнятися «фігурою замовчання».
Засідання Відділу. Кримського якась муха вкусила — не розберу, яка. Цілу годину ми з ним змагалися про одну очевидну справу, і наперекір очевидности Відділ, отой мовчущий збір, потяг за Кримським. Мені досадно не те, що не по-моєму сталося, а те, що зроблено дурницю, яка ламатиме конструкцію академічної установи. Справа про установу, що має на меті студіювання Західної Європи й Америки. Щось безмежне, неокреслене, з широкими і занадто разом вузенькими завданнями (курси чужих
мов, наприклад — яке до них Академії діло?) і разом малонадійне щодо складу співробітників — Відділ убгав у рамці комісії. Це non sens. Не знаю, як ми з цієї дурниці виплутаємось. 
6 ноября. Кримський сказав сьогодні, що вчорашня ухвала нікого не задовольнила. Те ж саме чув я й од ініціятора справи, Ф.Савченка. Одна з звичайних мертвих постанов. А ролі Кримського все ж не розберу. Навіщо ж тоді він за неї так розпинався?Телеграма з Харкова. Викликають на правописні збори, на 10 листопада. Гуртом вирішено одним днем опізнитися. Дуже мені ця подорож не на руку. І так вельми я з роботою заплутався, а тут ще з тиждень дурнісенько пропаде. 
7 ноября. Жовтневе «свято»... Ходять з червоними прапорами — не надокучило ще! Та правда: це єдине, що лишилося ще від жовтневої «перемоги», дарма що великих слів велика купа ще й досі лунає з газетних шпальт та ораторських трибун. Опріч «словесности», нема вже нічого. От це хіба довжелезні «хвости» перед крамницями з «риковкою» вчора: то «проле- таріят» готувався до свята... Я просидів цілий день дома, кінчаючи коректу Шевченкового Щоденника. Аж очі од цієї коректи вилазять. Доводиться часто з лупою додивлятися до дрібнісенького писання (на фотографії, хоча воно і в оригіналі мов маком засіяне). І хоча читав 6 — 7 корект, усе ж не поручуся, що не проминув чого з цього надзвичайно оригінального писання. 
8 ноября. Новини з Курбасового театру. Всі актори, на чолі з самим Курбасом, уважають свій напрям за помилковий, себто кажуть, що його колись вимагали обставини, але тепер вони вже минули і що треба через те міняти курс. Всі вони признаються, що од їх з усіх боків вимагають і іншого репертуару, і реальної постановки. «Уявіть — навіть робітники запитують нас, чому ми не ставимо класичного репертуару», — з дивуванням признаються Курбасові учні. Замовлено нашвидку переклад «Ромео і Джульєтти». Видимо, нюхом учули, що вже не можна морочити (не публіку, бо вона давно їх розкусила), а тих, від кого залежать субсидії. І тому нагло заходилися міняти курс. Але в одному поки що не здаються: українського репертуару поки ще сахаються, як і сахалися: не приспів бо час, видко...А час біжить прудко. Недавно був якийсь селянський з’їзд і «Березоль» запрохав депутатів до театру: ми вам покажемо «Комуну в степах». — «Тільки не комуну!» — в один голос одповіли дядьки. «Комуна в степах», бойова драма сезону, провалилась, це визнає вже й сам Курбас і борсається, не знаючи, куди ступити і з чого знов почати. 
9 ноября. Балакав з Макаренком про його справу. Чоловіка викинули з посади, цілий рік ліплять обвинувачення, посадили були навіть до тюрми, потім випустили, чотири слідчих перемінилося — і нічого зліпити не можуть. Останній слідчий, викликавши обвинуваченого, власне, признався, що справи не може довести. Почав він з усяких дрібниць і на них скінчив, натискаючи, що за Макаренком є чисто формальні переступи: не записав куплене перо (!), не ті витратив гроші, щоб полагодити дах, коли в музеї лило просто на картини. «Це злочин! це злочин!» — проказував слідчий. І розгорнув цілу програму сучасного курсу. «От я як роблю. Влітку повідомляють мене, що в Боярці вбито чоловіка, треба виїхати на слідство. А як у мене грошей на командирування не було, то я й не їду. Минає день-другий, труп починає «пахнути» — я не їду. Минає третій-четвертий, труп розкладається — я не іду. Минає ще кілька день, усі од того трупа тікають — я не їду. Аж на восьмий день дістав гроші і виїхав... Або от іще. Не вистачило у мене паперу. Я запираю камеру, розпускаю службовців. Чотири дні не ходимо на службу. Потім дали паперу, і ми аж тоді почали працю. Отак і вам треба було робити», — навчав слідчий обвинуваченого, який, щоб урятувати картини од дощу, «не ті» гроші витратив. Власне кажучи, ці розмовники могли б помінятись місцями, і слідчого треба б посадити на місце обвинуваченого принаймні за «італійський страйк», коли не за найсправжнісеньке злочинство. Мабуть, так само міркували і ті харківські судді, яких тепер судять кілька десятків чоловіка за хабарництво, пияцтво і всякі службові злочини. Але й це не злякає таких ретельних службовців, як оцей слідчий. Поки така буде система — будуть і такі службовці. 
10 ноября. Виїздимо гуртом до Харкова. Ну, та й не хочеться! Та вже днів зо три, з чотири доведеться помучитися.
21 ноября. Повернувся з Харкова. Застав силу заплутаних справ і купу листів. Не знаю, коли я те все порозплутую й поод- писую. Хіба що зробити так, як колись зарадив був собі Куліш і листуватися з людьми не листами, а «телеграмами». Ну, та й це, мабуть, не поможе.
22 ноября. В Харкові замість 3 — 4 днів, як думалося, перебув мало не два тижні. Нарада тяглася мляво, помалу. Невважаючи на те, що кожного дня було по два засідання, зранку і ввечері, робота посувалась як мокре горить. Причина — поганенька організація, непідготованість. Доповіді харків’ян були або невдалі, або трактували не питання правопису, а все інше, опріч правопису. Бувало, що доповідники й зовсім не приходили. Це все заплутувало навіть найпростіші справи. А потім здіймалися безкінечні балачки, серед яких і той лад погасав. Говорили не слухаючи одне одного, розмазували вдесяте те, що допіру було сказано, або години витрачали на справи ясні як день Божий. І в кінці — підняттям рук вирішали наукові питання, часто випадково і випадковими голосами, і аж вирішивши — бачили, що зробили дурницю, од якої треба назад вертатися. Так, спочатку викинули були, не знати за яку провину, літеру щ, а потім знов привернули їй права. Взагалі — безладдя й хаос.
Це все коштує державі, та й не мало. Всім учасникам, навіть тим, що ні пари з уст не пускали або приходили на шапкобрання, плачено добрі гроші. Кажуть, що правописна реформа коштує вже близько 10000 крб. А свого часу Академії треба було асигнувати всього 500 крб. — і досі правопис був би давно готовий і безперечно краще укладений, ніж таким колективним способом. Та тоді цієї мізерної суми не знайшлося — ніби на те тільки, щоб тепер удватцятеро викинути. А скільки ще буде викинуто — і не злічити. Що ж поробиш — система... А система сходить уся на те, що плакали, мовляв, людські гроші.
Ще добре, що одмовилися од ідеї ширшої конференції. Уявити собі, що зібралося б 500 невігласів і підняттям рук голосували б правописні питання!.. Але врешті всі побачили, що це ні до чого. Бо коли 30 чоловіка, до того ж хоч трохи підготовлених, сиділо за цією роботою 10 день, то скільки б тому парламентові правописному сидіти довелося б. Отже буде скликано ще раз той самий пленум комісії, який остаточно затвердить вироблений тепер проект після того, як його буде зредактовано. Все ж менше буде розмов і витрати грошей і часу. 
23 ноября. Харків — місто пліткарів, спекулянтів і балакліїв – і тепер блискуче себе виправдав. Ніде ніякого пуття добитись не можна було. В одному місці говорять одно, в другому інше, і всі загалом брешуть та одбріхуються, аби роботи не робити. Між іншим, знов уперто ходить чутка про переїзд уряду до Києва.Кажуть, що цим разом ініціятиву подала... Москва. Сталін ніби сказав Шумському: «Що ви там у Харкові примусову українізацію заводите? Краще перебирайтесь до свого натурального центру, до Києва, то й з українізацією буде легше, і менше людей од неї терпітиме». Як бачимо — щиро-московський спосіб розв’язати питання... На це Шумський ніби спромігся зробити тільки один закид: «А як же з Донбасом бути?» — «А ми прокладемо вам, — Сталін на те, — магістраль од Донбаса до Києва, то й матимете безпосереднє сполучення». Отже, тепер, коли Москва благословила, у Харкові певніше заговорили про Київ як про столицю України. Бідний Київ! Мабуть, доведеться й йому зазнати отого столичного безладдя, що заїло Харків.Для мене Харків цим разом підготовив спеціальний сюрприз. У «Вістях» одного чудового ранку побачив я фейлетон В.Десняка — «Виступ академіка». Дурна, брехливо-доносительна балаканина, розрахована, видко, на повну безкарність. Багато людей стривожилось було за мене — «щоб не вийшло, мовляв, чого»; багато питало мене, як я думаю реагувати. Очевидно, ніяк, бо відповідати ніде, та й гидко з брехуном і дурнем говорити. Характерно, що в цьому виступі дехто побачив руку Грушевського, бо Десняк — його родич, та й деякі цитати йому, очевидно, хтось більш за його тямущий підказав. Я думаю, що тут обійшлося без цього мого приятеля, хоч він справді ввесь час крутився в Харкові. Десняки й самі мають причини мене ненавидіти й без чужого показу, так само як і Яворський, що тоді ж таки виступив був з публічною доповіддю такого самого змісту. А ще, кажуть, В.Поліщук нахваляється... Отже повний асортимент бруду й доносів. Друкуючи за кордоном останнє видання «Історії укр.[аїнського] письменства», я сподівався, що совітська публіцистика озветься на його. Але щоб вона зробила це так по-дурному, по-штурбацькому й бездарно — цього навіть я в голові собі не клав. Нікчемні людці! 
24 ноября. З харківських пліток. Є там такий Сулима — той самий, що обікрав мою історію письменства, видавши свій конспект з тими навіть друкарськими помилками, що були в мене (Беклемишев замість] Беклешов); і той самий, на якого рецензію заборонено мою коротку історію (не марксистська!). Так цей Сулима якось говорить: «один Єфремов не здав позицій і не змінив поглядів. Або він дуже розумний або заглядає далеко вперед і бачить, чим скінчиться справа; або ж дуже дурний, бо не вміє пристосуватись до обставин і зробити кар’єру. Питання не чести і честности, а лиш розуму і кар’єри»... І справді — кар’єру в Харкові усі роблять.Справа з Шевченківським домом, на який у Києва покладено чимало праці, щоб його організувати, і якого Харків забрав до себе, щоб «не дати Києву Шевченка» — розв’язується несподівано. Харків, використавши ідею, не зміг її довести до пуття, і тепер має бути частина установ того Інституту в Харкові, а частина в Києві. Себто виходить так: ви, мужички, працюйте, а ми будемо вами порядкувати. Дотепне вирішення! 
25 ноября. Кумедні чутки ширяться. На посаду ректора КІНО (Київський] інст[итут] нар[одної] освіти — так треба це розшифрувати) мають нібито настановити Дорошкевича або Гермайзе. Обидва не комуністи, хоча... в гречку скакали обидва. Дехто йде ще далі і вже призначає Дорошкевича просто на комісара народної освіти. Думаю, що цим разом чутки «трохи перебільшені», але тенденція мабуть вгадана добре. Напевне, освіта — то найперше, що мусять здати комуністи, випустити з своїх рук, та це для них і найменш принадна ділянка і найменше до неї охочих серед комуністів. Тут кар’єри великої не зробиш. Це певне й зважує той vox populi, що часто випереджає події, або хоч вгадує їх тенденцію. 
26 ноября. Знов притичина з Грушевським. Він набирає собі в наукові співробітники людей, що нічого з наукою спільного не мають. Сьогодні на Відділі одного з таких співробітників, якусь Жуківську, провалили. Грушевський пополотнів і бухнув, що в цьому він бачить «зведення з ним особистих рахунків». На це я одказав, що Відділ не може зводити особистих рахунків, а просто його кандидатка не має жадного наукового стану. «Я маю подати особливу думку», — заявив він. «Це Ваше право», — одказав я. На тому поки що й стало. Тепер треба нового доносу сподіватися. 
27 ноября. «Проле[тарська] Правда» надрукувала телеграму з Варшави з повідомленням про смерть Ол[ександра] Саліковського. З чого сталася смерть — невідомо, а був він на диво здорова людина. Це давній мій, ще з «Киевских Откликов», приятель, людина дуже хороша, чесна, хоч може занадто експансивна. Українець зроду й симпатіями, свідомим українцем став він тільки тоді, як переїхав був (р[оку] 1910-го, здається) до Москви. Шевченкові роковини 1911-го року перевернули його світогляд, а потім почалося видавання під його та С.Петлюри редакцією «Украинской Жизни» і повернувся він до Києва під час революції вже безкомпромісовим українцем. Багато у мене особисто гарних спогадів зв'язано з цією хорошою людиною. Досадно і жалко, що помер він «не оплаканий своїми» на чужині, де, як я чув — бідував чимало, заробляючи здебільшого коректою. Журналіст з його був талановитий, хоча з редактуванням якось йому завжди не щастило: адміністрування — то не його була сфера. Уявляю собі, яке вражіння викликала ця якась несподівана смерть поміж еміграцією!Написав до Ф.Шміта, Григорьева (Полтава), П.Л.Ковалевської. 
28 ноября. Ходить по місту анекдот про одвідини Луначарським 1-ої трудової школи. Луначарський у своїй промові до школярів згадав, що він вчився тоді, коли українська мова була заборонена й буяла примусова русифікація, а тому то він і не вміє говорити по-українському. На це ніби голова школи (В.Ф.Дурдуківський) одказав, що він вчився за тих само обставин і так само зазнав на собі русифікаторського курсу, а проте і тоді навчився говорити по-українському і почувати себе українцем. Хтось дотепно вигадав другу половину й пустив між людей, і Володимира тепер часто запитують, чи то правда, що він так збрив Комісара народної освіти. 
29 ноября. Неділя. Сипле, мов з рукава, сніг. Сидів дома та читав коректи, аж голова запаморочилась. Надолужив те, чого не встиг був поробити на тижні. А на черзі низка неодкладних статей, що збіглися всі на один час. Коли то я їх покінчаю, чи то пак — почну?
Стрівся вчора з «артільним батьком», М.В.Левицьким. Усе такий же балакучий — многорічивий і глупоглаголивий. Останній раз я бачив його «молодим есером» — в 1918 р., — власне, бачив і потім, на церковному соборі 1921 р., тільки тоді з ним не говорив. «Есерство» тепер мов рукою зняло і вже більше ладанцем тхне. Говорили навіть, що він збирався йти в архієреї, та, розміркувавши, передумав, бо тоді б пенсію в його одібрали. Взагалі — ба- лаклій. Під час війни був російським патріотом на слов’янофільській запорі, за революції зробився «есером» (молодим!), тепер голосно підспівує большевикам, а потиху за золотою шапкою зітхає. Ненадійна людина.
Між іншим, почув од його цікавий анекдот. Ще був він студентом у Харкові — приїздить з Петербургу один його товариш і, цілуючи його, каже: «Прохав тебе привітати Микола Іванович Костомаров». — «Я аж оторопів, — розказує Левицький, — адже ж я, — кажу товаришеві, — не маю честі бути знайомим з Миколою Івановичем. Це мені велика честь... але звідки ж він про мене знає?» — «А навіщо знати, — сміючись одказує товариш. — Микола Іванович сказав мені: привітайте і поцілуйте першого вусача, якого стрінете на Україні. Ну, то я й поцілував тебе»... Справді, довгі вуса (правда, фальшовані трохи, бо коштом бороди) — це гордощі артільного батька. 
30 ноября. Мов у дзвони б’ють — говорять по місту про пригоду з «всеукраїнським старостою» Петровським, в його останній приїзд до Києва кілька день тому. Мав він бути на якомусь звичайному мітингу в залізничних майстернях. І от зі слів навчи- тельки, що була при тому, оповідали мені їдке. «Сидимо ми в майстернях, дожидаємо Петровського. Народу повно. Але помічаю — якийсь незвичайний настрій, щось невиразне розлито в повітрі, ніби якась змова, недоговорені слова, натяки. Давно такого не бувало. Аж моторошно мені зробилось... От приїхав Петровський, увійшов у майстерні — мертва тиша, ніхто ні пари з уст, жадного аплодисмента. Знов якась незвичайна зустріч. Сів він за столом, кругом його почет. Виходять з гурту робітників двоє і несуть на блюді... величезну, з голову, дулю, виточену з дерева — комбінацією до Петровського. «Оце ми вам, Григорію Петровичу, підносимо цю дулю, а ви перекажіть пролетаріятові в Західній Європі, що наш пролетаріят нічого, крім дулі не дістав». Петровський пополотнів, схопився з місця й, слова не промовивши, вийшов з майстерні. «Народ безмолвствует».Варто було б якось перевірити це оповідання. Воно скидається на правду, бо й «Пролет[арська] Правда» днів зо три тому писала таке: «Посміхаючись, робітник Міхельман передає та доручає тов.Петровському передати заклятим ворогам радвлади велику пролетарську... дулю, що її вирізали з дерева робітники Головних майстерень». Отже, дуля таки була напевне. І коли б навіть одбулось воно так, як пише бутербродна газета, то й то дарунок дуже двозначний і великої пошани до «передатчика» не показує. Але ми знаємо звички бутербродників «вместо ура, караул кричал» і навпаки. «Ура» «Пролетарської] Правди» дуже на «караул» скидається. 
1 декабря. Почав писати давно просрочену статтю (для Державного] видавництва) про Котляревського. Робота йде мляво, знехочу; доводиться мало не кожну фразу видумувати, — звичайно, як буває, коли пишеш на тему, на яку вже десятки разів писано. Нема новизни, нема інтересу, нема захоплення, бо йде не про повне освітлення теми, а лиш про пережовування старого й набридлого. Жалкую, що і взявся за цю роботу.Написав до Ю.Нелідова. 
2 декабря. Докінчив про Котляревського. Слабо вийшло, аж віддавати не хочеться. Та мусиш.
3 декабря. Взявся за складання далі й редактування коментарів До Шевченкового Журналу («Щоденника»). Текст вже надруковано, тепер черга за коментаріями. З текстом була каторжна робота. 7 — 8 корект, двічі слово по слову звірив з первотвором, аж °чі вилазили, — і все-таки не певен, що помилок не буде. Такий вже рукопис... Переглядаючи коментарії гуртом, тільки тепер бачу, яку величезну роботу зроблено, а ще більше лишається зробити. Зате ж, коли книжка вийде, то це буде подія в нашому письменстві. Я думаю, що коли забудеться до останнього рядка все, що я написав і надрукував, то лишиться все ж оце видання Шевченка. Коли б тільки доля попустила довести його до щасливого кінця так, як задумано. 
4 декабря. Був Шеремщинський, один з власників «Часу». Переказував свою розмову з цензором Коганом. Як обережний видавець, він запитав цензора, чи нічого той не має, що Єфремов і Ніковський редактуватимуть деякі видання «Часу». — «Не тільки нічого не маю, а навіть похваляю: матимете добрі і совісні видання», — і розтікся в компліментах на мою та Н[іков]ського адресу. Характерно і для видавців, що запобігають думки цензорової і для цензури, що додержує такої «об'єктивносте». А я з свого боку можу тільки промовити: «Благодарю, не ожидал». 
5 декабря. Починають говорити, щоб вернутися до університетської системи освіти, до заснування повних гімназій, замість трудових шкіл. Погуляли в освіту — і досить. А скільки жертв од цієї гулянки! Ціле покоління неуків і хуліганів, з якими вже й большевики не знають, що робити, нарікаючи на «зміну». А далі ще гірше буде, коли цяя «зміна» справді вийде на роботу — без знання, без уміння й охоти до роботе, без дисципліни, розбещена й деморалізована вкрай, зате з привичками до легкого, підсоло- женого життя. Лозунги революції для неї фраза, за якою нічого не стоїть.Вже другий місяць у Харкові тягнеться судова справа над суд- дями-хабарниками та злодіями. Мало не сотня обвинувачених, усе здебільшого партійці, заслужені перед революцією люде. Страшна картина занепаду й деморалізації! 
6 декабря. Помер Блакитний-Елланський, маленький чоловічок з величезними претензіями; українець з числа тих, яких руками большевики свого часу руйнували українську культуру — письменство, пресу, театр, видавництва. Переметнувся до больше- виків з шовіністів (навіть псевдонім — Блакитний); в 1919 р. писав українські патріотичні вірші, а потім в тих самих віршах грудня. Засідання Відділу. Особлива думка Грушевського — нерозумна і з нахилом до бреху та наміром виставити провал Жуківської як особисті (з ким — не говорить) рахунки. Дістав одсіч. Усі, хто голосували проти таємно, тепер заявили одверто, позмінював «Україну» на «Комуну» і так випустив. Це, очевидно, щоб натхнення дурно не пропадало... Співробітничав у гетьманському «Відродженні».На його, на мертвого, покладено «знаки ордена Червоного Трудового Прапору»... Що за дикунська любов до цяцьок і брязкотелець! І що за гидотна обрядовість кривляк навіть перед лицем смерти! Кому це потрібно і навіщо? 
8 декабря. В неділю, 6-го, відбувся диспут на тему про театр та шляхи його. Ті, що виступали з промовами, говорили здебільшого про «Березоль», про його недоступність для мас, рафінованість, антидемократичність. Одповідав «сам» Курбас. Од- повідав слабо, хоч і нахабно. Протестував проти «інсинуацій» щодо антидемократичности, казав, що йому нема жадного діла до публіки — хай собі не ходить у театр; і не треба, мовляв; і як останній аргумент — що він у питаннях мистецтва солідаризується з «партією» (читай: комуністами). Вийшло слабо, істерично і жалюгідно. Курбасівські артисти дуже з свого проводиря розчаровані.Наслухався дурних претензій од Дорошкевича за те, що Микола сьогодні читає у мене на комісії доповідь про Куліша під час заслання в Тулі. Дорошкевич цю тему також розробляв і чомусь уважає її за свою монополію. От іще дубова голова! А Миколина доповідь вийшла пристойна. 
9 декабря. Історія з диспутом про театр має своє продовження. Один з артистів, Василько, режисер, подав свою думку про якісь деталі в постановці. Курбас одкинув — я на те не пристаю. Коли Василько завважив, що у них же колектив, а не самодержавіє, цей галіціянин раптом скричав чистим російським язиком: «Пашол вон, паразит!» Картина... «Паразит», що смів мати свою думку, справді вийшов з театра і тепер кінець історії, певне, буде або в суді, або на розгляді професійних органів... Розклад, очевидно, все дужче дається взнаки. 
10 декабря. Засідання Відділу. Особлива думка Грушевського — нерозумна і з нахилом до бреху та наміром виставити провал Жуківської як особисті (з ким — не говорить) рахунки. Дістав чому так голосували. І ефект старого лиса, що нападав на таємність, увесь пропав. І одверто більшість так само пішла проти його.
Листівки до Перетца, Айзенштока.
14 декабря. Цілі дні сижу над коментарієм до Шевченкового Щоденника. А робота ніби все росте та й росте. І кінця-краю їй не видко.Був у міліцейському районі: якийсь міліціонер одібрав у Льодина ковзани (новий спосіб грабунку), то треба було назад їх забрати. Нічого, звісно, не добився, ніхто нічого не знає. Старорежимний поліцейський участок. Всенька атмосфера та ж самісінька. Тільки що безладдя більше та огидного формалізму стільки, що навіть участок «старого доброго времени» б не витримав — луснув би. А ці нічого — витримують і процвітають... Доведеться кинути справу, хоч жалко хлопця, що таким несподіваним способом дістав першу лекцію «міліцейського права». 
15 декабря. Мало бути засідання Істор[ично]-літературного Товариства, пам’яти О.Я.Кониського присвячене (25 років од дня смерти). Через заверюху мусив одікласти, бо, певне, не багато б людей зважилося пробиватися через замети та кучугури снігу. Зате в театрі, де виступав Саксаганський у «Чорноморцях», народу було повнісенько: і заверюхи не злякалися. У Курбаса ж порожнісенько, невважаючи на те, що місця в театрі мало не дурно дають: 2 крб. 50 коп. ложа! І ніхто не хоче. Розкол, здається, йде далі. За Васильком мають охоту вийти й ще дехто. І це добре: швидше б закопаний був цей труп смердючий, що його держить непохованим злочинець Курбас. 
16 декабря. Стоїмо, здається, перед грошовим, а може й усяким іншим банкротством. В банкових сферах великий заколот: шукають способів на рятунок і, звичайно, нічого не знаходять. Пророкують упадок червінця, та вже, власне, він і почав падати, бо на це натякає дорожнеча, що все зростає, хоча органи урядові й галасують про боротьбу з спекуляцією своїх же таки рідних трестів. Про них, правда, стидпиво мовчать, а говорять про спекуляцію взагалі.
Є й інші натяки на якесь загальне «неблагополучие» серед комуністичних кругів. У своєму посланії до загального з’їзду Ком[уністичної] партії з’їзд українських комуністів («КП(б)У») говорить про «панічний настрій декого з товаришів, про якийсь ухил од заповідей ленінізму, що повстав у — страшно вимовити! — самому Ленінграді». Що саме таке сталося — ще невідомо, але щось сталося і, як зважити на галас, сталося щось серйозне. Може бути це щось стоїть у зв’язку з катастрофічним фінансовим становищем; може якісь і міжнародні чинники своє діють. В усякому разі газетно-офіціяльне «гром победы раздавайся!» бринить дуже мізерно і мінорно. Офіціяльна брехня почувається як ще ніколи. Теж труп. І потроху розкладається. І смердить, що й видержати трудно.
Цими днями, кажуть, у київському комунальному підприємстві почали вимагати для службовців прибавки. Робітники також це вимагання підтримали. Тоді комуністи рішили, що треба розколоти цей єдиний фронт на класові частки, зібрали мітинг робітників і почали їх соромити за те, що вони йдуть у гурті з своїми класовими ворогами — службовцями. Ефект вийшов несподіваний. Робітники заявили, що і вони, і службовці однаково терплять од комуністичного уряду, тоді викинули з президії комуністів і ухвалили послати делегацію з вимогами до Харкова. Кажуть, що голова комунального відділу Алексієв (комуніст) вже полетів з своєї посади. Невідомо тільки за що: чи за те, що не задовольнив робітників, чи за те, що так «розпустив» їх. Швидше за друге. 
17 декабря. Був суд між Васильком та Курбасом. Суд професійний. Курбас насамперед заявив, що він особистої справи не дозволить торкатися: на те, мовляв, є суд офіційний — у народного судді. Далі привіз із собою стенографа і говорив під його, себто — «для нащадків». Намагався ввесь час нагадувати про контрреволюційність Василькову і вимагав, щоб ці його обвинувачення стенограф записував. Одно слово — фруктом цілком із совітського погляду дозрілим себе виявив. Звичайно, що з такого суду нічого не вийшло, та й не могло вийти. Попереду пробував Курбас запросити до себе Василька на обід і так за чаркою помиритися. Не пощастило — заговорив про контрреволюційність у мистецтві. Дурна голова не тямить, що тепер вже навіть у большевиків з таких обвинуваченнів сміються.Написав до Перетца, Бутника-Сіверського та Степаненка. А на столі стос лежить листів, і я не знаю, коли на них поодписую. Нема часу взятись. 
18 декабря. По місту говорять про розбрат у Комуністичній партії. Ніби Зінов'єв, Каменев, Красін — всі ладні йти на уступки, тільки кожен у свій бік тягне. А Бухарін проти всіх: коли, мовляв, ви говорите, що у нас капіталістичний устрій, державний капіталізм — то бувайте здорові: нам не по дорозі. Сподіваються великої колотнечі на близькому з’їзді. Епігони починають себе виявляти, як і слід епігонам.Поставив собі телефона. З 1920 р. у мене його не було, та й не треба було, бо ні з ким говорити. Тепер знов, щоб не гаяти часу на побігеньки, можна телефон використовувати, бо вже багато по місту телефонів. 
19 декабря. Деякі комуністи напідпитку почали говорити про близьку війну. Ніби на весну конче почнеться. Чому? — «Столкнулись два мира»... Ото і всенька відповідь. Не багато. І це ми давно вже знаємо. Не йметься щось мені віри, щоб наші «переможці» насмілилися знов воюватися. У війні ж їхня найшвидша погибель була б.
У Курбаса, кажуть, поставлено на чергу на вигнання Орисю Стешенкову, Гаккебуш, Сердюка та інших «не учеників» Курба- сових. Щоб не пахло й духом опозиції, хоч вони й не думали ставати в опозицію. Це зветься — «колектив»!...
У «Пролет[арській] Правді» лайлива рецензія на спектаклі Саксаганського. Підписав їх — Курбасів режисер, один із стаї славних, Кудрицький. Але найбільша пікантність у тому, що сам Кудрицький і в театрі не був, а розписує з чужих переказів. Та чого тільки конкуренція не робить! 
20 декабря. Святкують сьогодні роковини 1905 р. Досить мізерне, жалюгідне святкування. Казенні радощі по казенних газетах, офіційні й офіціозні реляції, в яких одні тільки й є герої — большевики. І більше нічого. Ні найменшого піднесення, ніякого безпосереднього почування. Як і годиться на казенних святах.
22 декабря. Засідання, присвячене пам’яти О.Я.Кониського. Моя доповідь і згадки Л.М.Черняхівської. По-жіночому теплі і по-жіночому ж трошки хаотичні, але дуже гарно розказані. Слухали її з великим захопленням.
Написав до Юрова (Тальне, Шаулиха), Діхтяря (Циканька), до Платосі та Зарудного (Харків).
23 декабря. Знов кілька гастролів Саксаганського. Сьогодні — «Крути, та не перекручуй». Повнісенький театр, прекрасна колоритна гра і все ті самі порівняння з «Березолем». В театрі чув оповідання, що ніби якесь начальство прикликало адміністратора з Шевченківського театру, що пустив був до себе Саксаганського і заявило, що коли вони ще раз дадуть театр Саксаганському, то контракт з ним буде зірвано. «Але ж я не знав, що Саксаганському грати не можна». — «Так знайте... Він псує справи нашому «Березолю». І от Саксаганський грає вже не в Шевченківському, а в малому «Інтимному» театрові. І проте у його повно, а до «Березолю» публіки й гарматами не заженеш.
В переказаному інциденті, либонь, таки є хоч трохи правди. Якось підбігає до Андрія Васильовича Савченко, — поет з породи «услужающих», зреться біля комуністів. «Ми всі (?) обурені були, — каже, — що Саксаганському дали дозвіл тільки на три спектаклі. Адже ж це все ж таки масовий театр і забороняти його не годиться. Отже ми (знов таємничі «ми») подбали, щоб Саксаганському було дозволено ще кілька вистав». Роздзвонив, патякало, урядові секрети! Досі ми знали, що царський генерал-губернатор Ігнатьєв давав колись українським трупам дозвіл не більш, як на три вистави. Виходить, що тим самим методом діє й комуністичний генерал-губернатор (на жаль, анонімний; не можемо навіть занотувати його святого ім’я (!) на пам’ять). «Екстереми ся стикають», — як писав небіжчик Франко.
Стрівся в театрі з одним знайомим, що служить в «Укрдержспирті». «Що ж це ви, — кажу, — поманули по- чтеннійшую публіку горілочкою та й слово ваше тепле?» — «Ні, — одказує,- горілка є, скільки хоч, тільки що вся йде на село». — «Pourquoi?» «Хіба не розумієте?.. Обличчям до села!» — «А село Що?» — «А село... село до нашого обличчя задом обернулось і як пило самогон, так і п’є — техніка, знаєте, навдивовижу, — а наша 40° лежить собі». — «Як же так сталося?» — «Дорога дуже. 1 крб. 60 коп. пляшка. Комуністи одразу розбагатіти на горілці думали і більш карбованця на пляшку самого акцизу беруть. А наш дядько — практичний. «Дурний я буду 1 крб. 60 коп. за пляшку платити, коли я за 2 крб. цілого «гусака» матиму». — «Що то — «гусак»?»
«То так четвертина зветься... От цими «гусаками» й забив нашу 40° самогон. Конкурувати з ним несила!».. Істинно зворушлива картина — боротьба комуністичної техніки з саморобним «гусаком»! Теж свого роду «діялектика»...
24 грудня. Секрет істерики серед комуністів вийшов наверх. Саме одбувається з’їзд Ком[уністичної] партії і на йому — факт небувалий (!) в історії партії, як зазначають казенні газети, виступила одверто опозиція. Опозиція на сторонній погляд нікчемна і мало оправдана й навіть подекуди незрозумілива. Обидві сторони обкладають одна одну обвинуваченнями в зраді заповітам Леніна, обидві аргументують чисто талмудистськими доказами. Цікаво хіба те, що тепер в опозиції виступили недавні стовпи ленінської правовірности — Зінов’єв, Каменєв, Крупська. Та ще те, що обидві сторони, очевидно, pro foro externo, не договорюють до краю, не розгортають ні становища, ні думок власних. Єдиний пункт незгоди може мати далекі наслідки — це вимагання, щоб робітників у партію було прийнято не менш, як 90%. Це справді страшенний для партії пункт, бо тоді, власне, не було б партії, або не було б тих, хто під назвою партії забирає собі pars leonina здобичі, — а це ж все одно. Ось чому такий переляк пішов по партійних лавах. Та, певне, і цим разом зговоряться і єдність партії порушена не буде — принаймні, про людське око. А проте гнилизна, видко, йде далі й роз’їдає організм, ізольований од приплива свіжих сил та єдино плідної боротьби. Без боротьби — занепад і смерть неминуча.
25 декабря. Закінчення історії з Потоцьким. Петербуржець, П.П.Потоцький захотів подарувати свою багатющу колекцію — ukrainica, мистецтво, військова наука, — книги, картини, речі. Колекцію оцінюють в кілька десятків тисяч карбованців. Є там речі — уніки. Умова — перевезти колекцію до Києва, дати приміщення й оплатити власника до живоття за те, що він упорядкує колекцію, на музей її перетворивши. Ну, добре. Ухопились ми руками й ногами. Виписали Потоцького до Києва, переговорили з ним, умовилися про все, обернулися до Харкова, щоб асигнував гроші на перевіз і — стали чекати. Чекати довелося довго, з рік. За цей час Врона, — комуніст, що втерся до музею Ханенка (академічного), — зробив доноса на Потоцького, що то — колишній генерал; одірвав Музей Ханенка від Академії, а відповіді в справі Потоцького нема та й нема. Потоцький нагадує з Петербургу, пише розпачливі листи, що він не може чекати більш, ми знов пишемо до Харкова, а звідти — анітелень. Нарешті прийшла відповідь од Укрнауки. Розсудили мудрі голови так: умов прийняти не можна, а цікавіші речі Укрнаука покупить для Харкова... Звісно, Потоцький одповів на це, як можна було відповісти: не хочете, дурні, прийняти жертви, то я її віддам Російському музеєві. Там, звісно, за всі його умови обома руками вхопилися. Історія така дурна, що назви їй не прибереш. А через цю мудрість Україна втратила коштовну колекцію.Та ж самісінька історія і з колекцією Щавинського, що теж подарував Академії. Частину ми перевезли, скинулись грішми і перевезли. Лишилися ще картини, що були на сховку в Ермітажі, які можна взяти тільки дипломатичним шляхом. І знов Харків уже років зо два воловодить, хитрує, мудрує і домудрується, що ті картини так в Ермітажі й лишаться. Виходить, щирісенька правда: краще з розумним загубити, ніж з дурнем знайти. Нам дурно дають, а ми й з тим собі ради дати не можемо. 
26 декабря. Заходив Кричевський В.Г., художник. Теж давненько вже до мене обернувся Панченко, щоб переглянути його сценарій до фільми про Шевченка. Я переглянув — з життя Шевченка зроблено агітку. Кажу Панченкові: «Коли хочете мати агітку — маєте її. Але мені здається, що життя Шевченкове таке багате на Цікаві й ефектні ситуації, що дайте саму голу правду та виставте Добре, то матимете такий художній матеріал, з яким ніяка агітка не зрівняється навіть з агітаційного погляду. А втім — зверніться До Кричевського і робіть, що він вам скаже». Панченко щодо сценарію не послухався, але Кричевського все-таки запрошено. Робиться постановка. І в процесі її і самі побачили, що грубо тенденційний матеріял не годиться. А надто, коли Америка і Берлін зацікавилися фільмою і хочуть її купити. За останній побут Кричевського в Одесі, де робиться фільма, пощастило цілком збити, як каже Кричевський, на художню стежку. Його слухають і роблять усе, чого він вимагає. А це просто запитали, чи не варто викинути грубо агітаційний матеріял і, коли він також став на тому, обіцяли це зробити. Отже, може матимемо пристойну фільму, яку не сором буде показувати й дивитися. Може до такого результату допровадило, опріч Америки та Берліна, ще й те, що досі всі «совітські» фільми, і найперше постановки Курбаса, ганебно провалилися. Так життя по голові лупить дурнів і хоч декого з їх примушує задумуватися. На жаль, дурнів з Укрнауки, здається, нічим не дошкулиш. 
28 декабря. Переробляю свою давню працю про Корша. Хочу одне засідання присвятити цьому нашому приятелеві. Я раз тільки й бачив його на своєму віку, — р[оку] 1912 в Москві був у його. Цілий вечір промигнув мені як 5 хвилин. Я слухав не тільки ушима, а всією істотою і вийшов, мов зачарований. Такого блискучого чоловіка, з таким ясним розумом і шипучою дотепністю я не зустрічав ще. Розмова була на всякі теми — тут і наука, і громадське життя, і українські справи, і personalia — і всюди не вспішиш було за цим всеосяжним розумом, за його блискучою пам’яттю. Як я жалкував, що більше не міг з ним бачитися. 
29 декабря. Засідання пам’яти Корша зійшло, на загальну думку, добре. Цікаві, змістовні були згадки З.Г.Моргуліса. На жаль, Кримський занедужав, і через те науковий бік діяльности Корша не був освітлений. Треба час од часу нашій молоді нагадувати про минуле і славні в йому постати, щоб не думала, що історія тільки з неї починається. А я з цим вечором ще один немов тягар- обов’язок скинув з плечей.
30 декабря. Дві наглі смерти. В Петербурзі пробував зарізатися, а потім повісився поет С.Єсенін, у Києві отруївся композитор С.Футорянський. Єсенін, кажуть, хворів на [p]enis і з безнадії порізав собі вени на руках і кровію почав був писати якусь записку. Знайдено його в петлі. Футорянський недавно оженився і підрядився жінці достачати шовкові сукні, діяманти, оздоби і, не змігши цього, волів смерть собі заподіяти.
Навіть такий трагічний акт, як самогубство, теперішні часи окутують туманом пошлости, непотрібного позерства. Ота записка кровію — до чого вона? Що це — бравурність, позерство, дивацтво? А оця смерть через жінчині діяманти!... А обидва ж самогубці були коли не комуністи, то дуже до комунізму близькі люде і, здавалося б, повинні були стояти понад міщанськими забобонами. А в тім то й справа, що в комуністичних колах, у родинному житті таке панує безпросвітне міщанство, вузеньке філістерство, гонитва за дрібними втіхами, що просто дивно стає, як може у них слово так розбігатися з ділом. Тут теж славнозвісні «ножиці». І ніяк стулити їх не щастить. З одного боку, схоластичні приписи партії. А з другого вимоги дрібненької натури. І ці фатальні «ножиці» не раз перетинають нитку життя у людей, що заблудилися в несходимих суперечностях життя.
Самогубство тепер взагалі річ звичайна. Особливо пошестю вони бувають серед сучасної молоді. Та й не дивно: що робити людям, у яких «виїли душу», мовляв виразом Успенського, спустошили інтелект, підірвали віру у все людське і так голісеньких з морального та розумового погляду й пустили гуляти по світу? Молодь тепер знає все, усього випробовує ще тоді, коли на губах молоко не обсохло, проживає ввесь капітал ще до своєї дозрілос- ти — і жити їй нічим. Звідси розчарування, зневір’я, апатія до життя. 1 рахунки з ним робляться револьвером або петлею. Особливо часто буває це на половому грунті, бо та взаконена розпуста, що панує тепер по містах і весях Радянського Союзу, також вимагає плати за себе і збирає її — кровію... Ця пошесть розпусти й самогубств починає лякати навіть людей, що досі нічого не боялися. Кажуть, на останньому з’їзді Рад у Москві мав бути поданий на обміркування новий шлюбний закон. Між іншим, в законі стояло право жінки вимагати від нешлюбного чоловіка чи випадкового батька її дитини грошей на дитину. Аргументувалося ілюстрацією, що якась жінка подала до суду на двох чоловіків,бо вона з певністю не може сказати, від котрого має дитину. Суд присудив брати гроші з обох... Коли це обмірковували на з'їзді, встає робітниця і говорить, що коли треба приборкати якось чоловіків, що міняють жінок мало не щодня, то так само треба якихсь способів і «на нашу сестру», коли вона живе так, що не знає навіть, хто батьком доводиться її дитині. Робітники підтримали її — і шлюбний закон, що взаконював розпусту, повернуто на нове розроблення. Люде починають здогадуватися, що це ж peril sociale і що говорити про здорову націю за таких обставин — значить дурно слова витрачати.
Написав до М.Вайнштейна (Чернігів). 
31 декабря. Останні відомости з комуністичного з’їзду. Полеміка. Обкладають одно одного компліментами, та присмачують промови текстами з св[ятого] писанія — творів Леніна... А навіщо? — так і лишається невиясненим. Публіка так звикла не йняти большевикам віри, що дехто й тепер говорить, що всенька цяя полеміка — лиш про людське око. Щоб, мовляв, Європа бачила, що вони трохи ніби одгорожуються від Інтернаціонала, і подобрішала. Не думаю. Боротьба, справді, йде, але боротьба, в якій важко відріжнити істотне від дріб’язкового, принципіяльне від особистого. А в основі боротьби все ж, треба думати, лежить глибоке зневір’я самих большевиків щодо своєї майбутности. Але вони бояться їй просто в вічі глянути. Характерна риса — змагаються, полемізують, але хоч би хто один ясно й виразно поставив самий об’єкт змагання, означив ті розуміння, на яких вони розходяться. Ні один! Говорять-го- ворять, а що саме — мабуть, і самим промовцям не ясно. Якісь натяки, якісь манівці... Я думаю, що вони справді ж здають собі справу з становища, а скільки його розуміють — бояться поставити крапки над і. Може якось обійдеться — певне, кожне думає собі. А воно не хоче обходитись... 
