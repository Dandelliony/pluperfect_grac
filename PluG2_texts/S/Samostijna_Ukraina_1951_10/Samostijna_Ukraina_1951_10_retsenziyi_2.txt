СЛОВО О ПОЛКУ ІГОРЕВІ. Героїчний епос XII. віку — ювілейне видання в 150-ті роковини першого друку 1800—1950. За редакцією Святослава Гординського. Ілюстрації Якова Гніздовського. Видавництво «Київ» (Філаделфія) 1950, 4°, 91+(1).
Літературно-мистецьке Видавництво «Київ» під управою Богдана Романенчука видало поему з 1185—87 рр. про похід новгородсіверського князя Ігоря Святославича разом з своїм братом курським князем Всеволодом Байтуром, своїм сином Володимиром путивельським та братаничем Святославом Ольговичем рильським у 1085 р. на половців, їхній нещасливий бій над правою притокою Дінця Каялою (менш-більш на межі сьогочасних харківської і юзівської (сталінської) областей УСРР), полон Ігоря, журбу великого київського і чернигівського князя Святослава III Всеволодовича, його заклик до інших князів — пімстити поразку Ігоря і поновний напад половців на Переяславщину. Плач жінки Ігоря Ефрозини Ярославни, дочки галицького князя Ярослава Осмомисла, та про втечу Ігоря з половецького полону.
Це ювілейне видання починається переспівом «Слово о полку Ігореві» пера відомого поета і мистця Святослава Гординського, який вже раніше двічи оповіщував (2-е видання в літогафова-ному скитальському видавництві «Слова на дорогу», ч. 12, 1946) переспів «Слова», дещо відмінний від останнього. Наш поет зробив у свойому переспіві навіть деякі засадничі різниці, як прим, текст: «се бо готськия красния діви воспіша на бразі синему морю, звонячи руским златом: поют время бусово, леліють месть Шароканю». У свойому переспіві з 2-ого видання Гординський передав так: «... Красні Готські діви коло моря злотом руським задзвеніли, Славлять Буса, мріють месть за Шароканя», В ювілейному виданні він переспівує так:
«Це бо красні Готські діви надаремно 
Весело співають понад синім морем, 
Дзвонять руським златом, наше лихо-горе 
Славлять і леліють месть за Шаруканя».
А в прозовому перекладі подає Гординський так: «Ось готські красні діви заспівали на березі синього моря, дзвонячи руським золотом: оспівують лихоліття, леліють помсту Шаруканеву». У примітках він вияснює: «в 1-ому вид. «Бусова», Буса ідентифіковано з антським ватажком Боо-зом (в історичній літературі вважається Боза за першого відомого з імени словянського володаря), якого перемогли Готи. Але бусий — означає «темний» і логічніше толкувати, що Готські дівчати оспівують темний (для Руської землі) час». Це твердження С. Гординського слід уважати дискусійним, бо в оригіналі є «Бусово», а не «время бусоє», до того «бусий» у значінні «темний» для означення часу не може означати «лихоліття», тільки радше «предавні» прикриті для памяті руського роду XII ст. темрявого безвістя віки.
«Месть Шаруканю», половецькому ханові, дідові Кончака з «Слова» оспіваному Іваном Франком у поемі «Кончакова слава», се слід перекладати «за Шаруканя». Ці мої дискусійні завваги не обезцінюють цінних перекладів віршом і прозою Святослава Гординського, що щ ім приміток подав ще огляд дослідів над «Словом» українською і англійською мовою.
Оригінальний текст «Слова» є вміщений поміж віршовим та прозовим перекладами С. Гординського, відтак слідують переспіви українських поетів в уривках: Степана Руданського («Глянув Ігор проти сонця»), Василя Щурата («Гей, Бояне соловію»), Михайла Максимовича («Ігор князь на Дін великий»), Тараса Шевченка («З предсвіта до вечора»), Богдана Лепкого («Ярославе Осмомисле, у Галичі»), плач Ярославни в переспівах Т. Шевченка й П. Мирного і втеча Ігоря в переспіві Наталі Забіли. «Плач Ярославни» є поданий також у чужомовних перекладах: англійському (М. Гординський (-а»), 1950), французькому (Н. Кульман і М. Л. Бегаґель, 1937), італійському (Етторе Льо Ґатто, 1928), німецькому (Артур Лютер, 1923), шведському (Альфред Єнзен. 1912), еспанському (Марія Льоля Мартін і Дмитро Бучинський, 1951), білоруському (Янка Купала, 1921), російському А. Н. Майков, 1870), польському (А. Бельовскі, 1833) і чеському (Франтішек Кубка, 1946). Як бачимо, редакція вивязувалася тут з міркувань пропаґанди «Слова» в західньому світі й пропустила дати зразки переспівів у братніх південно-словянських мовах: болгарській (звязаній з староукраїнською літературою), сербській (звязаній з галицько-українським літературним відродженням), хорватській і словінській. Про словацький переспів мені невідомо.
Розвідку Гординського доповняє розвідка Богдана Кравцева про мітологічний світ «Слова о полку Ігореві».
В реєстрі друкарських помилок пропущено:
на стор. 48 надруковано: «Погляд, що автор «Слова» міг бути галичанином, підніс був свого часу Ів. Петрушевич», думаю, що повинно бути: «Антін» Петрушевич, відомий львівський крилопіанин — любитель минувшини, автор історичних нарисів і видавець історичних матеріялів, а не недавно померший публіцист бібліотекар українського відділу бібліотеки стенфордського університету в Каліфорнії Іван Петрушевич. Поміж дослідниками згадано (ст. 55) «І. Грунського», має бути «М.(иколу) Грунського.
Та цінна книга, якої примірники подбав У. К. К. вручити президентові Труменові й іншим чільним політикам в ЗДА, повинна тим більше знайтися в кожній американській науковій бібліотеці, про що повинні подбати місцеві українці, в бібліотеках українських установ і шкіл, у хаті кожного заможного українського інтелігента.
Др. Микола Андрусяк.


