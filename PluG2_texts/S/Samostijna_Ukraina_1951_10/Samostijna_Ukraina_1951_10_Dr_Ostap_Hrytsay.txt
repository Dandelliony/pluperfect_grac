Василь Стефаник

Світла й тіні. 

(Закінчення). 

6. 

Але вертаймось тепер до теми знову. 

Я говорив досі про темні сторінки ідеології збірки «Синя книжечка» і зазначив, що та ідеологія була б мабуть у нього краща, коли б він був на свій лад продовжував традиції українського оповідання, закріплювані колись нашими старшими оповідачами, зокрема ж Квіткою. Бо в «Марусі» нпр., картина життя української селянської родини це картина ідеальної соціяльної спільноти, де відношення батків до дитини є так само зразкове, як і відношення дитини до батьків. І де взаємне відношення батьків, чоловіка і жінки, до себе є так само прикладом високої етичної культури цих людей, як і їх взаємовідносини з людьми в селі. Суворе «по закону» Наума Дрота є життєвим принципом для всієї хати, і певно в тому є куди більше прадідної української традиції, ніж в махнівському анархізмі героїв роману «Хіба ревуть воли, як ясла повні». Зберігає в нас ті традиції так само дуже гарно і Федькович у своїх — теж уже безнадійно змумізованих — повіданнях, нпр., патріярхат старшого брата в оповіданні «Люба-згуба», а подекуди й Кобилянська, якої «З е м л я» це ж вражаючий приклад родинної трагедії, зчиненої в її лоні анархією з боку ворожого чужинецького чинника (Рахіра). Та коли в наших старших оповідачів риси анархії в родиннім житті це здебільша винятки, викликувані чужацькими елементами — нпр. польськими у «Причепі» Нечуя-Левицького, — то анархія в родинному житті героїв перших оповідань Стефаника виходить з його власного таки лона під впливом чогось, що треба би назвати хіба moral insanity. Правда — сильним аргументом в обороні автора є тут обставина, що та анархія зумовлена здебільша матеріяльною нуждою людей («Осінь», «Катруся»). Воно ж відомо, що в атмосфері вічного змагання за шматок хліба пересічні характери ломляться, а і в найкращій рідні настають особисті “невзгодини. Але невже руїнницький вплив матеріальних злиднів іде так далеко, що притуплює в батька співчуття до смертельно хворої дитини і велить йому лютитися на неї саме за те, що вона, хоч і конаюча, то ще є на цьому світі і батькові треба ще нею опікуватися? А таке власне розмальовує Стефаник в нарисі «Катруся», що з мистецького боку знову одно з найяскравіших, най-сильніших вражінням між його оповіданнями, зате ж просто жахливе, коли дивишся на нього зі становища етики родинного життя народу. А до того додаймо, що нещасна героїня того нарису тоді, коли була здорова, була — як зазначується — найкраща робітниця в хаті. Та проте шановний батько відплачується їй зовсім не по-батьківськи.	 

— «Катрусю поклали на віз, аби везти до лікаря. Мама, плачучи, підкладала їй подушку під голови. 

— Бодай я вже не дочикав вас дохторувати! Коби-сте поздихали, то би-м раз поховав та й збувси! 

Держав віжки від однокінки і аж чупер собі микав від злости. 

— А ти, розпаднице, памнєтай, що, як я гроші задурно по дохторях розсію, тай ти амінь зроблю! Я тебе без дохтора поховаю, я тобі буду дохторь. А відки-ж я наберу на вас, на дохторів, на аптеки та на дідька рогатого? Та мій мозиль не годен цему вітримати, ой, не годен. Наймив-єм фіру, та ліпше вже відвезти на могилу та вівернути та й збутися...» (ст. 95). 

Правда, де далі той лютуючий батько починає дещо лагідніше промовляти до безталанної дівчини. Але це вже від’ємного характеру всього оповідання не міняє. Сюди належать теж картини жорстокого бруталізування жінок чоловіками («Осінь», «З міста йдучи»), або й чоловіків жінками («В коршмі»), і такі картини, як «Суд» або відомий загально «Злодій», де зловленого злодія п’яні ґазди просто вбивають. І знов мені хотілося б сказати, що це картини більш московського характеру, ніж українського. А зрештою щодо нарису «Злодій», то знаємо, що він оснований на події, де в дійсності ґазди злодія не вбили, бо врятувала його своїм проханням за ним жінка господаря. (В. Стефаник: «Під вражінням вистави «Землі». Твори, ст. 358). Отак і багато краще і вдячніше з ідеологічного боку було б авторові змалювати помилування злодія ґаздами в усіх складних нюансах такої — в душах селян — незвичайної психологоічної перипетії, ніж розмальовувати безпросвітну пиятику як криваву увертюру до морду. Це ж для психіки українського народу не занадто репрезентативне. 

Так само, як і нарис «Новина», де батько, Гриць Летючий, свою дитину просто топить, щоб позбутися турботи про її прогодування. І тут годі не сказати, що такі сюжети Стефаник брав живцем з найживішої дійсности — таке втоплення дитини мало трапитися в селі Трійці на Покутті — і майже живцем віддавав їх у своїх картинах, так безжурно тому, що не було у нього, на жаль, відповідної уваги до релігійної сторінки в житті народу. Правда — в листі до Вацлава Морачевського Стефаник, описавши ту страшну подію в формі новелі, що майже не різниться від пізніше друкованого тексту, додає таку замітку: «Шкода, що нема вже тепер русалок, Катрусі було би ліпше, як Гандзуні. Отаких якихось історій так багато діється по селах, що вони, як опирі, кров випивають. Все то є матеріял до заповнення «новинок» газетярських. Ой, так гірко!» — А на ці — не надто сенс усієї події вичерпуючі слова Стефаника, можна би сказати, що може такі події не тільки матеріял до заповнення новинок у пресі, а щось далеко важливіше, саме з погляду на рівень релігійної культури в народі Гриців Летючих та Ґьорґіїв. Але ми знаємо гаразд, що Стефаник був вірний член і співробітник радикальної партії Трильовського. А ті галицькі радикали, з паном отаманом Кирилом на чолі, ще таки надовго перед Леніном, вчили нас, що релігія — це опіюм для народу, і що найбільші вороги українського селянина — це в селі церква і «піп». І відгуки тієї ідеології знайдете у Стефаника доволі часто. Навіть ось і його вже дуже врівноважений Максим в нарисі «С и н и» не вагається сказати просто, під адресою Богородиці: 

—	«... Ти дала сина одного, а я двох» (ст. 282). 

7. 

І взагалі треба сказати, що Стефаник особливо в першім періоді своєї творчости не занадто уважно ставився до того, що я назвав би моральним сенсом мистецького малюнку. Так нпр. в нарисі «Побожна» жінка Семена після того, як вони, вернувшись з церкви, починають сваритися, розмальовує його так: 

—	«Ой, вже ти слухаєш слова Божого. Одного лумера не знаєш, що ксьондз казав на казаню. Станеш посеред церкви як сновида. Диви-си, а очи вже пішли у стовбір, дивиси, а рот вже розхиливси, як ворота, дивиси, а слина тече вже з рота. А я дивлюся, та й земля підо мною горит зі встиду! (ст. 40). 

Інша річ, що з мистецького боку картина дрімаючого в церкві Семена заобсервована і змальована бездоганно, і як стільки іншого у Стефаника, має свою окрему мистецьку вартість. 

І подібно виходить картина селянської маси 

—	у Стефаника малюнок маси це рідка рідкість! 

—	в нарисі «М а й»: 

—	«Всі мужики, багато їх міліонів, вміють чекати довго і терпеливо. Як пан є в канцелярії, то вони чекають стоячи. Аби їх було не знати як багато, то не дадуть за себе найменшого значка життя. Стоять тихонько, тварі їх поволеньки бовваніють, а вираз з лиця зсувається десь на плечі, під сорочку. В стоячім сні вони півпри-томні і безмежно байдужі, а урядник посеред них подобає на чорну мушку, що в густий мід залізла. Крайньому, тому найближчому до урядницького стола, найгірше, бо він не може запасти в цілковитий сон. Він що хвилини розтягає очі аж під чупер і оглядається неспокійно. За ним пролуплюють очі і оглядаються сусіди і неспокій крайнього бушує аж до останнього, до того, що сперся до печі...» (ст. 199). 

Тут хотілося б зазначити, що коли Франко розмальовує нам порабощену людину в поемі «На ріці вавилонській», то цей раб в інього принайменше свідомий всієї трагіки своєї поневоленої духовости і, сказавши свойому гуртові все найтаємніше про себе, він остерігає нарід перед собою як перед найстрашнішою небезпекою: 

«Вавилонські жінки, відвернувшись, ідіть, 

І на мене здивовано так не глядіть!  

Щоб не впало прокляття моє на ваш плід,  

Не прийшлось би раба породить вам на світ.  

Вавилонські дівчата, минайте мене,  

Хай мій вид співчуттям серце вам не торкне!  

Щоби вам не судилась найтяжча судьба,  

Найстрашніша клятьба — полюбити раба!» 

«На старі теми», X. 

А Стефаник розмальовує порабощену людину так якось без застережень, навіть без якоїсь reservatio mentalis революціонера душею, що читач, особливо чужий, який не знає нашого народу краще, все таки готов думати, що ота важко сонна, півпритомна, бовваніюча маса це й дійсно 100%-ва подоба української громади. Особливо ж, коли Стефаник домальовує тут же до тієї маси ще й постать Данила, тип просто страшний трагікою безпросвітнього раба в ньому («Це якийсь дуже бідний!« ст. 200—203). У моїй третій студії про Стефаника 19) я намагався виправдувати ті порабощені типи в нього тим, що я дошукувався внутрішнього спротиву в їх душах у сфері підсвідомого. Ото ж в нарисі «Святий вечір», нпр., в уявленій бабою розмові з її покійним чоловіком. — «Але-м, старий, п’єна, але-м помийница! .. Але би-с парив, але би-с бив! .. Бий жебрачку, та вона твою памнєть з торбов світами рознесла! Бий, як суку, бий, най вона тобі д’хаті дідівських куснів не волочит!» (ст. 69), а в нарисі «Май» в уявленій Данилом розмові з паном, де він ніби відповідає панові самими запереченнями роблених йому докорів (ст. 200—201). Але ніякий чужинець так інтерпретувати Стефаникових текстів не буде. Він буде держатися того, що є написане, а власне це таке небезпечне місцями для внутрішньої гідности українського народу. Отим то саме нині нам не так то легко порозуміти основу, на якій так високо видвигає Стефаника д-р Донцов, не так як чудового мистця, яким він у своїх найкращих нарисах був, а власне як ідеолога сили чорнозему. Хоч тут — як це моя студія намагається доказати — справа далеко не така проста, як це на основі нарису «Межа» 1927 р. та збірки «Вона — земля» могло здаватися. Бо поки Стефаник почав розмальовувати такі типи, як Семен («Вона — земля»), Максим і Марія («Марія») — і то вже більше під впливом воєнних подій та розреклямова-ної тоді ідеології, ніж по прямій лінії всієї своєї дотеперішньої творчости! — то всі ранші його твори це здебільша ґалерія людей, які з ідеологією національної сили чи сили чорнозему мають не дуже то багато спільного. А якщо є тут свідоміші типи, от як Федір в нарисі «Лист», Петро Антонів в нарисі «З а с і д а н н я», Доця в ескізику «П і д п и с», Палій в нарисі «Палі й» або Третильник в нарисі «С о н», то вони властивого характеру першим збіркам не надають, вони в ґалерії від’ємних типів просто губляться. І саме тому таке яскраво ідеологічне забарвлення постатей, яке бачимо опісля, в епоху «Вісника», в подобах Марії, діда Семена, діда Максима або діда Гриця, відрізується аж надто чітко від усього ряду довоєнних героїв у Стефаника., Від отих нещасних Іванів, Федорів, Дмитрів, сонних Семенів, битих жінками Проців, пів-безумних Данилів і інших та ще інших, що про них я вже говорив. І велить нам ця обставина до-бачувати в останньому періоді творчости Стефаника радше свідому своєї пропаґандивної мети публіцистику, ніж творчість, що виходила би з найглибших глйбів духовости нашого письменника. 

Бо ніколи в довоєнних нарисах Стефаника ні одним словом не згадується — про Україну. Ніколи тут не говориться про землю як національне, рідне середовище, а завжди тільки про землю як ґрунт, як матеріяльну власність селянина. Навіть в тих виняткових нарисах, де маємо до діла зі свідомішими людьми, ось як «Лист», «Підпис» чи «Такий панок», слова про Україну як батьківщину народу немає. Наче б вкладати це слово в уста селянинові радикальна доктрина Стефаникові не дозволяла? І саме тому читачеві, що знає краще довоєнну творчість Стефаника, іноді дещо дивно читати такі одушевлені деклямації про Україну, що їх ми чуємо з уст діда Максима, чи Марії, чи діда Гриця. На основі того я і кажу, що тут більш зарисовується свідома своєї тенденції публіцистика, ніж незрушний принцип мистецької ідеології автора. Так нпр., в нарисі «Дід Гриць», що є властиво простим собі спомином автора, старий Гриць каже: «Тепер я віджив і ще-м дужий, похожу ще по свої дорозі, бо маю доброї, ласкової душі в собі повну пазуху ... Тепер я — богач, ще погодую цілу Україну» (ст. 295—296). Дійсно, яка шкода, що про ту добру, ласкаву душу українського селянина Стефаник почав говорити аж при самім кінці свойого життя і творчости! Але треба сказати, що ті картини, де Стефаник розмальовував такі постаті, як дід Максим чи Марія, вони, хоч і дещо виідеалізовані, мають дуже високий мистецький рівень. І доводиться справді жалувати того, що подібні постаті у збірці «Вона — земля» не стали героями кращих епічних спроб. В таких спробах Стефаник, маючи духовості вищого рівня на приміті, міг був дати те, чого нема в ніякій його збірці, а саме синтезу селянського життя і духовост и по лінії його останніх змагань за існування. І отак ліричне тло є і тут внутрішньою домінантою, в «Сини», особливо в чудовім заклику Максима до коханок його синів не соромитися їх кохання з його хлопцями, а в нарисі «Марія» у прегарній характеристиці пісні козаків (ст. 263—264). Тут маємо дійсно подих благотворної української душі. Його ми вичуваємо ще в нарисі «Р о с а», одному з найкращих між останніми нарисами Стефаника, та з автобіографічного нарису «В о в ч и ц я», тоді як в обидвох ескізах під таким самим наголовком «Гріх», та в нарисі «Мати» почуваємо ще раз усю силу стихійного драматизму в нашого оповідача. Особливо ж нарис «Мати» це просто шедевр тристорінкового малюнку понурої воєнної трагедії, де постать матері, що карає доньку смертю за її грішне кохання з московським офіцером, має щось з непримирного демонізму Медеї. І саме ці нариси показують нам може ще чіткіше ніж «Сини» і «Марія», які Грандіозні малюнки української людини міг би був дати нам Стефаник, якби його підхід до неї був зв’язувався від самого початку з принципом репрезентативности кожної змальованої ним постаті. А нариси «Нитка», «Людміла», «Давня мель о дія», «Слава — Йсу», «С е р ц е» це так само прості автобіографічні спомини, як знову нариси «Дурні баби», «Шкільник», «Черговий вексель» та «У нас все свято» спомини на тлі польського панування (сюди належить і «Morituri».) Вони про себе цікаві, але рівняти їх з такими ж речами Черемшини не можна ніяк. 

8. 

Отак, коли є письменники, яким призначено своєю творчістю бути духовими провідниками народу, зв’язувати власне життя з його долею і допомагати творити його історію, то в нас є ними Шевченко і Франко, ті два велетні України, що репрезентують її новітню історію. Але коли в Пантеоні народу є й ті письменники, що їм долею присуджено творити більш на самоті, більш для мистецтва самого і діяти в вужчому громадському гурті, а які є проте теж творцями мистецьких цінностей, зроджених з духа їх творчої самоти, то таким письменником-мистцем, творцем-самотником, не пророком, не каменярем і не ідеологом народу, є Стефаник. 

Але це вже так з творцями-самотниками, що в їхній творчості завжди є риса утаєного трагізму. І саме на овиді епохи химерного, хаотичного і невловимого своїми дорогами fin de siecl-ю, тих творців-самотників, тих трагічних мистців для мистецтва — чимало. Вони всім своїм єством, всією своєю душею, всім своїм талантом — мистці, але не ідеологи, не філософи і не мудреці. І тому зустріч з твердим життям це для них завжди болячий Рубікон. 

— «Я скинув мамину сорочку — скаржиться Стефаник. —г Мій дитячий світ і далеке покоління мужицьке лишилося за мною. 

Передо мною стояв новий світ, новий і чорний. Я ловився за його поли, а він згірдно дивився на мене. 

Як жебрак маленький. 

Я занімів був з болю. І мовчав я довгі, довгі роки. 

Мої слова невимовлені, мій плач недоплаканий, мій сміх недосміяний. 

Лягли ви на мене, як лягає чорне каміння зломаного хреста на могилу в чужині...» 

(«Моє слово», ст. 131). 

І отак тим самотникам-мистцям лишається одно: жити у своїм світі, в якому вони спершу щасливі своєю самотою і горді на царство свойого духа, поки не стануть його жертвами. 

«... Буду свій світ різьбити як камінь. Слово своє буду гострити на кремені душі і намочене в труті-зіллю пускати буду наліво. 

І слово своє ломати буду на ясні сонячні промінчики і замочу його в кожній чічці і пускати буду направо. 

А в своїм світі я жию, жию! 

Як безумний бриду хмарою своєї фантазії. 

Сто раз розпускаю сили своєї душі, аби далекими світами відшукали мені щастя моє. 

По тихім ставі моєї минувщини пливуть неводи сердечних моїх бажань, аби виловити всі ясні хвилі життя мого. 

Але неводи рвуться і не годні нічого зловити. Вертаються до мене помучені і без нічого — як мужики з лану. 

І я смутний дрімаю на хмарах.» (ст. 132/33). 

Оця лірична скарга Стефаника це майже типова скарга мистецьких душ fin de fiecl-ю. Знав її і Франко, і Коцюбинський, важко, страждав нею Олесь і відчував її особливо глибоко Стефаник, подібний тут до данського оповідача Якобсена. Але коли Якобсен зміг трагіку своєї душі втілити в сотвореній ним постаті самотника-мрійника Нільса Ліне і відтворити мрії своєї душі в цілому ряді прекрасних мистецьких подоб, то Стефаник менше щасливий у творчій праці. Він — як каже сам — потребує списати тисячу аркушів паперу на те, щоб дати пів аркушу друку, а святкуючи день свого письменницького ювілею, він бачить, що треба йому половину з того, що він написав, перечеркнути, коли б він хотів оцінювати все відповідно до свого великого естетичного почуття. Бо занадто ексклюзивна самота мистця де далі дуже небезпечна для нього, і стала вона небезпечною і для Стефаника, віддаливши його подекуди від широкого життя народу, яке він поміняв з душливою вузиною рідного села, з його сірою-сірою буденщиною і його простодушними людьми, для яких матеріальна сторінка це альфа і омеґа існування. І тому такі здебільша невидатні душею його постаті, перепоєні вщерть духом душливої буденщини, і тому і так дуже вражає нас кожен нарис у Стефаника тими місцями, де він, людина вщерть духова, схоплює в сірих, буденних людей, в сірій, нецікавій буденщині щось глибше духово, тайною душі овіяне. І з цього погляду, нпр., Стефаник надзвичайно інтересний як оподібник людських очей, тих вікон людської душі. 

— «Катруся — кажеться у відомім нарисі — лежала нерухомо. Водила сухонькою рукою по тварі. Сині нігті були, як її сині очі, і здавалося, що по лиці вандрує багато синіх очей, дивних, блискучих. Всіми тими очима Катруся гляділа на маму і потакувала на її жалібну мову» (ст. 93). 

А в нарисі «Новина»: 

«... Дівчата не слухали татової бесіди ... їли хліб на печі, і дивитися на них було страшно і жаль. Бог знає, як ті дрібонькі кісточки держалися вкупі? Лишень четверо чорних очей, що були живі і що мали вагу. Здавалося, що ті очі важили би так, як олово, а решта тіла, якби не очі, то полетіла би з вітром, як пір’я ...» (ст. 140). 

А в нарисі «Б а с а р а б и»: 

«... Таже лишень треба подивитится на їх очи. То не очи, то така чорна рана в чолі, що жиє і гниє. У одного таке око, як пропасть, погляне тай нічо не видит, бо то око не до видіня. А в другого воно одно лишень жиє, а решта коло него камінь: чоло камінь, лице камінь, все. А цей Тома, ніби він дивився коли на чоловіка, як варт? Око ніби на тебе справлене, а саме дивитси ден у себе, дес у глибінь безмірну...» А до того як етичний компонент: — «Дивитси око на тот давний гріх, що за него їм кара йде. Він там у них посередині покладений, аби всі дивилися на него і аби спокою не мали, аби була кара ....» (ст. 212). ... Ий, Басараби, аді, аді, кілько очий, сам-саміський сум і туск! (ст. 215). 

Або образ малої Оксани, що шукає колосся на стерні, а властиво картина душі дівчинки, потопленої всеповні в дану роботу: 

«Оксана здойматиме кождий колосок, що надибле і буде всі складати в ліву руку, а як жмут згрубіє, то вона буде його складати понад ярок, аби потім легко найти. Вишукувати буде долики, рови, бо там найбільше колосся. Сто разів на мінуту буде схилятися і буде виглядати як найпильніша робітниця. Згодом зачнуть їй поперед очі бігати жовті або сині плями, бо одна половина ниви буде така, як має бути, а друга половина буде вся зелена. Вона пристане, затулить долонею очі і буде хвилинку стояти, потім нагло візьме з-перед очей руки і вся полуда пропаде. Або вона заспіває співанку, заспіває її собі потихоньку, з великим стидом і з ясною радістю, що вона вже може співати. Класти буде ноту до ноти і слово до слова з дрижачою непевністю, як мала дитина, що вчиться перший раз ходити і кладе білі ноги з радістю по землі. А що колос здойме, то співанку свою урве і наново її зачне з новим дрижанням тоненького голосу. Як ото павутиння, що трясеться на стернях. А як прийде, то сяде собі на пільній доріжці і підіпре голову таким дуже маленьким кулачком, як головка будяка, що буде над нею шуміти тихеньке пророцтво її цілого життя...» і («Встуни», ст. 194). 

Стефаник узагалі один з наших найкращих, чудово обсервуючих оповідників душі дитини. Доця в нарисі «Підпис», Андрійко в нарисі «Мамин синок», Семенко в «Кленові листки», діти в «Дитяча пригода» і «Пістунка», як узагалі скрізь там, де йому доводиться розмальовувати глиби самотньої душі. Тут він, мистець-самотник, повний найкращих спромог своєї мистецької індивідуальности. І коли в нього в картинах людини як маси і громади переважає буденний реалізм, — «Виводили з села», «Палій», «Камінний хрест», «Morituri» то в малюнках людини, відокремленої від маси, він дає картини вщерть своєрідної краси. Сюди належить уже вражаюче «Стратився», де образ самотнього батька такий же незабутній читачеві, як і образ його мертвого, сина у трупарні. 

Сюди два шедеври малюнку трагедій людської самоти «Сама-саміська» та «Святий Вечір», сюди щось таке неповторне як малюнок таємничого голосу в душі Томи Басараба, що надить його повіситися («Басараби», ст. 218—221), одна з найглибших психологічних картин, які знає українська література. У Стефаника є взагалі нахил до стихії фантастичної — подібно як у Нечуя-Левицького («Кайдашева сім’я», «Запорожці») — тільки ж, що такі картини в нього в нарисах «Палій», «Сама-саміська», «Ангел», «Скін» та інші, мають скрізь характер інтерпольованих вставок, а не творять ніде самостійних цілостей. До того ж бракує їм моменту глибшої настроєвости, тому, що переважає тут риса легкої карикатури, особливо в нарисі «Палій» (III). Свою окрему психологію мають у Стефаника його порівнання, може не стільки ідилічного характеру, що демонічного, нпр., «Над заходом червона хмара закаменіла. Довкола неї зоря обкинула свої біляві пасма і подобала та хмара на закривавлену голову якогось святого ...»	«... Побачив місто, що вилискувалося йроти сонця, як змій блискучий ...» З цього погляду дуже змістовною є Стефаникова прозова лірика: «Самому собі», «У воздухах плавають ліси», «Городчик до Бога ридав», «Під горою коло ліса», «Раненько чесала волосся», «Вночі», «Чого ти серце моє», «Моє слово» — лірика, якій треба би присвятити цілком окремий розділ в розвідці про нашого письменника. Бо в тій ліриці є передусім скарб особистої сповіді Стефаника, сповіді людини і мистця, як ось ті вражаючі слова, які нам так багато кажуть про його долю, як творчого працівника: 

«... А як грім трісне, то я здіймаю чоло вгору наново. 

І лечу, лечу на чорних хмарах. Золотою стрілою прорізую світляні висоти. 

В чорний чупер ховаються звізди, як у чорну хмару. 

Студені хмари від моїх очей теплим дощем спускаються на землю. 

Але сонця дійти я не годен. 

І падаю з високости в долину. 

Як старий жовнір дерев’яними ногами блукає, так я блукаю.» 

(Моє слово», ст. 133). 

Блукаю! 

Ось і слово, таке знаменне для всієї духовости Стефаника і для тієї його епохи, доби світового fin de siecl-ю, картиною якої я почав оцю студію і поглядом на яку я хочу її і скінчити. 

— «Оптимізм і песимізм — каже згаданий вже мною французький історик Бурдо у статті «Б і л я н с XIX століття» — віра і недовірство, індивідуалізм і соціялізм, націоналізм і дух космополітизму, миролюбивість, і захоплення війною; ненависть рас і змагання клясові — все те прогомоніле століття з’єднало в бурхливу суміш і передало її новому століттю як спадщину. Але здається, що весь світ погодиться на те, що епоха нашого часу найбільш рухлива, тобто з усіх століть найбільш животворна». 

Отак стократ розбіжних шляхах тієї, уже зазначеної мною чудно-хаотичної та проте і чудно творчої епохи кінця XIX століття, важко було не проблукатися... І коли можемо сказати про Стефаника, що з мистецької культури своєї епохи в Европі він добув для своєї власної творчості декілька цінностей — особливо ж з погляду на хист чудово витонченого малюнку людської душі, пристосованого ним може вперше до душі селянина, вперше, навіть якщо брати під увагу психологічний підхід Коцюбинського і Кобилянської, — то і це вже дуже багато. Бо ми порівняймо тільки з Цього погляду вщерть примітивні малюнки селянської душі молодого Франка, а хочби і далеко грубші своєю лінією селянські картини Мартовича. В порівнанні з ними Стефаник це щось таке окремішнє і своєрідне, як знову в порівнанні зі Стефаником — Марко Черемшина. Ота витончена ніжність деяких психологічних картин Стефаника, якої могутній ліризм я відзначив як щось, що досі являє в нас щось нове навіть після цілого ряду українських оповідачів XIX ст., вона вповні і всеціло оправдує Стефаникові слова про те, що в його серці «світ шовком тканий, сріблом білим мережаний і перлами обкинений». Завдяки їй скарга українського селянина Івана в «Кленових листках», остання пісня селянської української матери тут же це щось, що перлистим самоцвітом яснітиме в літературі України, назавжди, так само як і ціла низка тих інших мистецьких досягнень Стефаника, що їх я в цій праці принагідно згадав. Правда — щодо ідеології деяких нарисів у нього, то нам, яким нині так тяжко судилось боротися за державне і громадське право українського народу, нелегко погодитися на нариси, що власне заради тієї ідеології могли б нам пошкодити в очах чужинців, показуючи їм моральну сторінку української людини з дуже сумнівного боку. Бо ще в 1911 р., майбутній гітлерівський літературознавець проф. Адольф Бартельс в одній статті, де він з жестом тріюмфуючого германського ґлядіятора оповіщав «повний кінець Ібсена, Золі і Толстого», писав про слов’ян таке: 

«Толстой — слов’янин, видатний слов’янин, а ми ж, властиві (!) європейці, знаємо вже гаразд, що слов’янин це рішуче Zoon apolitikon, тобто раса, до творення держави (Staatenbildung) не покликана ніяк. Раніше ось нам доводилось думати, що це лиш поляки не здатні до державотворчого життя, але новіші досліди навчили нас, що росіяни з цього погляду теж не кращі. Отак виявляється, що слов’яни можуть існувати тільки в двох суспільних формах: в абсолютній державі, під наказами панівної кляси, чи в стані анархії, тобто в тихомирнім стані — осторонь культури.»  

Так писав Бартельс про москалів. А що написав би про нас не гітлерівський, а правдивий літературний і науковий авторитет, коли б знав усі таємниці нашої бездержавности? 

(Закінчення на стоp. 22). 
 