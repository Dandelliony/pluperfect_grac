


Василь Стефаник
Світла й тіні.
1.
Коли в р. 1899 проф. С. Смаль-Стоцький видає в Чернівцях першу збірку нарисів Стефаника «Синя книжечка», то духовість європейського письменства являє тоді собою просто непроглядну суміш напрямів, змагань та ідеологій. Суміш, основна суть якої.— ще на ціле десятиліття перед світовою війною! — має в собі вже щось з її затривожуючого хаосу й руїни та ознаменовується дещо двозначною назвою: Fin de siede. Тобто — кінець століття. Завершення віку, що почався героїкою двох Наполеонів, корсиканського кондотієра Бонапарта та англійського Наполеона пера — льорда Байрона. Але вже в основній суті тих двох індивідуальностей таїлася яскрава розбіжність двох непримиримих суперечностей, непереможного цезаризму в особі корсиканця і невгомного вольнодумства в душі поета Альбіону. І отак ніби гідним повторенням тієї самої розбіжности видвигаються перед нами саме при кінці XIX століття два найбільші його ідеологи — Фрідріх Ніцше з одного, а Лев Толстой, з другого боку. Перший з них це дух війни, деспотій та презирства до суспільности як безумного тлуму. А другий — таврує війну та всю новітню культуру в ім’я повної аскези і прапервіс-ного християнства.
Ця до трагізму непримирна розбіжність духових напрямів, змагань та ідеологій часу зазначується упродовж століття з усією чіткістю в державнім, політичнім та соціяльнім житті так само, як зазначується вона і сливе в усіх ділянках духової творчости, собливож при кінці віку, в добі важко вагітного переломом fin de siecl-y. Це ось заради неї німецькі літературні критики не можуть собі дати ради з невломимо розбіжною творчістю Ґергардта Тавптмана та з гієратично недоступним, ультра-аристократичним цезаризмом поета Стефана Ґеорґе. Заради неї французькі читачі не прочувають властиво справжньої ваги трудного ідеологією «національної енергії» Моріса Барреса у протиставленні до чудово легкого своїм стилем та ніби невинним собі космополітизмом Анатоля Франса. Заради неї італійці не добачують рис погубного цинізіиу в романах д’Анунція, а критики англійські повної безпринципности в чудовому естетизмі Оскара Вайлда, тоді, як скандинавські літературознавці ще й досі не розуміють гаразд Ібсенових постатей в стилі веселого Петруся Ґінта та понурого доктринера Бранда. А ще більш непримирний Бранд тодішньої Европи — московський доктринер Лев Толстой, як справжній Великий Інквізитор його церкви, засуджує на повне автодафе взагалі всю європейську літературу, від Шекспіра починаючи.
Отимто хіба ж не є важливим спитати нам сьогодні, яке саме на тлі тієї доби обличчя в першій збірці оповідань Василя Стефаника? Тобто: поскільки вона відзеркалює духа тієї доби, своїми змаганнями все таки Грандіозної, може власне заради її геніальної хаотичности? Що тут є з її величі і з її багатобічносте, з розбіжности її ідеологій і з трагіки її світогляду?
2.
І шукаючи відповіді на оце питання, нам важливо і цікаво було б послухати тут слів самого письменника про його підхід до власної творчости та до мистецьких проблем узагалі. Але з цього погляду спадщина Стефаника — принайменше покищо — така небагата дотичним матеріялом, що критикові доводиться користуватись тут тільки дуже скупими принагідними замітками і то доволі загального характеру. І так ось у промові, виголошеній Стефаником на ювілейному бенкеті в його честь 27. XII. 1926 у Львові, він сказав, між іншим, таке: «... Я робив, що міг. Перетоплював це мужицьке слово, яке мав біля себе, аж пальці мені викручувались з болю, і я гриз їх, аж мене це моє сиве волосся коштувало. І нині чую, що половину треба би перечеркнути з того, бо я, вірте мені, занадто великий естет, бо ясно здаю собі справу з того, що зробив і все, що я писав, мене боліло. Щоб дати піваркушу друку, я мушу написати тисяча аркушів, і, як уже нині на і вечорі сказав один з вас, я біг-ме не вмію писати».
А інший, теж дуже помітний голос нашого письменника про власну творчість — це фрагмент з його листу до Ольги Гамораківної з р. 1900, з епохи трагічної павзи в його творчій праці. Тут Стефаник пише:
«З-поза грубої сирої одежі мого духа виповзають великі павуки, з хрестами і снують над ним таку павутину, як коли би тото мала бути чорна крепа над труною мого духа. Я тих ткачів не потребую і вбиваю їх, — та такі трупи падуть мені на очі і мій ясний зір затемнюють. І осінній вітер занадто скаржиться посохлими межами, і опавше листя заступає мені дорогу, і сіре каміння зимними губами цілує моє серце, і густі мряки спадають на моє буйне волосся. А моя праця тратить посеред того подуху смерти свої сильні контури, свою красу живої крови і свою силу наді мною».
Розмірно мало для пізнання його творчого шляху дає написана Стефаником «Автобіографія» — в якій помітна згадка про його гарячу любов до Франка, про прихильне відношення до Б. Лепкого та до польських письменників краківського осередку. А знову з принагідних цитат з його листів — особливож до Вацлава та Софії Mорачевських — знаємо, що з авторів європейського письменства він захоплювався творами Келлера, Гамсуна, Стрінберга, Ґарборґа, Ніцше та — ще в гімназії — оповіданнями Гліба Усп’єнського, про якого каже, що він з ним через два роки не розлучався, і хоч дуже тяжко було розуміти жаргон його «Растеряевой улицьі», то він все таки його перечитав», і саме Усп’єнський мав на Стефаника в гімназії найбільший вплив. Зате ж з автобіографії Стефаника довідуємося, що Квітчиної «Марусі» він — крім кількох перших карток — в цілості прочитати не зміг, тоді, як уже в третій гімназійній клясі прочитав гаразд повість «Хіба ревуть воли, як ясла повні». Отак можемо собі уявити, що наш оповідач відчував чітко трагічну розбіжність в духовості сучасного йому світу, коли в листі до Морачевського з 3. III. 1896 р. писав, що хоче дуже працювати над собою, «щоб раз вийти з ліса різних напрямів літературних, котрі мене тепер на роздоріжжю напали і кождий тягне у свій бік».
Вийти з дантейського ліса напрямів fin de siecl-ю!
Це була трагедія всієї епохи ІІ-ої половини XIX ст. Ви читайте лиш, як жагучо, до особистої ненависти завзято, боролися молоді німецькі натуралісти під впливом літератури французької, зокрема ж Золі, проти мюнхенських естетистів марки Павла Гайзе та Емануеля Ґайбеля. На які темні розстані попадала європейська лірика, потонувши всеповні в ущерть скептичній атмосфері мистецтва l‘art pour l‘art, надиханий духом внутрішнього десператизму, шопенгаверівського «Ni-іі», тих тонко-ніжно музикальних єреміяд на купах «фосфоризуючої гнилі», що проносяться за демонічними мелодіями Бодлера в ліричних шедеврах парнасійців, символістів та експресіоністів . Ви пригадайте тільки, яка трагедія крилася в душі і в житті елегантного Петронія fin de siecl-ю, Оскара Вайлда. З якою злорадністю європейська преса подає найсоромніші подробиці з „ його кримінального процесу за відомий злочин. І як саме той Петроній, той вщерть аморальний скептик, чудує незабаром світ написаною в тюрмі Рідінґ сповіддю «Intentions» — одним з найглибшого, найкращого і найбільш захоплюючого з усього, що було коли написано про Христа і святість мистецького архитвору.
Дійсно, яка нечувана суперечність! Це ніби Петроній і Лукіян — з Марією і Магдаленою навколішках під хрестом Голгофти ...
3.
Але в галицькій літературі доби Стефанико-вого дебюту про ті конфлікти в лоні мистецької
творчости Европи відомо назагал — небагато. В нас немає ще літературної критики європейського рівня. Немає в нас елегантних літературних есеїв, якими європейські літературні критики — особливо ж німецькі, французькі, англійські і скандинавські як напр., Оля Гансон та Ґеорґ Брандес — поширюють знання проблем мистецької творчости в інтелігентних шарах європейської людности, з помітною допомогою німецьких перекладів та видань славної на ввесь світ німецької «Universal-Bibliothek» Рекляма. В нас люди, що знають чужі мови, це рідкі винятки, і тому і глибшого підходу до літературних творів у нас тоді немає. І отак і поява «Синьої книжечки» Стефаника проходить властиво без кращої критичної оцінки, зате ж в дуже для молодого дебютанта небезпечній атмосфері — атмосфері всеповного, а з цим і безкритичного признання. Замість якогось принципіяльного критичного підходу єсть в нас тільки авторитет якоїсь літературної чи наукової поваги в даному середовищі, і якщо ота повага промовила «так» чи «ні», то вже і справа оцінки даного твору вирішена принципіяльно, і громаді лишається тільки прийняти той присуд до відома. — Roma locuta, causa finita — це одинокий і найголовніший принцип літературно-критичної оцінки тоді у нас, особливо у відношенні до таких осудів Івана Франка, а у випадку Стефаникового дебюту до осуду пана професора Смаль-Стоцько-го. Його передмова до першої збірки Стефаникових оповідань — відома. Це безумовна похвала. Така сама, як раніше похвала Драгоманова для прозових нарисів Федьковича та Франка, і як пізніше захоплена Франкова похвала для Винни-ченка («І звідки ти такий узявся?»), та Франкова похвала для Василя Пачовського «Розсипані перли». 
Сказано: Roma locuta, causa finita.
І отак літературна позиція Стефаника вже з першою його збіркою обґрунтована вповні, і громада українських читачів щойно після довгих двох десятиліть чує вперше про невідому нікому трагедію творчости Василя Стефаника. Про «великих павуків з хрестами», які снують над ним вбивчу павутину мистецької немочі, омертвлюють в ньому на ціле десятиліття творчу стихію та ніби примушують його блукати довгі роки жертвою мистецької безплодности, джунглями стоідейного і саме тому катастрофально заблуканого fin de siecl-ю.
Адоратори першої збірки Стефаника ось, захоплені новою формою його нарисів, не добачу-, ють гаразд властивої суті їх змісту, тобто свідомої чи несвідомої трагіки їх ідеологічної сторінки. Так: 
Захоплені новою формою у Стефаника.
Бо саме ця форма тут — це в нас мистецька новина. Це зворушлива творча краса, якої не зустрічаєте в нашій літературі до Стефаника в нікого з оповідачів про селянське життя. Від Квітки-Основ’яненка починаючи, аж ген до Федьковича, Кониського, Грінченка, Стороженка, Мирного, Кобринської, Коцюбинського, Кобилянської. А та краса у Стефаника, це:
Форма ліричної пісні. Коштовний варіянт форми історичної думи. Не Турґеневська поезія в прозі. Не лірикою надихані оповідання Марії Марковички, Ганни Барвінок, чи поетичні етюди Ольги Кобилянської.
«... Я сотворив собі свій світ. Праворуч мене синє поле і чорні скиби і білий плуг і пісня і піт солений.
Ліворуч чорна машина, що з червоного рота проклоном стогне.
А в серці моїм мій світ шовком тканий, сріблом білим мережаний і перлами обкинений.
У своїм царстві...» «М о є слово» (ст. 132).
Це нечувані в нас монологи самотних душ. Монологи, яких психологічна глибінь розкриває перед вами останні плеса даної душі в іноді затри-вожуючій проекції вглиб так, мов бездонна криниця, над мовчазним дном якої ви схиляєтеся з таємним острахом. Скажіть, невже не лячно вам було дибитися на саме дно душі Стефаникових людей в нарисі «Б а с а р а б и»? Або в нарисі «Сама саміська», «Святий Вечір» «Кленові листки», «З міста йдучи», «Катруся», «Камінний хрест», або «Злодій»? І ще й те тут таке своєрідне, що лірична стихія не ослаблює трагіки події та малюнку, а навпаки. Вона тільки поглиблює трагізм сюжету у Стефаника через те, що ідилічні мережки він — наперекір усім традиціям в українській літературі — елімінує майже зовсім, транспонуючи зате мотив залюбки у сферу демонічного, і то здебільша з невмолимою послідовністю («Басараби», «Злодій», «Стратився», «Майстер», «Май»). І якщо демонізм малюнку об’єднується гармонійно з тонким ліризмом форми, то у Стефаника постають картини вщерть оригінальні, неповторні своєю інвенцією, красою і силою. Такі, як, напр., картина останньої аґонії конаючого Леся в нарисі «Скін».
«... Вікна в хаті отворяються. До хати всотується біла плахта, всотується без кінця і міри. Ясно від неї, як від сонця. Плахта його уповиває, як маленьку дитину, вперед ноги, потім руки, плечі. Туго. Йому легонько, легонько .. . Потім залізає в голову і скобоче в мозок, всотується в кожний сустав і м’ягонько вистелює. А наконець горло обсотує все тугіше, все міцніше. Вітром довкола шиї облітає і обсотує, обсотує ...» (ст. 147—148).
Або чудовий своїм ліризмом фінал нарису «Кленові листки», відсвіт душі вмираючої української матери, якого в нашій літературі не змалював ще ніхто:
«... Семенку, аби-с не давав Катрусю і Марійку і Василька бити мачусі. Чуєш? Бо мачуха буде вас бити, від їди відгонити і білих сорочок не давати.
— Я не дам та й дєдеви буду казати.
— Не поможе нічо, синку мій наймиліший, дитино моя найзолотіща! Як віростеш, аби-сте си межи собою дуже любили, дуже, дуже, дуже! ... Аби-с помагав їм, аби-с не давав кривдити.
— Як я буду служити та й буду дужий, то я їх не дам, я буду до них щонеділі приходити.
— Семенку, аби-с просив дедю, що мама наказувала, аби вас любив.
— їжте булку.
— Співай дитині, най не плаче.
Семенко хитав дитину, але співати не вмів. А мама обтерла долонею сухі губи і запівала.
У слабім, уриванім голосі виливалася її душа і потихоньки спадала межи діти і цілувала їх по головах. Слова тихі, невиразні говорили, що кленові листочки розвіялися по пустім полю і ніхто їх позбирати не годен і ніколи вони не зазеленіють. Пісня намагалася вийти з хати і полетіти в пусте поле за листочками . ..» (ст. 191—192).
4.
Але — як я вже зазначив — захоплені красою оцієї такої своєрідної форми у Стефаника, його читачі, а головне його перші критики, нехай і рівня проф. Смаль-Стоцького, не добачували таки властивої суті їх змісту, тобто свідомої чи несвідомої трагіки їх ідеологічної сторінки, про що я тепер і хочу говорити. І зазначу тут першою чергою те, що вже те було своєрідною від’ємною сторінкою з погляду на ту тонку ліричну форму, що вона відповідно до свого, сказати б, філігранового тендітного характеру мусіла здебільша обмежуватися до картин мініятурних, ото ж до малюнків одної або кількох душ в одному моменті, бо суть моментанної мініятури виключає ж засоби епічної зміни часу і простору. Однак з формою моментанної мініятури мусіло тут у Стефаника зв’язуватися те, що змістом її було майже скрізь переживання невеличкого числа осіб, одної або кількох, і то здебільша стафажом до тієї одної подуманих. І що це так, це нам докаже кожночасний перегляд Стефаникових постатей, від Антона в нарисі «Синя книжечка», починаючи, аж ген до Максима («Сини») та Марії в нарисі з таким же заголовком; це душі про себе, самотні долею і осамотнені життям, ото ж цікаві для нас передусім як типи вщерть індивідуальні. Але тим самим такі малюнки не дають авторові нагоди розгорнути картин ширшого розміру з проекцією в бік ширшої життєвої арени суспільно-громадського характеру, що для нас — головно сьогодні — особливо важне. Бо від автора нашого часу ми все таки очікуємо творів тієї внутрішньої ваги, заради якої ми змогли б добачити в них не тільки самі малюночки характеру l‘art pour І’art, мистецтва для мистецтва, а й своєрідні документи життя-буття народу. Але якщо вже момент залюбки Стефаником розмальовуваного осамотНення героя не дозволяє йому тут давати ширших малюнків даного середовища — принайменше того розміру, що в Бордуляка чи в Черемшини або в Мартовича — то й сам сюжет нарисів у нього не має здебільша кращого престижу з погляду на життя громади як т^кої. І саме тому у Стефаника витворюється ота трагіка ідеологічної сторінки, якої перші його критики не змогли добачити гаразд і не звернули на неї пиль-нішої уваги — на мою думку, не без поважної шкоди для всієї дальшої творчости нашого оповідача. 

Бо подивімось з цього погляду на першу ґалерію типів у його «Синій книжечкі».
Її починає — п’яний Антін. Чому ж він п’яний? — спитаймо. Автор каже: «Отой Антін був все якийсь нещасливий. Все йшло йому з рук, а ніщо в руки. Купить корову, та й здохне, купить свиню, та й решетину дістане. За кождий раз отак. Але як умерла йому жінка, а за нею і два хлопці, та й Антін як не той став. Пив, а пив, а пив, пропив букату поля, пропив город, а тепер хату продав. Продав хату, взяв собі від війта синю книжку службову та й має йти десь найматися, служби собі шукати...» «Ой, п’ю та ще буду. За своє п’ю, ніхто до того рихту не має ... Є ще гезди гроші, але буду пити. З нашими людьми нап’юся, з ними пустю. Най знають, як із села-м відходив ...» (стор. 12—14).
Так чи це якась трагедія? Чи є в цьому для нас якась спонука співчувати цій людині і жаліти над нею? І головне: чи можемо ми таку людину показати чужинцеві як гідний його уваги національний український тип? Той чужинець ось знає саме з епохи Стефаникової «Синьої книжечки» такі прегарні своєю духовістю, своїм високим моральним рівнем оповідання з життя селян, як твори нашого славного колись приятеля, Ібсенового геніяльного суперника, — Б’єрнштьєрна Б’єрнсона, або такі ж твори Розеґґера, чи Людвика Анценґрубера, або Карля Шенгерра. В усіх цих творах норвезький, стирійський чи тирольський селянин — це майже завжди повний життєвої зваги, сили та творчої енергії борець за краще буття і саме в найтрудніших умовинах. І власне тим він гідний репрезентативного рівня в ряді даних постатей. А Стефаниковий Антін — який же він репрезентант українського селянства? Що являє він знаменного для нас з соціяльного боку? Правда, лірична мережка в цьому нарисі, а саме жаль хати за Антоном, прегарно автором відчута, і хоч коротка, то ніби проображує своїм благодатним сяйвом весь нарис. Але хіба ж може вона бути повного рекомпензатою за недостачу якоїсь кращої ідеологічної сторінки? І не можемо виправдувати Стефаника ще й тим, що скажемо, що такий п’яниця Антін це виняток. Бо ще гіршого п’яницю розмалював Стефаник у нарисі «Л е с е в а ф а м і-л і я, де Леся, що «своїм звичаєм украв від жінки трохи ячменю і ніс до корчми, власні діти на зазив Лесихи б’ють по ногах. «Андрійку, синку, лиш по ногах, лиш по ногах, най вам хлібець по жидах не розносить. Так бийте, аби-сте ноги поломили. На каліку то ще заробимо, але на піяка ми не годні заробити». — «Ліпше, синку, уваліт му ноги як псови, аби тягав за собою!» (ст. 71—72). П’яницею стає у Стефаника і майстер Іван, що так затривожився завданням побудувати церкву, що замість взятись до роботи — «розпився, вдурів, загнав жінку у гріб, діти повідгонив від хати, пустив, де що є» («Майстер», ст. 84). Алькоголь-ну оргію маємо й у — зрештою такому цікавому і повному ліричної стихії! — нарисі «К а м і н н и й х р е с т», де люди, що з глухого галицького села їдуть до Канади, покидають село в стані безпросвітного сп’яніння, замість, щоб по-тверезому і по-людськи попращатися зі своїм господарством та й доцільно підготовити далеку мандрівку. Бо відомо ж, що роками цілими, в часі колишньої еміграції наших людей до Америки, саме наші люди робили на чужинців по корабельних «Zwischendeck-ах» щонайгірше вражіння незорганізованістю своїх гуртів та жалюгідним, ущерть спроле-таризованим виглядом. Отимто, на мою думку, така зовсім собі безпретенсіональна річ, як Т. Бордуляка «Іван Б р а з и л і є ц ь», з погляду на проблему еміграції в нашому минулому далеко позитивніша з культурно-історичного боку, ніж «Камінний хрест» Стефаника, хоч її мистецька сторінка очевидно багато слабша. Але вона видержана в атмосфері спокійного, зрівноваженого тоном і рисами оповідання, тоді, як у Стефаника вся акція переходить в гарячковий транс, де всуміш клекоче гам пращального триклініюма, плач і крик Іванової розпуки, деліріюм невгомонного туску за рідною хатою, і де вкінці мало не приходить до бійки. «Мой, як-єс ґазда, то фурни тото катране з себе, бо ті віполичкую, як к...» і починається танець п’яних людей: «Польки мині грай, по панцки, мам гроші!» (ст. 121). Певно, — з мистецького боку це одне з найсильнішого, що створив Стефаник, і як картина з побуту нашого села воно завжди буде робити на читача вражіння своєю глибоко ліричною експресією. Але з ідеологічного, з культурно-історичного погляду ця річ, так само як і цілий ряд інших нарисів Стефаника, насуває саме сьогодні поважні сумніви.
5.
Бо і яка ж ідеологічна сторінка в інших нарисах збірки «Синя книжечка»?
В нарисі «Д і т и» маємо монолог старого дядька, з якого дізнаємося про трагедію старости батьків, для яких невдячні діти не мають ніякої пошани і ніякого співчуття... «... Син на постели, невістка на печи, а я з старою на земли, на соломі валєємоси. А це ж по правді, а де Бог є? У цих людий вже нема Бога, ой нема... Здихайте, старі, бо вам шкода лижки страви. Молочко поїдають, сирець поїдають, а ми, як щенєта, на них дивимося. А я їм коровку дав, овечки дав, плуг дав, усе дав ...» (ст. 18). Як бачимо — це мотив знаменний для оповідань з життя селян не тільки в нашій літературі. В німецьких Dorfgeschicht-ax напр., він розроблений іноді на тлі великих життєвих трагедій. Тому то, коли б він у Стефаника був одинцем, то він не розбуджував би ніяких застережень з боку критичного читача. Але де далі у Стефаника, цей мотив — невдяки дітей до батьків — повторюється, і то не у формі такої легкої ліричної скарги, як у нарисі «Діти», а ладом брутальної лайки в бік нещасної матери, з докором за те, чому вона вже раз не вмирає. Маю на думці нарис «О с і н ь».
«На печі лежала Дмитрова мама. Дрібка жінки, завбільшки десятилітньої дитини. Кашляла, не переставала.
— «Божечку, Божечку, найди мині смерти, най я так гіренько не валєюси! Вже відай спокутувала усі гріхи, шом нагрішила... Дес умирають такі, що лиш би їм бути, покидають добро і маєтки, а я як отот твердий камінь, що го ніхто не годен роздавити. Боже, Боже, та за що ні так тяжко караєш? .. » — «Ваше, мамо, говорене скінчилося. Сидіть собі на печи та кашляйте. Маєтків від вас не посів-єм, волів і коров не забрав-єм, та й сидіт собі тихонько. Або ліпше собі погадайте, чим я вас буду ховати? Чикаєте тої смерти, як каня дощу, все «Божечку, Божечку, Божечку, найди мині смерть, а то все на мою голову ...» Баба хотіла заплакати, але закашлялася. — «Бігме, оглухну, — казав Дмитро.» (ст. 86—88). Сюди належить теж самотна смерть старої матері в нарисі «Сама - с а м і с ь к а», і так само образ останньої самоти старої матері-жебрачки в нарисі «Святий В е ч і р», де виняткова приявність сина біля неї заради Святого вечора тільки підкреслює трагіку. Це теж два з найсильніших, найоригінальніше подуманих малюнків селянської трагедії у Стефаника. І навіть, якби він був не написав більш нічого, то вже тільки ті два, зрештою невеличкі нариси запевнили б йому видатне місце в нашій оповідаючій літературі. Бо треба справді геніяльної інтуїції і великого співчуття до людини на те, щоб углибитися так без решти в душу тих безталанних жертв недолі села, як це зміг Стефаник тут в малюнках формою зовсім легких, в нарисі «Сама -с а м і с ь к а» навіть не без рис утаєного, трагічного гумору, подих якого не порушує проте серйозности малюнку ніде. Але саме тому, саме з глибин захоплення мистецькою спромогою автора, українському читачеві хотіло ся б бачити з ідеологічного боку принайменше поруч тих малюнків трагічних ще й інші сторінки родинного життя українського селянства. Та хіба ж у нас, українців, що звикли так дуже протиставити святість нашого родинного життя рознузданню цього ж життя в наших ворогів, в нас, українців, кажу, які ми так дуже любимо хвалитися достойністю наших матерей, високою мораллю українських жінок як дружин і повним пієтизму відношенням українських дітей до їх батьків, хіба ж у нас і на селі немає благодатного проміння любови в родинному житті? Адже трагедію смерти старої мужицької матері, і то смерти, що її та мати вибирає собі з власної волі, щоб не бути тягарем для рідні сина, маємо і в Коцюбинського «Що записано у книгу життя». Але якеж інакше обличчя того малюнку тут! Яке інакше відношення матері до сина в Коцюбинського, який могутній подих материнської любови, що добровільно рішається на смерть останньою героїчною посвятою для сина, посвятою, що досягає тут своєю етичною величчю рівня Айсхілевої, справді репрезентативної трагіки! Тоді, як у Стефаника здебільшого — простацька лайка. І я думаю, що коли б молодий Стефаник був менше зачитувався у творах такого чужого нам духом Усп’єнського, а був з більшим пієтизмом підійшов до нашого ж таки Квітки, якого «Марусю» він, на жаль, як сам каже, не прочитав до кінця ніколи, то хто знає, чи ідеологічна сторінка його нарисів не була б сьогодні інакша, далеко інакша? ..
Бо повертаючись ще раз до Квітчиної «Марусі», — так по інквізиторськи кинутої в нас на Index librorum prohibitorum за недавного ще в нас панування цезарівхбоговитого волюнтаризму та їх диктатури за єдиноспасаємим гаслом «А бий мнєких!» треба сказати, що та «Маруся» дає нам таку картину життя і духовости українського села, за яку нам з ніякого погляду соромитись не доводиться. Картину, яку ми саме сьогодні можемо з гордістю показати кожному чужинцеві як письменницький документ культури українського села першої половини XIX ст. Вповні з тою гордістю, з якою німці хваляться ще нині тодішніми дорфґешіхтами Пестальоцціх, Брентана, Іммермана. Авербаха та Ґотгельфа, данці селянськими оповіданнями Стена . Бліхера (1825), а французи справді гарними селянськими ідиліями мадам Жорж Санд . .. Так — вони прекрасні ті її оповіданнячка з життя французького села та проте Шевченко після лектури оповідань Марковички не завагався сказати, що Жорж Санд як оповідачка в порівнянні з Марковичкою не годиться їй навіть — за кухарку ...! Отак наш найбільший поет умів цінити своє. Але ми, його нащадки, його духова сім’я «вольна, нова», захопившись чужими ґльоріями, вспіли вже викинути запліт нашої літератури не тільки Квітку і Марковичку, але й Кониського, Грінчен-ка й Нечуя-Левицького, піднайшовши для них страшний крімен, якому ім’я «просвітянщи-н а». (Дивись фейлетон в колишнім паризькім «Українськім Слові» п. н. «Н а варті наці ї» Юрія Косача). Але тоді, як в нас волюнтаризм побиває бідного Квітку і Марковичку, а Ю. Косач викинув за борт Кониського, Грінченка та Нечуя-Левицького, дух Царатустри, заманений чудесними словами в Стефаниковім нарисі «Злодій»: «Мнєкому ніколи не варт бути, бо мнєкий чоловік нездалий до нічого» (ст. 234) — змонополізував
Стефаника для себе. Змонополізував його як уподобника моцних людей, селянського «рихту» і духа чорнозему, і отак Стефаникові і в другій половині його діяльности довелося творити в атмосфері подібного безкритичного захоплення ним, як і після передмови проф. Смаль-Стоцького в «Синій книжечці». Однак оцим я не хочу сказати ні пів слова проти чогось, що у Стефаника е глибоке, гарне й вартісне. Я ціню і люблю Стефаника як творця багато дечого, що лишиться завжди самоцвітом в нашій літературі. А коли я тут говорю про безкритичність атмосфери, в якій йому колись доводилось творити, то маю на думці те дуже шкідливе в нас явище в літературі, що коли ми.раз станемо навколішки перед якимось письменником чи поетом, то ми, українці, звикли вже адорувати його до повного змумізування його духовости, так що про якусь животворну критику щодо нього перестає взагалі бути мова. Отак ми змумізували досі Шевченка, Франка і Лесю Українку, на яких критично дивитися ми перестали вже давно. І змогли ми отак змумізувати вже і Стефаника, поставивши його бюст в Пантеоні наших святих мумій раз в р. 1900, а далі в р. 1926 з появою його збірки «Вона — земля». А наслідки того? Це власне його замовкнення на довгі десятиліття і ті вбивчі «павуки з хрестами», про які Стефаник такими вражаючими словами говорить до дружини в листі з 1900 р.
(Закінчення буде).

