ЗАПОВІТ
1.
Ідуть на захід ешелони 
У далечінь за горизонт ... 
Тобі, моя єдина доню, 
Пишу я, їдучи на фронт.
В цей грізний час живу тобою,
В майбутнє шлю тобі привіт,
З твоїм ім’ям піду до бою,
Тобі складаю заповіт.
Живи, рости! — Пролинуть роки — 
В тобі одній я буду жить.
Твій погляд любий кароокий 
Вогнем мого життя горить.
І якщо так мені судилось, 
Що й я від кулі упаду — 
В душі твоїй мені б хотілось 
Лишити віру і мету.
Ті сподівання і надії, 
Що я в душі своїй носив, 
Ті ідеали й любі мрії, 
Що в них кохався, ними жив.
Хотів би я, щоб знов розквітли 
Вони в душі твоїй ясній,
І вабили б тебе до світла,
І кликали б тебе у бій.
2.
Тепер палке, розквітле літо 
Таке багате на врожай. 
Поля неначе злотом злиті — 
Не видно й краю, де межа.
До долу клонить буйне жито.
Куди не глянеш — далина ... 
Шепоче колос: жити б ... жити...
А в селах сум і тишина, 
Мов упились отрути — зілля ... 
І сум ... і плач ... Чия вина? 
Страшним і диким божевіллям 
Іде війна... Іде війна...
Неначе в пеклі ніч і ранок
Земля здригається, гримить.
І кожен вибух — в серці рана,
Й на душу камінь — кожна мить. 
Куди не глянеш — скрізь руїни 
Стоять примарами в імлі. 
В риданні кличе мати сина, 
Лицем припавши до землі...
В диму і полум’ї криваво
Палають села і міста.
Лежить в руїнах наша слава
І наша гордість — Дніпрельстан. 
Все гине ... Все, що виростало 
На нашій крові і кістках. 
Усе руйнує, нищить, палить 
Війни безжалісна рука.
3.
Нема святішого на світі, 
Як рідну землю боронить, 
За неї вмерти, нею жити, 
Боліти нею кожну мить.
Й немає гіршої провини
І ще чорнішої ганьби, 
Як зрада власній батьківщині 
У дні такої боротьби.
Чому ж така на серці туга, 
Вагання, кволість, біль гірка, 
Й до бою заклик — мов наруга, 
І не здіймається рука
На ворога? .. Чому холону
Й не пориваюсь я у бій? .. 
Моя надіє, люба доню, 
Як розказать про це тобі? ..
І честь і волю й Батьківщину 
Нам затоптала й відняла 
Ворожа сила — хай же гине 
Така держава, клятий лад.
І знов чекає, знов надії 
Плекає в серці наш народ: 
Війна — це свіжий вітер віє. 
Війна — новий переворот.
І це надходить час розплати, 
Кінець неволі і тюрми... 
Хто ж піде в бій тепер за ката, 
Що рідний край наш уярмив!
«За батьківщину українці» ...
О, біль, о, гнів ... Немає слів ... 
Ми мов раби ті, мов чужинці, 
На нашій не своїй землі.
4.
Неначе хвилі серед моря,
Пливуть думки у синю даль ... 
Яка ж на вас чекає доля?
Який життєвий ідеал? ..
Переді мною знов кімната
І на стіні портретів ряд ... 
Ось, наче сонце, сяє свято, 
Пророчий погляд Кобзаря.
Ще — Коцюбинський. 
Далі — Леся, Франко заглиблено-сумний: 
В задумі очі і здається 
Звучать слова: «Народе мій...
Чи будуть в тебе теж на стінах 
І в мислях оживать також Шевченко, Леся Українка, 
І Коцюбинський і Франко?
Хотів би я, щоб ти такою, 
Як і вони, в житті була, 
Щоб, як калина, над рікою 
Для краю рідного цвіла.
