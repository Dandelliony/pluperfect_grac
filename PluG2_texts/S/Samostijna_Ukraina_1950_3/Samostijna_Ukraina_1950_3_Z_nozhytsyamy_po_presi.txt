З ножицями по пресі
«Чи заокеанським українцям потрібні власні політичні партії?» — ставить питання в американському щоденнику «Свободі» (ч. 33, 1950) Микола Чубатий і доходить до висновку, що ажніяк не потрібні. Він не бачить, бо не подає, ні одної причини, яка виправдувала б існування політичних партій у недержавному народі.
Окремою проблемою є дискусія на тему: чи потрібні нам такі (і всі) політичні партії, які в нас існують. Можна з легким серцем сказати, що без багатьох з існуючих у нас політичних партій, можна було б обійтися, і наша визвольна політика та боротьба нічого б не втратили на тому, а може, навпаки, ще й виграли б. Але автор статті не говорить про непотрібність існування тієї чи іншої конкретної партії, не подає мотивів засуду їх чи то її на ліквідацію, але говорить про непотрібність існування в нас партій взагалі, підкреслюючи, що, оскільки ми є недержавним народом, існування в нас «партійного розбиття» є для нас шкідливим.
Поминаючи питання чи то політичні партії приносять з собою тільки розбиття (автор вважає, що було б краще, якби усе наше політичне життя було підпорядковане диктатурі одної політичної партії, при чому не легко догадатися яку саме партію він має на увазі), ми можемо ствердити тільки одне: є тільки дві категорії народів (немає значення — державних чи недержавних), які не мають своїх політичних партій: народи, які перебувають під тиском насилля, диктатури в умовах терору однієї політичної партії (СССР, Еспанія, раніше Німеччина та Італія), владу яких вони не в силі скинути, і народи (племена) напів або й цілком примітивні, дикі (готтентоти, бушмени, самоїди і т. д.). Шкода, що автор статті не висловився докладніше, яка ж саме система політичного устрою йому більше подобається: така, як у СССР чи така, як у самоїдів (ненців).
Що ж до питання чи заокеанським українцям потрібні політичні партії — то це справа смаку. Їм може й досить мати лише Український Народній Союз. Але для ведення успішної визвольної боротьби українському народові, політичні партії таки потрібні. Справа лише в тому, щоб вони, прикриваючись безпартійністю (як це роблять деякі з існуючих в нас партій і їхні поплентачі) не підготовляли політичної диктатури одної партії. Бо тоді ми дійдемо не до безпартійности, а до однопартійности. А це хіба велика різниця?
Сама аргументація автора статті викликує лише здивування: як то може людина з науковою репутацією так пересмикувати факти — в Англії він бачить лише дві політичні партії, а ми, читаючи англійські часописи, нараховуємо в цій країні аж 10 політичних партій, у ЗДА він також зазначує лише дві політичні партії, а ми крім них бачимо ще проґресивну, комуністичну і інші. Політичне життя деморалізоване тепер не тільки у Франції, де є багато політичних партій. Якщо об’єктивно поглянути і на інші держави, то побачимо, що прояви «деморалізації» в них не менші, ніж у Франції, отже справа зовсім не в існуванні політичних партій. Бо навіть «двопартійна» система в ЗДА не може запобігти тому, що деякі американські урядовці викрили найбільшому ворогові людства — большевикам чимало важливих державних та військових таємниць. Порівнюючи програми всіх політичних партій, автор не бачить у них ніякої різниці «під соціяльним оглядом». У нього гетьманці, демократи, соціалісти і бандерівські тоталісти «хочуть того самого і на ділі мало чим різняться». А нам здається (і це знає майже кожний), що існує таки велика різниця в тому, чого саме хочуть бандерівці, а чого, наприклад, УНДС-івці. Чи не кпить собі автор з фактів і логіки?
*  *
Голос Миколи Чубатого не випадковий. На ту саму тему і тим самим тоном заговорила і «Америка» (ч. 10, 1950). І вона виступає проти існуючих у нас політичних партій.
У статті «Чи треба нам партій?» редакція газети доходить до більш конкретного вже висновку: «Ми, американські акраїнці, є одна партія, партія оборонців права українського народу на власну, самостійну державу на його рідній земли (залишаємо мову оригіналу). А всякі різниці соціяльно-політичних ідеологій тут ні при чому».
В тому самому місці, де «Америка» виступає проти партійництва вона пропагує нову партію і то аж таку дивовижну, як партію американських українців.
Партія американських українців! Добрий початок! Треба сподіватися незабаром голосів за потребою створення партії австралійських, аргентинських, бразильських, філіпінських, а може й мадагаскарських українців, Ідеологія, програми, політичні і суспільні концепції — це все для готтентотів, Ми ж культурна нація,
* *
«Український Самостійник» — новий часопис у Німеччині в ч. 6/1950 з дня 12 лютого приносить інтересний коментар якогось Р. І. (чи не Роман Ільницький?). Комантуючи події в Азії, визнання СССР Го-Ші-Мінґа в Вєтнамі, - та заповідження допомоги ЗДА його конкурентові Бао Дай, згаданий коментатор пише:
«Для нас, українців, цікавий конфлікт у Вєтнамі також з правно-дипломатичного боку. Виявляється, що сучасна політична практика допускає можливість визнання двох урядів в одній державі ще за мирних часів, ще тоді, коли великодержави не стоять між собою в гарячій війні... Коли Москва визнала Го-Ші-Мінґа, то що стоїть на перешкоді тому, щоб Вашінґтон, Лондон, а передусім Париж визнали УГВР, як уряд України, а УПА, як його армію?’
Думаємо, що насамперед сама УГВР стоїть тому на перешкоді. Вона мусить бути тим урядам відома, вона мусить мати мандат українського народу і вона мусить бути одиноким репрезентантом національної України.
Закордонним урядам відомо, що репрезентантом політичним України, її урядом на еміграції є УНРада, особовий і політично-груповий склад УГВРади їм не відомий. Як же вони тоді визнаватимуть анонімні для себе і для українського народу «уряди». Що ж до УПА, то принайменше дивним домагання коментатора окремо визнавати уряд, а окремо армію. Думаємо, що коли буде визнана українська самостійна держава, то автоматично буде й визнана її армія, підпорядкована законному урядові держави.
А поза тим прецеденс до визнання УГВРади урядом України трошки за благий. Це не тільки в справі Вєтнаму, але й Еспанії, Греції, Китаю і т. д. виявлялось, що «політична практика допускала можливість визнання двох урядів в одній державі ще за мирних часів, ще тоді, коли великодержави не стояли зі собою в гарячій війні». Дивним дивом, чому то тоді коментатори угаверівської політики не висували домагання до великодежав визнати УГВР урядом України. Чи не тому, що не було тоді ще взагалі на світі УГВР і «Українського Самостійника», хоча був законний уряд Української Народньої Республіки.
* *
Редакція «Українських Вістей» (Новий Ульм, Німеччина), цитуючи уривки, з висловлювань двох політичних мислителів, Бенедетто Кроче і Вячеслава Липинського, про націоналізм, намагається переконати читачів, «як небезпечно з цим поняттям (націоналізму) зв’язувати українську визвольну боротьбу і чому прогресивний світ підозріло ставиться до всіх рухів, які носять на собі наличку націоналізму».
Цитовані «Українськими Вістями» думки Бенедетто Кроче і Липинського говорять про два націоналізми. «Національна ідея як така, відстоювана в її клясичній формі від Мадзіні, була завжди гуманістичною й космополітичною і тим самим стала прямою протилежністю того націоналізму, що перетворився на активізм і здійснив параболю, яку такими словами передбачив Ґрільпарцер: «від гуманізму через націоналізм до звірства» (Бенедетто Кроче). «Націоналізм буває двоякий: державно-творчий і державно-руйнуючий — такий, що сприяє державному життю даної нації, і такий, що це життя роз’їдає. Перший є націоналізмом територіяльним і політичним, другий є націоналізмом екстериторіяльним і віроісповідним. Перший я називаю патріотизмом, другий — шовінізмом» (Вячеслав Липинський).
І в нас є два «націоналізми». Шкода, що «Українські Вісті» не вміють їх бачити. Але говорити, що прогресивний світ ставиться підозріло до всякого націоналізму, надто вже легкодушно. Поперше, це залежить від того, кого саме «Українські Вісті» називають і визнають прогресивним світом, а подруге (як про це може свідчити хоч би стаття Керроля в американському журналі «Лайф») політичний світ саме розраховує на позиції і ролю націоналістичних рухів. А врешті, треба ж собі усвідомити, що ми називаємо і розуміємо під націоналізмом. Коли під ним розуміти лише одну політичну партію, що себе охрестила таким епітетом, то можна ще з деякими застереженнями на це погодитися. Але коли ми розуміємо націоналізм, як визнання нації за історичну категорію, рівну, а може й вищу від всіх інших категорій суспільного і політичного порядку, коли розуміємо під ним змагання забезпечити свойому народові свободу праці, життя, розвитку, звільнити його від чужого політичного панування і економічної експлуатації, коли розуміємо націоналізм, як змагання до впорядкування відносин у світі на основі співпраці всіх народів, як рівних з рівними і вільних з вільними, а для забезпечення і здобуття цього знаходяться люди, що віддають за це своє життя, — то хіба не є більш ніж наївним говорити про небезпеку «зв’язувати українську визвольну боротьбу з поняттям націоналізму»? Може значно небезпечнішим зв’язувати цю боротьбу з тим «прогресивним» світом, що виправдав вбивника Петлюри, що на українську державну самостійність дивиться очима російського чорносотенця (хоч і соціяліста), а представникам українських соціялістів наказує вичікувати в передпокоях соціялістичних конференцій, як батракам «проґресу».


