Замість фейлетону
КІНЬ НЕ ВИНЕН *)
Категорично заявляємо: кінь, хоч він і буланої масті, не винен.
А втім, про коня скажемо ще нижче. Спочатку - дещо про одного прокурора. Певніше - про виконуючого обов'язки прокурора Київської дільниці. Південно-Західньої залізниці тов. Проценка.
На ввіреній Проценкові дільниці є магазин. 123 відділу робітничого постачання Дарницького відділу залізниці. Завідуючим цим магазином був якийсь А. І. Пінхус. Як він працював, довгий час цього ніхто не знав. Та ось діяльністю Пінхуса зацікавилась Київська торговельна інспекція. Інспектор тов. Маркевич, який перевіряв роботу Пінхуса, трохи підняв завісу над таємничою діяльністю цього працівника прилавку.
Пінхус, перш за все, на свою користь відрегулював вагу. Він обважував, обраховував споживачів. Ціну на хліб він встановлював сам, і таку, яка теж була йому на користь.
Інспектор заглянув і в допоміжне приміщення. Там лежав печений хліб, чотири мішки борошна. Ніяких документів (накладних) про те, звідки одержано ці продукти, у Пінхуса не знайшлося.
Інспектор склав акта, якого підписав і сам Пінхус.
Торговельна інспекція запропонувала начальникові відділу робітничого постачання Мартиненку негайно зняти Пінхуса з роботи, а матеріял на нього був переданий згаданому прокурові тов. Проценкові для притягнення злодія до відповідальності.
Здається все ясно. Злодія впіймано. Зроблено все для того, щоб припинити діяльність шахрая, покарати його.
Проте, так тільки здається. Бо насправді справа чомусь повернулась зовсім в інший бік.
Мартиненко не виконав постанови Державної торговельної інспекції - чомусь не зняв підлеглого йому Пінхуса з роботи.
Ну, а прокурор? Для прокурора не повинно бути "дрібних" справ, коли йдеться про захист державних інтересів. А от тов. Проценко вирішив інакше.
- Не вагонами ж розкрадають, то нехай хтось інший займеться цією справою.
І він доручив розслідувати справу шахрая Пінхуса не кому іншому, як одному з працівників відділу робітничого постачання - Зарубіну.
Зарубін застосував всі відомі йому методи розслідування, але Пінхус вперто не визнавав себе винним. Нарешті Зарубін застосував останній метод. Як пише він у своїх висновках, "при особистій і дружній бесіді з Пінхусом" той розповів усе. Висновок Зарубіна довгий і плутаний, але ясно одне.
Виявляється винен ... кінь буланої масті.
Як розповів "у дружній бесіді" Пінхус, а Зарубін в акті записав - в одного робітника нібито є в розпорядженні незвичайний кінь. Бувають дні, коли він може їсти тільки... печений хліб. В якесь свято той робітник розщедрився і купив для годівлі коня аж два пуди хліба ...
Потім .. . Одне слово, Зарубін лишився задоволеним "дружньою бесідою" з Пінхусом, його відповідями і написав висновок, що ніяких претензій до нього нема і не може бути.
Та поки Зарубін оформляв свої висновки, Пінхус захопив з каси магазину 13 500 крб. і зник.
А прокурор? Прочитавши висновки Зарубіна про буланого коня - тобто байку про сиву кобилу, - Проценко написав висновок: "підстав для притягнення Пінхуса до кримінальної відповідальності немає".
Дарма втік Пінхус. Другого такого прокурора, як тов. Проценко, ми певні, він не знайде.


