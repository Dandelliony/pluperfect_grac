Кадри наших днів
«Сталін — миротворець»
З нагоди 70-літнього ювілею Сталіна Кремль пустив у світ ще одну пропаґандивну качку: мирову нагороду імені Сталіна. Нагороду даватиме Москва тим, хто, на її думку, найбільше прислужиться справі світового миру.
Чи може бути більша іронія? Вовк має давати нагороди тим, хто, нібито, найбільше прислужиться справі овечої безпеки. Говоримо — нібито, бо немає сумніву, що сталінську мирову нагороду дістануть саме ті «світові миротворці», які найбільше прислужаться справі допомоги московсько-большевицькій аґресії в світі, чи то як організатори московських п’ятих колон, чи теж як проповідники духового й фізичного обеззброєння вільних ще дотепер народів перед московсько-большевицьким наступом.
Як один з таких «миротворців» виступив під час ювілейних сталінських святкувань Георгій Маленков, права рука Сталіна. У своїй промові він особливо підкреслював переконання Сталіна у тому, що, мовляв, большевицька і західня капіталістична системи можуть мирно існувати поруч. Деякі наївні американські журналісти підхопили це твердження Маленкова, як доказ того, що ніби то Москва бажає миру з західніми демократіями. Дальші логічні висновки з цього прості: заходові не треба озброюватися, не треба дратувати комуністів і Москви, треба навіть у дечому їй поступитися, бо ж вона бажає миру.
Чи хоче Москва миру? В сучасну пору, мабуть, що так. Китай, хоч і переможений комуністами, але ще не опанований Москвою. Не повністю ще зсовєтизованими є сателітні держави, не забезпечене ще запілля совєтських армій, приготованих до походу на захід. Тому-то Москві на руку вести тепер пропаганду миру, маючи на увазі ще й другу мету: своїми «мирними» пісеньками приспати увагу Заходу. Приспати аж до того часу, коли Москві вигідно буде дати всім своїм військовим силам і п’ятим колонам рішучий наказ — удар по всьому фронті!
Хто має у цьому сумніви, хай лише пригадає слова Сталіна: «Існування соціялізму (тобто московсько-большевицької диктатури — Ред.) в СССР буде забезпечене лише після знищення капіталістичного оточення й перемоги світової революції.» «Лист до комсомольця Іванова, 1937 р.). А на грамотах сталінської мирової нагороди ми б пропонували вмістити не менш цінні та красномовні слова Леніна: «Як тільки ми станемо сильні настільки, щоб повалити увесь капіталізм, ми негайно схопимо його за ковнір».
Червоно-блакитна цяцька
Коли б комусь із «щасливих» громадян підсовєтської України кілька місяців тому прийшло на думку повісити над своїм будинком червоно-блакитний прапор, того всесильне НКВД було б негайно зліквідувало, як «буржуазного націоналіста». А нині червоно-блакитний прапор за наказом Сталіна повіває над усіми державними установами Української ССР, як державний прапор підсовєтської України.
Змінилася кон’юнктура. Москві треба саме тепер, напередодні чергової війни, нового пропаґандивного аргументу про повні національні права поневолених нею народів, про повну свободу національних республік, що нібито «добровільно» входять до складу новітньої Московської імперії. Не без того також, що водночас Москва хоче дешевою цяцькою окремого «державного» прапору заспокоїти розбурхані за останні роки національні прагнення українських народніх мас. Деякі прояви цього спостерігалися ще навесні минулого року під час акції «чистки» «космополітів» (всіх майже без винятку з походження жидів) у СССР.
Виступаючи у той час проти «космополітів» у літературному житті совєтської України, вірні Сталінові українські письменники й поети досить недвозначно залицялися саме до національних почувань українських народніх мас. Це не було випадковим явищем, як і не випадковим є тепер запровадження нового прапора.
На початку 20-х років, не почуваючи себе ще сильним у сідлі, московський большевицький уряд дозволив навіть Україні мати свої закордонні представництва. Окріпши, Москва зліквідувала майже всі зовнішні форми «самостійности» України. Почувши під час останньої світової війни тонкий лід під ногами, Москва знову дала Україні «власну» армію, «власного» «міністра закордонних справ», а тепер дає їй «власний» прапор і державний гимн.
Чи ж не передчуває Москва нової весни народів, що може поломити кригу, на якій тримається її імперія? І хто знає, чи в обличчі нової смертельної небезпеки московські імператори не накажуть ще повісити у Києві жовто-блакитного прапора.
Але чи змінить такий чи інший прапор, або навіть найбільш націоналістичні слова державного гимну дійсний стан колоніального поневолення України? Тим більше не зломлять вони прагнень українського народу бо рішучої боротьби за скинення московського ярма.
Поволі прозрівають
Українська преса в ЗДА принесла нещодавно заяву десятьох чільних членів Головної Управи і членів Основників Організації Оборони Чотирох Свобід України (ООЧСУ), в якій вони повідомляють українське громадянство, що — з причини відходу Головної Управи ОЧСУ та її органу «Вісника ООЧСУ» з визначеного їх основниками шляху», введення в свою діяльність шкідливої засади партійної боротьби і користування при тому засобами, які не відповідають розумінню демократії та її принципів, — вони виступають з Організації Оборони Чотирох Свобід України.
Коли пригадати собі, що на недавному свойому річному З’їзді ООЧСУ виразно заявила себе за УГВ-Радою і політичною групою бандерівців, посилаючи тільки їм свій привіт, тоді заява 10 членів, відкриває тайну авторів шкідливої діяльности, партійної боротьби, користування засобами, що суперечать демократії і її принципам. Перекладаючи на виразну мову заяву 10 б. членів ООЧСУ, належить розуміти її як протест і непогодження внутрі організації з диктатурою партії бандерівців, яка зі згаданої установи зробила собі свою партійну експозитуру.
Заява 10 членів ОЧСУ — добрий знак і мементо для рідних українських держиморд і політруків. Вона дає пізнати їм і їхнім епігоманам, що методика «праці», стосована в таборах ДП в Німеччині, тут в вільній країні, в суспільності, що звикла свобідно висловлювати свої думки і вести роботу без диктату політруків, не знайде успіху. Належить теж сподіватися, що й інші, загіпнотизовані демагогією слів, землячки — патріоти партії — навчаться дечого з розуміння справжньої демократії і підуть слідами десяти чолових членів Управи ОЧСУ і її основоположників.
Хіба не стане бандерівська пропаганда тепер говорити, що згадані 10 їхніх дотеперішніх поплентачів — це большевицькі агенти. А коли б стала таке говорити, обов’язком усіх чесних українських патріотів є стати в їх обороні. Вони поступили так, як повинен поступити кожний чесний громадянин.
Далекозорий політик
Перед кількома тижнями приїхав до ЗДА відомий український еміграційний політичний діяч, останній голова ЦПУЕ в Німеччині, проф. Іван Вовчук. Ще перед своїм виїздом за океан вспів він підписати меморіял ОУН(Р) до Президії Української Національної Ради з домаганням зайняти виразне становище до «краєвої боротьби», «переговорів українських соціалістів з біломосковськими імперіялістами», «розбивання й анархізування українського суспільно-громадського життя безвідповідальними елементами», «хаотизування церковно-релігійного життя», «зміни антидемократичної конструкції УНРади». У випадку, коли б УНРада не погодилась «розв’язати» порушені питання по думці І Вовчука, проф. І. Вовчук заповідає «ревізію свого відношення до УНРади в принципі» а «до того часу здержується разом зі своєю партією від активної співпраці з УНРадою». 
Гай, гай! Часи міняються і люди часто забувають «гріхи молодости». Ще так не давно, бо в 1945 р. проф. І. Вовчук публічно, з естради у своїх доповідях (пригадуємо добре його доповідь в Карльсфельді — Німеччина) заявляв, що він і його партія «не дивляться, так як інші наші партії, як би то чим скорше проскочити за океан, але їх погляд звернений в сторону Рідних Земель, де точиться революційна боротьба проти нашого ворога».
Шановний і заслужений еміграційний політик мабуть на старість став ще більше далекозорим, що потребує аж так далекої віддалі, щоби бачити революційну боротьбу на Рідних Землях і, як один з «революційних» її провідників, кермувати нею.


