3694 дітей у 24 селах не мають школи ані вчителя!
ЗАГРОЗЛИВИЙ СТАН У ТУРЧАНЩИНІ САМБІРСЬКОЇ ОКРУГИ
Навчання в основному почалося в нашій окрузі 1 жовтня ц. р. Здавалося, що після важкого минулого сьогодні все піде як слід. Тимчасом склалося інакше. Вже в перших днях почали надходити тривожні вістки, про те, що вчителі не йдуть учити, шукають „теплих“ місць у місті по різних установах. Як нас інформує шкільна референтура коло 50 вчителів відмовилося йти працювати там, де дістали призначення, а велика скількість учителів загалом не зареєструвалася на вчительську працю. В цій справі ми помістили вже в ч. 20 статтю п. з. „Незрозуміла байдужність“ та в ч. 19 заклик шкільного референта з Турки до вчительства, але як досі — без успіху. І сьогодні стоїмо перед таким фактом: 3694 дітей шкільного віку у 24 селах Турчанщини без школи та без учителя, а в багатьох школах на сотні дітей припадає 1—2 вчителі! Для того, щоби навчання відбувалося нормально треба ще 219 учителів! Становище незвичайно загрозливе! Можна би дивуватися, що до цього допущено, але це нам нічого не дасть. Факт остане фактом. Потрібно негайно вжити заходів, щоб якнайскорше двигнутися з цього становища. На нашу думку, потрібно негайно перевести реєстрацію всіх, що мають вчительські кваліфікації і працюють не за фахом та всіх учителів, що взагалі ніде не працюють. Треба знайти спосіб, щоби всіх цих учителів спрямувати туди, де є їх місце — до школи. Та розуміємо, що цього ще буде мало. Для доповнення вчительських кадрів потрібно звербувати негайно українську б. середньошкільну молодь, яка має закінчених 6 кл. старої гімназії або рівновартну освіту. Крім цього можуть тимчасово вчити також священики. Для кандидатів на вчителів з нижчою освітою як 6 кл. гімназії старого типу потрібно би було зорганізувати коротко-термінові курси.
Про всі ці справи слід подумати Українському Окружному Комітетові та прийти з допомогою шкільному референтові. Крім того громадянство зацікавлених в існуванні школи сіл повинно вживати всіх можливих заходів, щоб діти не оставалися без школи. Школа в сучасний момент є найповажнішою ділянкою нашого національного життя, а праця вчителя найбільш почесною і найбільш відповідальною національною місією. Стоїмо перед важким, але дуже важливим завданням — дати за всяку ціну українській дитині — українського вчителя.
Якщо цього не зуміємо зробити, будемо примушені на ганьбу превелику прийняти такого вчителя, який буде. В зв’язку з цим звертаємося також з закликом до українського громадянства у селах нашої округи та зокрема до кооперації поставитися якнайбільш прихильно до школи та до вчительства, яке працює сьогодні в досить важких умовинах. А то буває, що вчитель іде голодний до школи і голодний вертає зі школи до хати. Це не приносить нам чести та не сприяє розвиткові нашої культури.