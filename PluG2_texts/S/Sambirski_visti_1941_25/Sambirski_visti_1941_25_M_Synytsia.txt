М. СИНИЦЯ
Учитель під большевицьким чоботом
(СПОМИНИ)
Коні під ними нагадували наших фіякерських шкап, упряж партяна. Мундур бійців партацький, низом стрепехатий, його виконання „по сокирі”, обува лиш низом шкіряна, халяви з тканини, а все брудне, неохайне, недбале. І коли закватирувались наніч у село, тоді показували населенню вершок своєї культури: кіно, немов би ми, західньоевропейська дич, такої чудасії зроду не бачили й не чули про нього. Намагалися нам, европейським папуасам, заімпонувати „своїм" винаходом. Невільно було бійцеві віддалятися одинцем від своїх частин, а якщо відходили кудись, то найменше по два. Це була чортова метода слідкування, щоб один не сказав правди про червоне божевілля. З населенням розмовляли рідко, а якщо розмовляли, то гудили наше, вихваляючи своє рідне, сталінске, колгоспне. За червоними бійцями розлилось негайно по містах червоне тимчасове управління, яке при помочі наших доморослих комунарів і скорпіонів розпустило своє павутиння по сільських закутинах і почало шумне урядування. Владу на селі одержало ніким не вибиране найгірше шумовиння: ноторичні злодії, які мовляв, морились по тюрмах за ідею, нероби, злочинці ізза грат. Словом, осібняки, які не мали нічого спільного з чесністю, стали заборолом червоної влади на селі. Горе тому, хто не повинувався б їм. їх воля — це закон. Перед ними затремтіло усе село, з священиком і вчителем включно.
У склад перших „комітетів” попали ненароком і чесні громадяни, але тільки формально, для числа, бо, направду, вони не мали найменшого голосу в „комітеті” і стали осторонь махінацій „Комітету”, в якому деспотами були спритний хитрун — секретар і туполобий „голова”.
Учитель знайшовся у незручному положенні. Його безпосереднім зверхником був вчорашній каналія — злодюга. Шумовиння, якому вчора ніхто й руки не подав би, удостоїлося влади куди вищої від учителя чи священика. А не дай, Боже, особистого порахунку, тоді горе, — бо „час розплати настав”. Самоволя бестії була законом, який міське управління санкціонувало, мовляв: „Так народ хоче, така воля народу”. Часто-густо така двоножна тварина намагалася анулювати розпорядки тимчасового управління, видаючи на зборах приказ учителеві, наприклад, вчити в неділю. Учитель став манекеном у руках самовільно складеної кліки, виступаючої під шумною назвою „Комітету”, а пізніше „Сільради”.
Манією большевиків було скликати майже щоденно збори, семінари, конференції, на яких втовкалося в голови примусово приявних слухачів речі про вищість большевицької техніки, культури, могутність, непереможність, а це все мало одну мету: розпалити аж до білости у слухачів гарячу любов і відданість усім червоним вождям, зокрема „любимому генію і учителю всього людства, Сталіну”.
Ніодне із публичних збіговиськ не обійшлося без примусової активної участи вчителя. Безпосередньо перед зборами приходив до вчителя післанець з візванням: „Товариш голова (або секретар) казали прийти на збори, але за раз”. Спробуй, учителю, не прийти, — горе тобі. Ніякі оправдання не помагали. На місці зборів голова чи секретар прямо приказував виступити вчителеві з промовою по такій то справі. Що ж тут говорити? Прямо брехати, алеж бо і до брехні треба підготовитись. Бо ануж скажеш щось не по їхньому, то завтра відповідатимеш. Хоч—не—хоч виступав учитель як большевицький оратор і брехав, — брехав, хвалив та кінчив окликом: „Такий то і такий вождь хай живе”. Сіра маса примусових слухачів так привикла до цеї комедійки, що наприкінці з іронічним і глумливим патосом і собі репетувала „хай живеее!”. Деякі із свідоміших одиниць ще й досолювали глумливо: „Товарішу Сталіну ураа”. В більших центрах району, як Старий Самбір, Стара Сіль, тягнули бідного директора щоденно на кілька різних збіговиськ різних організацій де він обов'язково мусів виступати як фігурка—манекен.
Уряд і партія робили вчителя відповідальним за комуністичне виховання повіреної йому молоді у клясі, а директора за те саме у цілій школі. Не було ради. Сохрани Господи, відмовитись, оправдуватись, чи що. На це не було ніяких аргументів, хоч би найбільш переконуючих. Коли ж бо вчителі прекрасно знали, що не то, що учитель, але й найбільший комунар з - зпід пахи самого Сталіна не переконає живої душі дитини про рацію комунізму і його тактики. По-друге, як йому плювати на те, що ще недавно подавав як народнє євангеліє, чим захоплювався і горів. Однак, тут конечно треба було щось зробити, щоб в разі потреби доморослим і районним комунарам посвітити червоним світлом, подути червоним вітром, наситити червоною бриднею. Для цеї цілі учителі користувалися звичайно різними піснями і віршами, обов'язково тільки радянськими, що звеличували „героїчні подвиги” червоної армії, котра нас „по - героїчному” освободила, „мудрість і геніяльність” Сталіна, „щасливе й радісне життя” у колєктивному пеклі і т. п. (Даль. буде).