Володимир Островський. Сміх землі. Оповідання. Літературна бібліотека «Діла», Львів, 1930.
«Кат зна що з мене зробили, а в мене з кожної дірки жовто-блакитне!»
«Сміх землі», стор. 5.
В автора з кожної дірки може йти жовто-блакитне, це його діло. Треба мати особливий смак бібліотеки «Діла», іцоб це все зібрати й подати своїм читачам як літературну страву.
Колись у літературній бібліотеці «Діла» виходили переклади «найзнаменитших повістей» європейської літератури й деякі кращі твори українських письменників. Сьогодні «Діло» видає й рекомендує гарячо «Сміх землі» Островського. Дорога від перекладів «найзнаменитших повістей» до «Сміху землі»—це, між іншим, дорога розвитку західноукраїнського дрібноміщанства за останні десятиліття.
В нас тепер часто говориться про зв’язки партійності з літературою. Не треба перетягати струни в тих зв’язках, не брати їх надто дослівно. І от, навпаки, «Сміх землі» є дослівним «мистецьким» застосуванням ундівської програми у волинських обставинах.
З чотирьох комбінацій, які можуть виникнути між якостями Партійної програми й письменника, є одна: де нікчемна програма натрапляє на нікчемного 1 письменника, й саме ця комбінація зайшла в «Сміху землі» Островського.
Сміх землі — це має бути могутня сила села, селянства як верстви, грунтовна молода сила, з якої автор робить тло для нехитрого розвитку свойого задуму. Автор має конкретний образ тієї сили, майже символічний «мистецький» образ, до якого любовно повертає. Ось цей образ:
«— Наплювать! — загриміло в бічній вуличці.
— Ха-ха-ха!.. — Він мене в морду, а я йому: наплювать!
...Чув? ...Сміються, що його «в морду»... Значить, підсвідомо відчувають, що перед вічністю народу з його радощами й муками все це дрібничк и».
І вдруге:
«— Він мені в морду, а я: наплювать! — От де сила!» (стор. 4, 6, 26).
Поминаємо те, що цей класичний образ народної «сили» міг постати тільки в розм’ягченому мозку луцького (чи тільки луцького) інтелігента. Звертаємо на його увагу нашого читача як на золотий виквіт «національної» літератури, в якому підсвідомо виявилась, може, мрія цього націонала про його майбутнє відношення до народу в «соборній, незалежній».*
Автор міг спокійно обмежитись до цього єдиного в свойому роді виразу народної сили. Але, повний безмірного захоплення від народу («які вони милі, любі!», «Ех, які вони любі!»), він тратить міру в виявах цього захоплення, впродовж цілої книжки, від сторінки до сторінки, він папужить про силу народну, про могутній сміх землі, доки цей сміх не розростається в космічну силу й не погрожує весь вік лунати над землею.
Ось зразки цього папугайського рефрену:
Стор. 3. «Маєстат великої Таємниці всесвіту ступив ногою на землю. А вона, як блудник, регочетьс я».
Стор. 6. «— Чув?., вони сміються, як сама з е м л я».
Стор. 7. «— Чуєш? Це ж земля сміється. А чому не ми ? »
Стор. 8. «Це наша волинська земля сміється з цієї фортеці чужого панування... Це ж сміх землі...»
Стор. 14. «Зо мною, здається, вже щезне наш рід... А наше місце займуть різні Семенюки, Іванюки, Гупаню-ки, що сміються страшним сміхом землі, від якого терпне шкіра й замерзає кров у жилах».
Стор. 15. «Хіба це пісня? Це теж сміх землі, оцієї холодної, вогкої, нечулої до переживань людського серця».
Стор. 26. «— От де сила! Це дійсно «сміх з е м л і», землі спітнілої, як каже Голянівський».
Стор. 28. «Це не сміялася трійка пияків, а десятки притомних господарів, і їхній сміх був справжнім сміхом землі».
Стор. 29. «Голянівський зараз же зачинив віконце... Та сміх землі встиг вдертися за ним і до хати».
Стор. 35. «Чистий українець. Просто з землі виріс. І сміється, як сама земл я».
Стор. 38. «— Ваш сміх... О, ваш сміх — це зовсім наш сміх, сміх, дочко, що мені пригадує ваш сміх?
— Нагадує сміх вашої землі».
Стор. 38. «— Ваш сміх... О, ваш сміх — це зовсім наш сміх, сміх нашої землі».
Надокучило, читачу? Одному з персонажів оповідання теж надокучило.
«— Прийміть моє побажання, — говорив він, цілуючи її руку, — але про сміх землі вже не нагадуйте мені, бо від того вже в голові гуде» (стор. 73).
Але автор мало клопочеться головами своїх героїв (це не в його натурі), і тому той порожній сміх гуде спокійно дальше, здовж, до останньої сторінки книжки (стор. 114. «— І цей сміх теж сміх землі. Дурний (трапиться таке авторові! — С. Т.), очайдушний, але наш (головне, аби наш). О, який ти многогранний, сміху землі!»).
В такий спосіб ця могутня «сила» народна переміняється в кінці в жалюгідну авторську неміч, у розкидані здовж книжки стовпці, на яких автор з докладністю бухгалтера розтягає шматки свойого вбогого сюжету.
За ідеологічний хребет сюжету служить ундівська теза про гармонійне з’єднання суспільних верств у нації. Ну, так, цього з’єднання немає, його теж ніколи не було, але річ у тім, щоб воно було, це ж мета, в мріях викохана мета, для якої варто віддати всі свої сили «національно-творчому» духові. І от наш автор, теж дух, національно-творчий, віддає всі свої сили на те, щоб агітнути в напрямі цього з’єднання, показуючи його на прикладі любовного з’єднання родової української шляхти з рідним українським селом, конкретно: на прикладі одруження нащадка славного роду шляхетського Голянівських з «квіткою землі волинської», вчителькою з селян Оленою Семенючкою. Автор старанно демонструє всі користі, які виникають з того любовного об’єднання. Зискує на цьому Голянівський, жовтощокий істеричний вишкрібок шляхетський, спасаючи свій рід від загибелі додатком здорової хлопської крові, зискує селючка волинська Олена, здобуваючи собі мужа зі шляхетського роду, але найбільше зискує той «менший брат», широке рідне селянство, якому— ой-ой! — які перспективи відкриваються від цього одруження!
«— Перенесіться на десятки ооків уперед. Обабіч Стира вже щезли старі скупчені села. По полях розсілися поодинокі садибки, що ховаються в китицях зелені й квітів. Ось великі, гарні «народні доми», шпихлірі збіжжя, расова худоба, кооперативні фабрики. Селянські сини йдуть одні з поля, другі з фабрик і весело співають нові вже, крицеві пісні. Частина синів з села перейшла до Луцька й осіла в ньому ремісниками й торговцями. Луцьк усе сильніше й сильніше гомонить рідною мовою. Весело дивляться в небесну блакить димарі українських фабрик.
На Стиру пароплави українських товариств. Гомонить українська мова на пристані й кораблях. Вантажать худобу, зерно, городину, овочі. Вивантажують чужі фабрикати. Гроші переливаються, як кров по жилах. Весело й гордо дивляться на світ очі нових волиняків...» (стор. 77).
Вистачить. Одне слово — рай. Які тільки дороги ведуть до здійснення цього раю у воєвудському масштабі, раю, в якому — по жилах народних плистимуть гроші в кишені батьків народу?
Дві точки ундівської (также столипінської) програми: комасація — кооперація.
Все.
З цього й тепер уже іноді дещо капне. (На фокстротик у «Стирі», напр.).
А на будуче:
народні жили роздуються, як помпи!
(«Батьківські» кишені теж).
Є в цій книжці, між іншим, така слушна ^аввага:
«Кажуть учені, що всі діти — ідіоти та що кожна людина мусить перейти через стан оцього ідіотизму. На жаль, не всі дорослі вийшли з нього. А деякі й до смерті не вилізуть з нього...» (стор. 50).
Як видно, іноді находить на автора внутрішнє просвітлення.
Микола Матіїв-Мельник. На чорній дорозі. (Оповідання). Львів, 1930. Видавничий кооператив «Червона калина».
Той цілий Микола Матіїв-Мельник показується, як у дзеркалі, в оцьому відтинку з оповідання «Короп»:
«...Часто глядів я бувало на ніжні крильця метелика, як вони грали вогнистими барвами на сонці. Тоді я думав: вистарчило би пустому хлопчині махнути прутиком, і з усієї краси крилець була би тільки пушечка безбарвного пилу. Або ще й так я думав: цвітка й її усміх. Чи ж вона може знати, що таке ворог?.. А все ж таки людська рука зірве її, зімне, а може, скаже її побути кілька годин у флаконі — опісля викине під ноги. Т а-кою чистою ц-віткою була колись моя душа, моя молода душа, що усміхалася без презирства до всіх людей, до світу.
Тепер почув я на собі дотик лиликів, щурів і г а д ю к... Пелюстки моєї щирості стали опадати, а люди толочили їх, місили в поросі й болоті. З душі виставала тільки гостра сталь, очі стали видіти крізь полотно й му р... я попав на д н о, з якого треба було видістатися і здобути собі повітря й сонце — або згинути» (ст. 11—12).
Візьміть наперед осібно першу частину відтинка. Маєте в ній м’ягкий, теплий сентименталізм, таку теплу, поцукровану водичку чутливості, забарвлену каплями тонкого болю, романтичним передчуттям терпіння, самотності, шляхетного сирітства серед людей, таку сентиментальну водичку, що нею налита вкрай молода душа автора — з ніжними крильцями метелика й усміхом чистої цвітки.
Візьміть зосібна другу частину цитати. Почуєте в ній гіркий скрегіт душі, що пізнала дно життя, що під дотиком лиликів, щурів і гадюк перемінилася в гостру сталь, що, пройнята глибоким презирством до тих низинних тварин, ставить собі патетичне завдання: вирватись або загинути.
Візьміть тепер обі частини разом, як вони справді даються в оповіданні, й спиніть увагу на їх безпосереднім переході одної в другу. З площі солодкуватої, теплої чутливості, поданої у стилі загумінково-сентиментальної романтики, маєте раптовий скок у площу лиликів, щурів і гадюк,
 у площу їдкого, холодного презирства, поданого в стилі здушеної патетики й натуралістичних підкреслень. Треба спробувати виконати той скок у читацькому сприйманні, щоб відчути зразу всю неприродність, усю силувану штучність того переходу. Не можна шукати пояснення для цього в змаганні автора до мистецького контрастування; наївність такого «контрастування» була би тільки ладним додатком до штучності того переходу. Так само трудно було би шукати оправдання в особливій будові оповідання, яка вимагала би того роду переходів як композиційного засобу.
Такими раптовними скоками перетикані всі інші речі Матіїва-Мельника, ті скоки становлять особливу стилістичну прикмету всієї — з дрібними виїмками — літературної продукції цієї збірки. Побудова тих скоків не всюди однакова. Іноді переважає в них перша, сентиментальна частина, іноді друга, презирлива, й постійність таких переваг надає загальний чуттєвий тон оповіданню.
З цього боку всі речі збірки можна поділити приблизно на три групи: перше ті, що мають у собі перевагу чутливого тону («На чорній дорозі», «За парубоцьку славу», «Місячної ночі», также «По Землі» й «Очі»), друге ті, що йдуть за лінією презирливого огірчення («Короп», «Із нетрів ночі», «Хам», «Одна хвилина»), й третє ті, що хитаються між обома чуттєвими забарвленнями («Поворот» із перевагою першого й «Терни» з великою перевагою другого) *. Тим чуттєвим забарвленням відповідають на-загал стилістичні настановлення кожної групи, отже, сентиментальний романтизм — з відхиленнями в сторону імпресіонізму («На чорній дорозі»), символізму («По Землі») й народно-легендарного стилю («Місячної ночі») в першій, натуралізм у другій і хитання між обома стилями в третій групі.
Не треба тих визначень щодо груп розуміти в сенсі чуттєвої й стилістичної витриманості в поодиноких їх речах. Матіїв-Мельник «майстер» у скоках з одного чуттєвого настановлення в друге, як і з одного стилю в другий, причому ця майстерність знаходить свій вйхід у враженнях комізму.
1 Осторонь усіх тих чуттєвих і‘ стилістичних настановлень стоїть найкраще оповідання збірки «На Греготі», що відходить від решти также в ідеологічному відношенні.
(Для прикладу:
«Короп», ст. 22—23: «Той поцілунок батька ошоломив мене зовсім. Я забув про зуби іценюка і свій розчавлений палець. Якесь солодке тепло розпливалося в мойому тілі... і я від душі плакав... плакав од чорного смутку й од надмірного щастя. Не знаю, коли відійшов він від мене. Я заснув так, як засипляють щасливі ангели на срібній хмаринці...
— Чув?! Посунься, бо напомацки виб’ю морду! — прогарчав хропавий голос, наче триб у давно заржавілій машині.
— Не маю місця! Пусти, свин-ня!
Дві чорні стріхи піднялися раптом і хляпнув удар по лиці.
— Кр-руціф-фікс!..»
Або:
«Із нетрів ночі», ст. 50:
«Я йду поміж покої квіту й червоні ягоди малин. ...Вона!..
Наші руки сплелися.
Цілунок гарячий, як захід сонця над пірамідами... І запах ладану попід готицькі каплиці смерік...
Вона — як тіціянова Флора.
Вона — молитва моя!..
Голосний хропіт, наче в різні, вилітав з його грудей і дерся по стінах.
— Проклятий довгий Мікель! Але ж, чому він перетягнувся на мою прічу?»
Сюди належать также річево не все оправдані й стилістично все недоречі вставки чужомовних фраз (і пісень), якими автор ніби пишається перед читачем і які звичайно впадають у плавний сентимент або патетику,— саме як скрегіт давно заржавленого трибу).
Отже, ті стилістичні й чуттєві парадокси становлять першу спільну прикмету збірки. Є в ній ще другий спільний грунт, який з хитаннями дається вичувати в усіх майже речах і який — якщо до його підійти з соціального боку — виявиться як основне ідеологічне настановлення автора. Найкращий вияв його маємо в найпоганіших речах збірки, а саме в «Очах» і- «Хамові».
Належало би привести одну й другу річ у цілості, щоб показати всю літературну нікчемність тих «творів».
Зате вони — зразки досконалості, якщо йде про показ суспільної природи письменника.
«Очі» — це патетичне, доведене місцями до істерики захлипування автора в обличчі героя.
«В своїх блуканнях на Зазбручанській Україні захоплює частина Гал. армії полонених — ворогів. Усіх їх тринадцять.
— Куди ведете їх?
— На суд!..
Значить, нема їм цього життя і не їм його пісня. Дивно було...»	‘
Оповідач підходить до них.
«Це були люди, звичайно люди, що так само хотіли жити, як і я та інші, так само їх тішила краса... Веселе щебетання пташки, журчання срібнолускої води, усміхи квіток і сто кольорів ув одній краплині роси».
Нараз:
«Я не знаю, що зі мною сталося. Хіба ж я не бачив людських очей?
Колись я глядів у розмріяні очі любої дівчини... читав тугу в очах матері, бачив радість щасливої дитини. Я ловив біль у очах сироти, що з витягненою рукою просила кусника хліба,— але ці очі були зовсім, зовсім інші... В них було щось із тієї гордості, в якій смерть простягла руку до життя без усякого страху й пониження... А вони всі, крім його, скомліли: помилуйте! Лиш він один між ними, як дуб у громовицю...»
Отож-то: вони й Він. Вони — це тільки композиційний погній, що на йому має виквітнути образ його, Сильного, Гордого, Єдиного. Це теж «фактичний» погній, це ті «хамські діти», що волею автора мають згинути, «як на стіні рій мух від звичайної тряпки». Але він, Він...
«Слав’янський довгий вус, гаряче, ясне лице, без тієї суворості Марса й борозди гніву довкола уст. Якась невимовна краса засіла на цьому обличчі без ліній болю і страху...
Я витягнув до нього руку, і струя розкішного тепла поплила з мойого серця. Серед брязкоту /крісів і захриплого крику мені так хотілося пригорнути його до грудей...»
Дві рідні душі зійшлися в космічній блуканині, два ясні світила. Він, великий Сильний і не менш великий Матіїв-Мельник. Хвиля любовного захвату.
«В ньому потонула моя душа, як вода у спрагнений чорнозем — а його очі в мойому серці, як перші вечірні зірниці... Я знаю, знаю його від тисячів літ, ми стрічалися колись, як кришталі сніжин на бігунах,— і блукали, і знову стрінулися...»
І він мав би згинути? Ніколи!
І от автор зачинає визвольну біганину «від Анни до Каяфи» й доказує й клопоче... Ті решта, дванадцять — тих можна, але... «але йому не повинно нічого статися... Чуєте? Це не звичайний кіт, якого можна й ломакою». Це той, що з ним... блукали і знову стрінулися.
Але товариші зброї не розуміються на мандрівці великих душ, вони збувають автора іронічними дотиками (очевидно!) й... розстрілюють усіх тринадцять.
«Давно минув той час... а очі дивляться з глибини... із-за обірваної гори, де вони потонули в землю. Тепер там маленьке озерце з хрустальним дном, а на тому дні: сині очі...
Тямлю.
Лягали на землю вечірні тумани. Утихав крик в обозі. Сонце доземно чолом...
Було сумно.
Я питав у далекого вітру: що є світ і що чоловік? (Ах! ах!)»
Вели розстрілювати. Ті дванадцять: «були чорні, наче дим із антрациту, а в їхніх очах зродився страх — такий загнічений, як заяложені кінці карток у старім требнику, їхні душі трепетали, як лист осики...»
«Лише він... Лиш одна пара цих очей!.. Сині очі... (Чи не такі були у Святослава Завойовника?.. (Егеж, саме такі). Я глянув у них, як у вічність...
Вони цвіли, як дзеркальця діаманту.
Як зірниці: перші дві вечірні й останні дві ранні. Сині очі: як волошки у спілому житі.
Розкрили бездонну глибінь вічності і... стали моїм небом...»
Отим «внебовзяттям» кінчається те захватне, доведене до екстазу й разом із тим заяложене, як кінці карток у старім требнику, скимління автора в обличчі героя, що — на жаль—падає під кулями, як і ті останні «хамські діти», з лицями чорними, наче дим із антрациту.
Отже, «Хам».
«Хам» — це вже майже не література. Це істеричний,
просто до живого оголений вибух ненависті до тих «хамських дітей», що нищать «надбання мільйонів», що «плюють на все, що носить імення краси», що «плюють у лице рідному батькові». Пірваний вибухом тієї ненависті, автор не в силі вже опанувати літературною формою, він іде в сторону найменшого опору, й от спрощене, явне, розкрите лежить перед нами це «оповідання», як відкрита клоачка, з якої запах розходиться на всю збірку, надаючи їй характер ідеологічної єдності.
Є шкільний клас. По класу ходить молодий веселий учитель Скиба й теплим, щирим, лагідним голосом, блискаючи білими зубами з-під чорного закрученого вусика, говорить про Ноя й його трьох синів Сема, Хама й Яфета. Егеж, саме про них.— В передній (як і слід) лавці сидить пильний хлопчина з русявою причесаною голівкою янгола, з синіми очима, в чистенькій, як сніг білій сорочці — Василь Дмитрук. В одній із задніх (як і слід) лавок темніє купа рудого лахміття, хамська дитина Панько Стрикоза (так). Ця купа лахміття вмочує гусяче перо в чорнило й, сіпаючи пружний його кінець, бризкає чорними плямами на біленьку як сніг сорочечку Василя. Вчитель завважує.
—	«Тоді... тоді... гм...»
Хвиля напруження.
—	«Хамі Ха-ам! — закричав нагло Скиба, майже безпам’ятно, і прибіг великими кроками до нашої лавки. Його громовий голос потряс цілою класою... Я отетерів. Наді мною схилилося грізне лице Скиби, таке червоне, як вітрова хмара під захід сонця. Я почув гарячий віддих, туге і протяжне сопіння ковальського міха (так). Він кинувся, як яструб, на плечі Стрикози.
— Я роздавлю тебе, хамська дитино, я тебе...
— Ха -ам! Ха-а-ам! — дуднів його голос поміж стінами й падав вагою тривоги на наші голови. Його червоне лице посиніло. Він іще не вилляв усього гніву. Він ступав грімкими кроками й кричав майже до себе самого.
Таким ми його ще ніколи не бачили...»
Йде вслід лекція на тему хама, який «жиє тут, тепер, поміж нами». Про хама, що нищить усе^ «що збудували мільйони» і що руйнує і тішиться, плює на все красне, обкидає болотом «білі сорочки Васильків» і «плює в обличчя рідного батька». Василько схилив русяву голівку, як покривджений ангел... З його великих синіх очей падали густі каплі, як літній зернастий дощ».
Купа лахміття, хамська дитина Панько Стрикоза йде за таблицю. Сміється.— «Гі-гі-гі!..»
«З далеких сумерків, із нетрів століть летів сміх Хама, як подихи прокази...»
Річ тут не в Скибі (який, зрештою, виступає тут як на зразок рідних виховних методів) і не в Панькові Стрикозі, який виступає тут як неграмотно поставлений засіб до виявлення авторових задумів.
Порівняйте «Хама» з «Очима», доповніть одного другим, бо ж вони становлять логічну цілість, і перед вами з’явиться в спрощеній, але замаскованій формі та ненависть до «подлого» люду, до тих низів, що, йдучи на руїну старого ладу, йдуть на власне визволення,— й паралельна туга за Ним, Великим, Сильним, Одним, що прийде й принесе «визволення» за думкою Матіїв-Мельників, що злучить у одно «розкраяне на чотири часті тіло України». Та ненависть і туга, що її машкара йде продовж усієї реакційної західноукраїнської літератури, від Леп-кого — через Дудків, Меріямів, Лопушанських, Маланю-ків до Матіївих-Мельників.
Зрештою, крім тих, спільних із загальним настановленням зах[ідно]української літературної реакції, є в Ма-тіїва-Мельника свої осібні основи того спрямування на героя й ненависті до «товпи». Це його виразне класове опертя на куркульстві.
Натяки на органічне походження автора з куркульства розкидані по всій збірці. Зібрані вони вперше в початку оповідання «Поворот», у споминах про різдвяний вечір у родині автора, в багацькій гуцульській родині, де автор виростав «пещеною дитиною».
Цей мотив різдвяного вечора розгорнутий у цілу симфонію куркульства, в симфонію зльоту цілого куркульського роду Токарюків — у останньому оповіданні збірки, в своєрідній легенді куркульства, колиханій ритмом колядки й закінченої спірітуальною з’явою сина-стрільця, в шапці-мазепинці на тлі місячного вікна.
Куркульство — соціальна основа літературної праці Ма-тіїва-Мельника й тим самим основа його відношення до героя, Великого, ожиданого, й до тих «подлих» низів, що в обставинах соціального розслоєння села живуть у постійній глибокій погорді від багатія-куркуля.
І от — осторонь того ідеологічного й загалом літературного настановлення автора стоїть найкраще оповідання 396
збірки «На Греготі». Деякі натяки на його знаходимо вже в іншому тематично оповіданні «Терни». Саме воно — побудоване на основі соціального розслоєння села й повоєнної його нужди,— з деякими перебоями — зразок доброго оповідання. Витримане в одному чуттєвому стилістичному тоні, не має воно звичайних у автора заломань і ско-ків у протилежне. Соціально й психологічно рівно виведений тип гуцула-бідняка, повний напруження, чуттєвого загострення й життєвої правдивості.
Що це таке?
Авторова спроба штовхнути свою літературну роботу на нові, здорові рейки?
Звичайне для автора хитання, що в його розгойді він вихоплюється з власної класової колії й попадає на грунт чужої?
Чи, може, типовий для «рідного» інтелігента жест, яким він соломинку «помочі» для «меншого брата» подає наліво, тоді як направо свій мозок і руки віддає на службу клерикально-фашистської реакції?
* * *
Олесь Бабій. Перші стежі. Повість. Накладом вид. «Червона калина». Львів, 1931.
Що фашизм явище упадкове, це показується, між іншим, у його нездатності оживити літературну творчість, запліднити її новими думками, поновити щодо змісту й стилю, збагатити щодо кількості. В цьому відношенні особливо показове літературне життя Італії, де за панування фашизму письменницька продукція впала в кількості наполовину * й зовсім зубожіла щодо якості; де ні гарячкові заходи фашистських «творців», ні особиста інгеренція «вождя» не в силі спинити упадку, який лежить у самій суспільній природі фашизму. Таку ж убогість являє в собі фашистівська література Німеччини, що своєю кривавістю зовсім відповідає політичним методам фашистівського табору, а своїм змістом відбиває докладно його ідеологічну сум’ятицю.
На західноукраїнських землях є певна трагікомічність у диспропорції між «полум’яною бурхливістю» націоналістичної проповіді Донцова й загальною недолугістю його літературного загумінка. Ці своєрідні «ножиці» показують,
* Супроти 11 000 назв у 1914 році 5400 назв — у 1928 році.
що у нас фашизм безплідний, недивлячись на «стихійну повнокровність» його імпульсивного провідника.
Це позначається, між іншим, на останній повісті Бабія, що являється найповнішим докладним відгуком фашизму в західноукраїнській літературі. Основна тенденція повісті — похвала війні, і з цього боку вона стоїть в одному ряді з літературною халтурою німецьких гакенкрайц-лерів, що на сторінках своїх «творів» захлипуються кров’ю націй, розливаючи її так собі, «для самої розкоші розливання». Є в цьому спільна «інтернаціональна» риска фашизму, який пропаганду постійної боротьби поміж націями кладе в основу свого світогляду й криваве завершення цієї боротьби — збройну війну — вважає за найкращий, найглибший, найінтенсивніший вияв «національної стихії».
«Бог війни має два обличчя: одно — прекрасне і величне, усміхнене гордою усмішкою героя, а друге — огидливе і грізне, брудне і криваве та жорстоке. Одним обличчям цей бог дивиться на тих, що люблять військо і війну, а другим на тих, що війну ненавидять і бояться її» («Перші стежі», стор. 239).
Автор, очевидно, належить до тих, що на них дволикий бог війни дивиться першим обличчям. Для автора «військо — то царство сильних, і людина, чим сильніша духом і тілом, тим більше любить військове діло та війну». Він переконаний, що «війна — це великий вчитель життєвої мудрості, найсильніший вияв життя». Його герої «люблять війну для війни (І), бавляться й не роздумують над нічим».
Усе це згідне з відповідними тезами донцовського націоналізму, а дещо дослівно відноситься до його поклонників. Для доказу тих тез, для їх літературного розгорнення написані «Перші стежі».
Можна було б їх доказати просто, ставлячи перед очима читача одне тільки «прекрасне, усміхнене гордою усмішкою героя» обличчя бога війни й тих перед ним, що найкраще сповняють тези фашизму, що «люблять військо і війну, війну для війни», що «воюють, бавляться й не роздумують над нічим».
Націоналістичні вимоги були би задоволені, й книжка знайшла би свого читача, певного між читачами «Націоналізму».
Але є інші читачі, й є їх багато більше, яких автор так хотів би здобути для книжки й через книжку для фашиз
му. І є так, що саме ті читачі не знають тез фашизму, зате знають дійсність, недавню жорстоку дійсність капіталістичної війни, й до тих, власне, підходити з самим «прекрасним, усміхненим обличчям бога війни» було б не зовсім безпечно для автора й для бога.
Автор це знає, і через те він, обіч того прекрасного, усміхненого фашистівського бога, показує й другого, «огидливого, грізного, брудного, кривавого й жорстокого».
Це зручно, тактично і разом з тим у нічому не порушує вимог націоналізму, бо в зіставленні з огидливістю, жорстокістю і брудом тільки яркіше виступає уся краса бога-героя.
Отже, за планом тих двох противних облич збудовані «Перші стежі».
Автор має багато способів для того, щоб згідно з планом закохати читача в фашистівського, радісного бога й зо-гидити йому бога жаху. Першого показує він крізь призму переживань шляхетних молодих людей, шляхетних з походження й характеру, які вже зовнішнім виглядом повинні притягти симпатію читача. Другого — дає в переживаннях надламаної, верхоглядної людини, «неукінченого гімназиста», очевидно, соціаліста, очевидно, низьколобого, немитого, нечесаного, осібняка, що нишком дезертирує з табору Січового стрілецтва й у тяжкий час ворожої окупації, у час тяжких, кривавих стрілецьких боїв у Карпатах, спекулює в запіллі московською махоркою.
Сама ця схема не промовляє за себе? Коли до того дітей радісного бога-героя зробити радісними героями, безжурними й веселими, як діти, й навпаки — речника огидливого бога жаху кинути на дно страшної воєнної нужди, пониження й поневолення, то хіба це не певне, що переконання читача перехилиться на сторону бога фашизму?
Отже, не певне. Тут саме вискакує химерна й трагічна несподіванка, трагічна для бога й для автора:
якщо є в «Перших стежах» місця, що можуть подобатися, що спинюють на собі увагу читача, бо мають у собі крихту правди й літературної дійсності, так це саме місця, в яких показане друге обличчя бога війни, огидливе, брудне, криваве та жорстоке;
і якщо є в повісті сторінки (є їх багатої), що відпихають читача своєю фальшивістю, солодкуватим, штучним пафосом і плитким філософуванням, то це саме сторінки,
на яких розливається «велична, прекрасна, горда усмішка радісного бога війни».
Можна подумати, що якась уперта «логіка фактів» насміялася з добрих намірів засліпленого автора. Або що десь там, у його підсвідомості, ще стукає та справдішня дійсність світової війни, жорстока дійсність, яку він переніс на собі, ще не бувши осяяний добродійним світлом фашизму. Можна подумати одне й друге, коли б воно не заносило майже містикою в обличчі факту, що автор «з тілом і душею» погружений у святу воду націоналізму. В кожному разі повість дає багатющий матеріал до психології «дрібноміщанина на службі фашизму».
Можуть бути у його хвилі вагання, заломання й навіть відступлення від правовірної стежки свого службодав-ця. Але чи в основному своєму наставленні, в своїй щоденній активності не буде він «більше папський, як сам папа», чи не лежить у його натурі, щоб був він «у службі пес, а поза службою теж собака?» (стор. 122).
Є в фашизмі пункт, що визначує відношення між «проводом і масою»: провід — це горстка, навіть одиниця, що в ній «національна стихія» знаходить свій найдосконаліший вияв, що в її шляхетній, століттями шляхетного плекання очищеній крові найповніше промовляє «голос раси». Маса — це решта, це «чернь», що на її шкурі виписує провід подиктовані шляхетним голосом крові форми суспільного правління.
Цю «героїчну» концепцію застосовує Бабій впродовж цілої своєї повісті. Є провід, що сам собою, майже механічно (добра механіка!) стає командовим центром стрілецького січового відтинка, — очевидно, представник шляхетної раси, нащадок шляхетського роду, синок землевласника Садівницький з підручним — поповичем Косарем.
Є маса — два вихопні з маси — два сільські парубчаки, що «виробилися» в читальній роботі під проводом «паничів», що поступають у всьому, як паничі: на весіллі ломлять ребра москвофільським односельчанам і згодом, як на весіллі, в чистеньких білих сорочках і чистій одежі, за паничами йдуть на війну.
І є відношення між проводом і масою, правдиво фаши-стівське... На сторінці 40 пробомкнуто два слова про «бідний робочий люд, про чорні руки і мозолі на долонях».
На сторінці 113 показано, як постають ті «чорні руки й мозолі на долонях».
«Артилерія обстрілювала всі долини, яким для фронтових військ привожено харчі, і сотня вже кілька днів була відрізана від світу...
Чотар Садівницький і Косар вже другий день нічого не їли!.. І вночі нагло зник стрілець Марко Луговий (один із «маси». — С. Т.).
Хлопці шукали його, старшини сердились, сумували, що, може, вовки де з’їли його...
Аж другої ночі в закопах з’явився Марко Луговий наново. На плечах ніс якийсь тягар, був задиханий, зутом-лений.
— Де ти пропадав цілу добу?..
— Ти був у селі між мескалями?
— Був цілу ніч! Мені стало жаль, що ви, пане чотар, голодуєте, і вночі прокрався кущами вниз, обминув російські застави так, що рачкував по снігу на животі... Господарі, побачивши мене, втішились, хоч і настрашились, гад-зиня дала мені для вас пиріжків, хліба, курку...
— їжте, пане чотар! Як з’їсте, то я ще принесу!»
Рачкував по снігу на животі, щоб панич мали що їсти... Бабій дбайливо засвоїв фашистівську концепцію відношення між проводом і «черню».
І дбайливо проводить її в своїй літературній роботі.
Дванадцять літ скитаються українські «паничі» по смітниках капіталістичної Європи, позбавлені «черню» «своїх» фабрик і «власної» земельки, не ївши, не пивши.
Дванадцять літ рачкують марки бабії животами по снігу, захоплені, вірні...
Провалюються, повзуть, рачкують...
Щоб паничам було що їсти.