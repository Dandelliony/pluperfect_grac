
БАТЬКІВЩИНА
Дружина мого брата Олена пішла до сусідів наймати плуга для того шматочка землі, що його засіяти давно вже був час. А ми з Мироськом сиділи за хатою напроти сонця і сердечно розмовляли.
Спираючись ліктями на мої коліна, а обличчям на маленькі долоні, Миросько пильно дивився в очі і майже пошепки говорив:
— Правда, вуйку, в Москві є скляна дорога. Тільки зі скла...
Мироськові було п’ять років. Ріс він біля матері. В його дитячій пам’яті зберігся той зимовий світанок, коли в нашу хату з грюкотом увійшли темні фігури жандармів і забрали батька. Надовго...
Батько зупинився на дорозі і, повернувши голову, дивився. Довго-довго дивився.
Ще пам’ятає Миросько: матір з передачею разом з іншими жінками пропускають в тюремні ворота, а його не пропускають:
— Не можна.
Хвилину за ворітьми важка мовчанка, а потім стіни тюрми наповнюються шумом і тупотом ніг. Миросько прислухається. Обома руками спирається він на холодне залізо воріт. І здається: помре так, прислухаючись. І тоді крізь коротке хвилювання здається йому — він чує батьків голос по той бік залізних тюремних воріт. Це виношує в собі Миросько день за днем. В цьому росте...
І ось сьогодні, в колі Мироськових однолітків-бідняків, зріє ця золота мрія про дороги зі скла...
Вштовхнувши лікті в мої коліна, з лицем у долонях, з благанням в очах дивиться на мене Миросько.
— Зовсім зі скла, правда, вуйку?
— Правда, синку...
Я бачу: Мироськове запитання — одна формальність. В суворій складці його брів залягла міцна впевненість, глибока правда дитячої душі, перед якою тьмяніли всі сумніви, всі вагання.
Це була правда: дороги з небиткого скла, яке світилося в темноті. Вони йшли променями від серця Москви до всіх столиць Союзу, і загорялася від них щаслива Країна Рад, як велетенська зоря землі.
Глибоко-глибоко, на все життя, врізалося в душу Ми-роська невидане світло землі. Країна Рад—мрія всіх батьків. Мрія всіх дітей, до яких голоси батьків доходили з-за тюремних воріт.
Нам судилось жити в історичні дні здійснення цієї мрії на наших землях. Почуттям ми стали громадянами великої Батьківщини в той день, 17 вересня, коли над нашою країною прозвучали слова:
«Радянський уряд вважає своїм священним обов’язком подати руку допомоги своїм братам-українцям і братам-білорусам, що населюють Польщу.
...Радянський уряд дав розпорядження Головному Командуванню Червоної Армії дати наказ військам перейти кордон і взяти під свій захист життя і майно населення Західної України і Західної Білорусії».
Матеріально ж ми включилися в число громадян соціалістичної Батьківщини 27 жовтня, коли народи західноукраїнської землі полум’яними устами своїх обранців-депута-тів стверджували єдину свою волю: неухильно і незмінно, раз і назавжди належати до щасливої сім’ї єдиної Батьківщини трудящих — СРСР.
День 1 листопада волею Верховної Ради СРСР завершив правове і політичне наше громадянство в країні соціалізму.
Приїжджі з Москви, Ленінграда, Києва захоплюються Львовом: красиве місто! Для нас Львів не тільки краса, Львів — це процес, в якому розкривається «красиве».
Ось тут, на Академічній, поліція вбила безробітного Козака, який добивався хліба і роботи. І всі вулиці від Пекарської до Янівської политі кров’ю робітників, що несли труну Козака.
Ось тут, на Трибунальській, молодий робітник Боткин вбив провокатора Цехновського, а на Казимирівській, біля стіни тюрми, кати розстріляли Ботвина.
В тюрмі поліцай Кайдан катував політичних в’язнів голками, електричним струмом, водою. У нього в кабінеті знайшли тіло замученого вісімнадцятирічного Дмитра Оленицького.
І на вулицях ще ніби чути крик матерів, які з' дітьми на руках лягали поперек трамвайних рейок, щоб допомогти чоловікам у боротьбі за роботу, за хліб.
З гіркої скорботи цього минулого, в радісних турботах, у змаганні народжується наш Львів.
І ще так: турботи, турботи, турботи. Творчі зусилля, здійснення, радість. Подвиг за подвигом, досвід за досвідом з дня у день. І ще: в кінці вулиці Енгельса зруйнований тротуар. Від війни ще зруйнований. Треба швидко полагодити.
І ще: в трамваї біля мотора дівчина. Руки на важелі. Збоку стоїть старий вагоновожатий і пошепки робить зауваження. Не повертаючи голови, дівчина відповідає пошепки, ледь-ледь усміхається і дзвонить. І ніби це моя сестра, мій найближчий друг—я старанно слідкую за її рухами і від душі радію. Трамвай іде без перерви. Тихо зупиняється. Плавно рушає з місця. Дівчина ледь усміхається, і цю усмішку я беру з собою і несу її у свій робочий день...
І ще, ще...
В обідню перерву прочитую газету і мимоволі зупиняюся на зведенні Наркомзему про збирання врожаю... Такі от області відстають. Чому відстають, чому?
Я широко крокую по колгоспних полях Союзу і радісно повідомляю: тепер скошені озимі хліба і збираються ярові. Почали копати картоплю в колгоспах Поволжя, України. Тисячі збирачів бавовни вийшли на поля Узбекистану, Киргизії, Азербайджану. Збирають ранній виноград у Криму.
Від цього залежить радість мого життя.
Це — Батьківщина.