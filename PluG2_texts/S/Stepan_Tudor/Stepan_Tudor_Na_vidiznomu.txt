

НА ВІД'ЇЗНОМУ
Перш за все декілька слів щирої радості й задоволення. Нам, представникам літературного й критичного фронту бувшої Західної України, дана була змога взяти участь у нараді... Легко сказати: взяти участь. Адже для того, щоб це стало можливе, мусила з’явитися в нашому житті межова, велична дата 17 вересня ц. р., мусив прийти занепад шляхетської Польщі, мусило відбутися визволення Західної України... Так то великі справи цього світу сплітаються з дрібними, величні з поетичними, і в цьому, мабуть, — матеріальна повнота нашого життя і його історична значущість.
Відрадне і здорове явище — широкий і захоплюючий приплив молодих сил до критичного фронту нашого літературного життя: з ними вливається в той фронт молодечий запал у праці, сердечна відданість і вразливість, по-молодечому сувора вимогливість, як і деякі негативні риски, невідлучні, мабуть, від молодості. В зв’язку з тим належить щиро вітати дбайливу участь заслужених і досвідчених літературознавців у роботі наради, їх основні доповіді й практичні докладні поради, які корисно рівно-важать схематичну простолінійність деяких молодечих виступів на нараді.
* * *
Нарада — важливий етап на шляху радянської української критики. Етап, на якому зроблено підсумки дотепе
рішніх досягнень і недоліків і визначено напрямки найближчого розвитку. Спокійний, діловий хід наради дає запоруку, що напрямки ті будуть збережені й розвиток забезпечений.
Одно критичне зауваження: може, забагато було «ясності» у виступах деяких товаришів. Усе ясне, усе очевидне, все певне, — це не є корисніша точка виходу для дальшого розвитку на шляху критики. Інтерес до проблематики — цінна прикмета критика й літературознавця, необхідна прикмета, з якої виростає цінніше почуття нового, до якого так сердечно прагнули всі учасники наради. Інтерес до проблематики — органічний (не схематичний, не штучний) — одне з найкращих достоїнств плідної критики.
