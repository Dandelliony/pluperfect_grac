
З ЛЮДСЬКОГО ЗВІРИНЦЯ
(Відкритий лист до західноукраїнського громадянства)
Розв’язання польською владою товариства «Союзу українок» у Львові знайшло свій відгук у київському робітничому часописі «Пролетарська правда», в статті співробітника С. Лешка. Нав’язуючи до факту самого закриття товариства, дає автор відзиву коротку характеристику «Союзу українок» як організації з певними класовими границями й напрямком. Це місце зі статті С. Лешка викликало відповідь українського щоденника «Діло» з дня 9 квітня ц. р., відповідь єдину в своїм роді, направду достойну того, щоб її занести в матеріали для історії західноукраїнської публіцистики. На цю відповідь звертаємо увагу наших робітників і селян, у першу чергу нашого робітничо-селянського жіноцтва й особливо того його активу, що віддає свої сили великій справі визволення пролетарського низу.
Всю свою відповідь опирає «Діло» на одній цитаті зі статті С. Лешка, яку для повноти і ясності наводимо за «Ділом» у цілості:
«У Львові існувала досі організація «Союз українок». Назва сама собою нічого не каже. Українки є різні. На Радянській Україні є новий тип українки, яка підноситься з найбільше пригнічених у минулому мас до найвищих щаблів політичного й культурного життя. Українська жінка-селянка в сільраді, кооперативі, українська жінка-робітниця в міськраді, завкомі, робітниця й селянка — у виконкомах і навіть наркоматах, у робфаках та
ВИШах, — одно слово, тип нової громадянки, свідомого й активного будівника української соціалістичної держави. Є й на західних землях робітниці та селянки. Але ж помилився б той, хто думав би, що вони мають що спільне з товариством «Союз українок». Переважна маса' в полоні темряви та злиднів, подвійно почуваючи на собі соціальний і національний гніт, у якому перебувають українські трудящі маси. Тільки під час найгостріших вибухів соціального й національного протесту раз у раз виявляє себе оця затуркана й закована в кайдани жінка. І лише невелика кількість передових жінок стоїть на передових позиціях систематичної революційно-пролетарської боротьби, свідомо обстоюючи комуністичні гасла й працюючи в нелегальних обставинах, раз у раз зазнаючи разом із чоловіками ре-волюціонерами-комуністами всіх тих тяжких репресій, на які дуже «щедрий» сучасний польський режим. О, від цих усіх трудящих жінок дуже й дуже далекий «Союз українок». Де там звичайній робітниці і селянці до тих шляхетних пань, які засідають у цьому товаристві. Тут панують переважно пані докторові, цвіт ундівського грамадян-ства. Дарма, що ця організація офіційно називає себе національною, а разом з цим не обнімає й таких цілком давно модних для буржуазного громадянства гасел: як рівноправність жінки, а справді це — звичайнісінька собі міщанська установа, на прапорі якої з найбільшою яскравістю вимальовуються дружини та матері: як саме бути гарною дружиною, як саме добре виховувати дітей, — і все це, звісно, з погляду того, як «ведеться» в буржуазному світі, з погляду тупої егоїстичної моралі».
То вся цитата наведена «Ділом» з «Пролетарської правди». Що можна про неї сказати безсторонньому читачеві?
Що в ній дається оцінку суспільного складу «Союзу українок» і зв’язаних із тим основних його завдань.
Що дається ту оцінку зі становища класово-соціалістичного, що є річ звичайна й зрозуміла для радянського часопису.
Що подібну оцінку тої організації зробив би і всякий інший публіцист з-поза Радянщини, коли б підходив до неї зі становища соціалістичного.
Що вся наведена цитата витримана в рамках звичайної публіцистичної пристойності, обов’язкової навіть для крайньо протилежних поглядів у культурному світі.
Яку ж відповідь дає на неї «єдиний національний щоденник на західноукраїнських землях»?
Цитуємо за «Ділом» — дослівно:
«Досить! Наведеного вистарчить, щоби зрозуміти автора цього своєрідного некрологу та збагнути, чого він вимагав би від «Союзу українок». Отже, комуністичний «оборонець» покривджених і пригнічених бажав би, щоби наше жіноцтво не займалося ні родиною, ні вихованням дітей, а - йшло все на фронт «пролетарської революції», то значить, щоби плюнуло на всяку родинну мораль та перетворилось на більшовицький зразок у «жрекинь» вільної Любови, що обслужували б потреби «піонерів» соціальної революції. Та того він, мабуть, ніколи не дочекається. Бо українська жінка мусить бути перш за все доброю українкою, громадянкою-патріоткою, щоби бути доброю матір’ю та вихователькою нових українських поколінь. Ніяка жіноча організація не перетвориться в нас ніколи в установу зорганізованих гетер». (Підкр. наші).
Тут ми сказали би: «досить!». Можна було б спокійно обмежитись до наведення того єдиного в своїм роді документу. З його довідується робітниця-соціалістка, що, віддаючи себе важкій і загрозливій боротьбі свого класу, вона стає «жрекинею» вільної любові й як така обслуговує потре-б и (!) «піонерів» соціальної революції. І що, вступаючи для цілей тієї боротьби в свої організації, вона вступає в установи зорганізованих гетер. Цього для неї досить. Цю дивоглядну й важку в висновках відомість вона собі закарбує на пам’ять — разом з усім активом свого класу. Так само й джерело, звідки та відомість походить.
Проте на цей виступ львівського щоденника хочемо звернути увагу ширших верств нашого західного громадянства. Його робітничих і позаробітничих кругів, у першу чергу жіноцтва й особливо членів закритого «Союзу українок». Ставимо перед його очі такі два ряди фактів.
З одного боку:
що вжиті вгорі означення «жрекинь вільної любові» й «зорганізованих гетер» відносяться недвозначно до жіноцтва, що бере участь у визвольних класових змаганнях робітництва й селянства на наших землях;
що те саме жіноцтво складає зі себе значний процент політичних жертв сучасного тюремного режиму;
що вдвоє більший процент його остає під постійною загрозою того режиму, віддаючи себе щоденній праці серед пролетаріату;
що навіть виходячи з осудного державного становища не можна йому відмовити посвяти й відданості для ідеї;
що найчорніша брукова преса наших земель не допускає в себе таких означень у відношенні до політичного противника.
З другого боку:
що тих саме означень ужив супроти класово активного жіноцтва єдиний на наших західних землях український щоденник;
що той щоденник уважає себе за речника політичних змагань «усеї національно думаючої України»;
що він же виступає як головний виразник поглядів значної більшості західноукраїнської інтелігенції;
що в його редакції засідає справді свого роду ідейний вицвіт тої інтелігенції: два українсько-національні письменники, два культурно-суспільні діячі й тільки один «спеціаліст по радянських справах»;
що він теж часто бере на себе роль вчителя публіцистичної пристойності супроти других українських часописів.
І в обличчі тих двох рядів фактів звертаємось до нашого громадянства з такими запитаннями:
як слід назвати той виступ львівського щоденника, підходячи до його хоч би зі становища, протилежного пролетарському?
як належить розуміти той виступ, коли дійсно вважати щоденник за речника політичних змагань «усеї національно думаючої України», і зосібна за виразника «значної більшості західноукраїнської інтелігенції?».
і як може відноситись до тієї «національно думаючої України», і зосібна до тої інтелігенції, українське класово свідоме робітництво й селянство, коли того роду виступи має воно вважати за вираз їх змагань і поглядів?
Будем терпеливо ожидати відповідей на ці питання. А тим часом, заки вони наспіють, заносим з чистою совістю статтю щоденника в рубрику: «З людського звіринця».