
КРИВАВИЙ ЧЕТВЕР
В глибину істоти людини сягають слова Енгельса про те, що «праця створила саму людину». Яка—методично й матеріально—захоплююча оця Марксова думка з «Капіталу»:—із залишків костей читаємо організацію тварин, що давно минулися, із залишків засобів праці пізнаємо давно минулі суспільно-економічні формації, пізнаємо суспільні відносини, при яких виконується праця. А людина — це «сукупність суспільних відносин»...
Пригадуєте слова Маркса про машину: «Машина, яка не служить у процесі праці, некорисна. Крім того, вона зазнає руйнівної дії природного обігу речовин. Залізо ржавіє, дерево гниє... Жива праця повинна охопити ці речі, воскресити їх з мертвих, перетворити їх з тільки можливих у дійсні й діючі споживні вартості. Тільки охоплені полу-менем праці, що асимілює їх як своє тіло, вони покликані в процесі праці до функцій, що відповідають їх ідеї і призначенню.
Важче й болючіше людині в безробітті! Позбавлена праці — непотрібна людина. Ржавіє, як залізо без ужитку, гниє, як дерево. Боліє й мучиться тим ржавінням, і тільки «охоплена полуменем праці» вертається вона в трудовому процесі до функцій, що «відповідають її ідеї і призначенню».
Фізіологічно дихає людина повітрям, суспільно дихає працею, як повітрям. Викинута з потоку праці на берег безробіття, мучиться вона й б’ється, як риба, викинута набігаючими хвилями на сухий берег.
Безхліб’я. Очевидно,— мука голодного завмирання,
страшна річ. Але — ми пройшли через це, ми це знаєм: страшніше за смерть — почуття непотрібності людини: коли руки твої, простягнуті готово до праці, опадають у порожні, коли розум твій — ні до чого, коли гаряча готовість твоїх почувань — смішна річ...
Немає нічого більш противного людській істоті, більш принизливого і образливого для людини, як безробіття.
Безробіття належить до механізму капіталістичного ладу, як і кризи, як імперіалістичні війни. Проклятий механізм! Для того щоб мати усе резерв «вільної» для експлуатації сили,— потрібне капіталізмові безробіття;
щоб натиском цього резерву збільшувати експлуатацію робітничих мас, помножувати потік своїх баришів,— для цього потрібне капіталізмові безробіття;
щоб під постійною загрозою тримати свідомість і волю найнятих у працю робітників, щоб ламати революційний спротив і наступ робітничих мас, для того потрібне капіталізмові безробіття;
щоб нівечити людину в людині,— щоб людську істоту зробити послушним знаряддям у прибутковому капіталістичному процесі,— для того потрібне капіталізмові безробіття...
щоб у бунті знівеченої людини, в ростучому спротиві робітничої маси, в гніві народному відчути наближення невідхильної своєї загибелі, для того потрібне капіталізмові безробіття.
Є дні, в яких подих тієї загибелі вчуває капіталізм у своєму серці,— коли віч-на-віч стає зі своїм гробокопателем, що виріс у його лоні.
Такий був день — четвер, 16 квітня 1936 року для колоніальних експлуататорів Західної України, для капіталізму Польщі.
Робітничий клас капіталістичних країн, доведений до відчаю чотирьохрічною кризою і безробіттям, стає на шлях революції. У переможній боротьбі шахтарів трьох польських басейнів здійснюється полум’яна правда цих слів, у страйковій акції 130 тисяч лодзьких текстильників, в упертих страйкових боях робітників тютюнових фабрик і горілчаних заводів, у революційних виступах робітництва в Торуні, Ченстохові, Хшанові, Кракові, у широкій амністійній кампанії за визволення 'політв’язнів, у гаслах єдиного фронту, що становили політичне дихання тієї боротьби, визначували їй методи і мету.
Могила Степана Тудора і Олександра Гаврилюка па Личаківському кладовищі у Львові.
У захватно-героїчному дні 16 квітня в найчистішому, найбільш людському пориві львівського робітництва здійснилася видюча правда тих слів.
Від 1932 по 1936 рік втричі зростає кількість безробітних у місті Львові. 318 страйків львівського робітництва в одному 36-му році, 94 тисячі страйкуючих. Протягом року тричі проходить кожний робітник через страйкову боротьбу.
І та весна 36-го року. Той квітень.
Сонце було, ласкаве для безробітних у ту весну,— коли б можна було живитись його теплом, були б ситі досхочу,— коли б можна було ткати його золоте проміння, були б радісними текстильниками на весь світ.
Викликало їх своїми дотиками із темних, сирих підвалів, збирало їх на плоіцах і бульварах, просвітлювало ласкою їх обличчя,— зимові тіні облич.— «Праця створює людину» — яке обличчя може бути в людини, що її руки непотрібні?..
Стояли мовчки біля себе,— боялися слів. То був жахливий час, коли діти їх училися людської мови на цих нелюдських словах: «нема праці»...
Збиралися юрбами довкола магістрату, заливали тінями своїх облич бульвари перед воєводством, облягали міфічне «бюро праці»... В якому буржуазному законі записане елементарне право людини на землі: право на працю, на хліб?..
Стіни їм відповідали: «нема праці», камінь відповідав: «хліба нема»...
І перед кожним з них відкривалася челюсть кінця дня: коли зійдеш по цегляних східцях у низ підвалу і з порожніми долонями станеш у вході в кімнату. Справа почуєш на собі тривожний погляд дружини, а зліва, з брудного лігва відкриються до тебе пригаслі очі дітей, як розтулені дзьобики голодних пташенят. І легше було б умерти на порозі, чим підняти очі до тих дитячих очей.
Перед кожним із них відкривалася челюсть такого вечора і був смертельний жах перед нею. Буржуї не знали того жаху, до них ніколи не поверталися широко розкриті дзьобики голодних дитячих очей.
І тіні облич спалахували гнівливо, і підривалися вгору зімкнуті кулаки:
— Хай чорт бере владу панів, що відбирає нам право на працю!
— Хай чорт бере буржуїв!
З такими окликами йшли буржуазними вулицями Львова — Галицькою, Академічною. Вітрини крамниць були повні їстівних продуктів (не для них), повні одягів (не для них). Мали право на це все? Так, мали право на працю. Не було нічого більш образливого для них, більш недоречного й нелюдського, як те, що руки їх були безпо-трібні, що людськість їх була лишня на світі, що були безробітні....
Несли свій простий гнів уздовж Академічної, а вслід за ними невідступно, крок у крок цокотіли ковані копита поліційної стежі. Чого хотіли від них іще поліційні пси, що вітрили в їх простому поході?..
Укріпившись за сирим насипом у кінці вулиці, захистились безробітні камінням від збройної наруги. Гончі пси загарчали цілою тічкою. Один, скажений, вихопився вперед і плюнув у людей гарячими кулями. Двох безробітних лягло на насипі.
Що це був Козак і був Середа, хіба не однаково?
Міг лягти на землю і віддати їй своє дихання кожний брат Козака, кожний із ЗО тисяч безробітних, що ними клекотіло в ті дні місто.
Не однаково було те:
що з кров’ю Козака зійшла в землю народна кров; що ціляв пес у тіло безробітного, а ранив живе тіло народу, ображеного безробіттям...
Як це сформулював народ у своїй простій мові?—«Замість хліба дають кулі»... Міг це сказати Козак, піднявшись смертельно ранений із насипу. Міг вийняти цей «хліб» зі своїх ран і понести його на долонях по місту. Міг зійти з ним по мокрих цегляних східцях у своє житло і простягнути його своїй дружині і своїм дітям. Дивились би на нього голодними очима, як широко розкритими дзьобиками, а він сказав би їм, подаючи:
— Дали мені панського хліба...
Це власне мав на думці народ. І вклав це в таку формулу:
«Замість хліба дають кулі».
І тому це так діяло в народі: від сутерин до сутерин, від завулку до завулку, від фабрики до фабрики, від одного берега міста до другого.
Ніби ходив Козак по місту, від сутерин до сутерин, від заводу до заводу і, простягаючи олов’яні кульки на землистих долонях, говорив:
— Дали мені панського хліба...
Було це слово народне про ворога і тому так діяло в народі.
Є світляні фото з того дня, як тінь знерухоміла, і вони говорять не все, що було справді.
Є дбайливі слова поетів, зібрані з того дня, як сліди притертої ходи, й вони говорять не все, що було справді.
Є спомини очевидців; пливуть із морем голів, очолені зоряною труною, і раптом спотикаються на словах і спиняються мовчки і дивляться вперед неймовірними очима.
Прийде час:
десь із глибин народу підійметься властиве слово, просте і чисте, і скаже, як було справді: про те, як народ прийняв труну свого сина, знівеченого безробіттям, на тисячі рамен і проти волі панів поніс її крізь місто, від сходу до заходу; як перепалив нею місто, мов вогняною зорею, від сходу до заходу, несучи її, як зорю, на плечах, порубаних вістрями табель, постріляних кулями; і як віддав її бідняцькій землі на Янівському цвинтарі і вернувся на місто, щоб завершити свій гнів народний...
Прийшов час...
як зорю, прийняв народ свою зорю зі Сходу, і праця стала його невідлучним правом, і нова праця творить нову людину. Із глибин народу підіймається властиве слово— просте і чисте, по-новому людське, і це є правдиве слово про день пречисто-героїчний львівського робітництва, про 16 квітня...