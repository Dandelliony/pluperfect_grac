
АДВОКАТ — ПРОКУРАТОРОМ
(Запит до судових оборонців)
Шановний товаришу редакторе, не відмовте помістити на сторінках Вашого часопису цього листа:
В перших днях жовтня ц. р. відбувся в Тернополі процес місцевої групи т. зв. «демонтівців», обвинувачених у приналежності до Комуністичної партії Західної України й у ширенні комуністичних ідей на Тернопільщині до 1930 р. Перед трибуналом присяглих стануло чотирнадцятеро молодих осіб, робітників і селян, українців і євреїв з міста Тернополя й околиці. Між оборонцями підсудних знаходився один із чолових діячів УНДО, посол др. Степан Баран, що заступав підсудного Гр. Куріцу, селянина з Настасова, в останньому часі діяльного учасника націоналістичного руху. 9 жовтня ц. р. появився в дневнику «Діло» довший звіт з процесу, в якому знаходимо такий зміст оборонної промови д-ра Степана Барана:
«Перший промовив оборонець Гринька Куріци пос. др. Степан Баран. У двогодинній промові начеркнув він коротко історію соціалізму й комунізму, перейшов революцію в колишній Росії в р. 1917, боротьбу України з червоною Москвою і теперішнє її поневолення та згадав обширно про сучасні жахливі відносини за Збручем і голодову смерть міліонів українського населення. Згадав про історію утворення партії Сельроб і її взаємини з комуністами та на тлі місцевих відносин і доказового матеріалу виказав наглядно, що обв[инувачений] Куріца не то що не є і не був комуністом, але як щирий українець поборює цю страшну язву. Вини по його стороні нема і його слід увільнити».
Куріцу справді увільнили. Всіх інших обвинувачених засудили в таких розмірах:
Григорія Прийму, Евстахія Веселовського й Осипа Замкового по 10 літ в’язниці й 10 літ утрати прав, Мозеса Білера на 9 літ в’язниці й 10 літ утрати прав, Лейзора Клянта на 8 літ в’язниці й 10 утрати прав, Петра Олійовського на 7 літ в’язниці, й 10 утрати прав, Естеру Сас на 6 літ в’язниці й 6 утрати прав, Фрідла Шпасірмана на 5 літ в’язниці й 5 утрати прав, Антона Олійовського на 4 роки в’язниці й 5 літ утрати прав, Якова Гіркля, Ф. Шнайдера на 3 роки в’язниці й 5 утрати прав, Ізраеля Ашкеназі й Мозеса Вартенберга Ф. Голігера по два й пів-роки в’язниці й 5 літ утрати прав і Гінду Екгавс, заміжню] Пільпель, на вісім місяців в’язниці й 5 літ утрати прав.
Звертаю увагу читачів на зміст оборони в промові д-ра Барана. Загальний характер звіту з процесу, поміщеного в «Ділі», й деякі його дрібніші приклади вказували би на те, що автором звіту є сам оборонець, др. Баран, і що вслід за тим зміст оборони переданий правдиво. Розведіть, читачі, цей зміст у двогодинну промову, уявіть собі конкретну обстановку процесу — й матимете перед собою такий, навіть у наших обставинах особливий і гідний уваги стан речей:
На лаві підсудних сидять чотирнадцятеро робітників і селян, обвинувачених у ширенні комунізму. Це частина т. зв. «демонтівців», які перенесли на собі відомі в свій час методи допитування в Луцьку. Прокуратор, згідно з своїм призначенням, доказує слушність акту оскарження щодо поодиноких обвинувачених. Підносить загальну потребу боротьби з комунізмом, а що акт оскарження опертий головно на матеріалі поліційних конфідентів, говорить про корисність тієї тайної інституції суспільної безпеки, виявляє її заслуги в поборюванні комунізму, як ворога держави й суспільного порядку. Домагається засудження обвинувачених. До голосу приходить оборона. Прокуратор оскаржує, оборона захищає обвинувачених, які в її руки віддають частину своєї долі. Це знають підсудні. І це знає лава присяглих суддів, яка має вибирати між слушністю аргументів прокуратора й оборони.
Перший з черги промовляє оборонець Гринька Куріци: В двогодинній промові подає він загальний огляд історії і практики комунізму. Змальовує «страхіття» комуністичної революції в бувшій Росії й показує погубні її політичні наслідки в межах Радянського Союзу. Говорить про акцію комунізму на тутешньому грунті й про її зв’язки з роботою т. зв. легальних прибудівок. Ставляв перед очима суддів комунізм як страшну «язву», яка доводить мільйони людей до голодової смерті, яка..., якої..., яку... Чи це говорить прокуратор? Ні, це говорить один із лави оборонців у процесі. Оборонців у комуністичному процесі. Але чи не є це тільки поглиблення й доповнення обжаловної промови прокуратора? Власне. Прокуратор обосновував вину підсудних у ширенні комунізму. Оборонець показав комунізм як страшну «язву», яка «голодовою смертю винищує народи». А суд нехай розсудить.
І суд розсудив: Гринька Куріцу, який, за доказом оборонця, став діяльним ворогом комунізму, увільнив від вини й кари. Сімдесят сім літ і вісім місяців в’язниці дістали всі інші підсудні, яких признали за винних у комунізмі. Й ті підсудні очікували правної допомоги від лави оборонців. З лав оборонців промовив за них новий, «не за страх, а за совість», прокуратор.
Чи є це можливе?
Є це навіть фактичне, якщо не милиться звіт з процесу, поданий у «Ділі» з 9 жовтня.
А взагалі є це можливе. Держава поборює комунізм, і це є само по собі зрозуміле. Західноукраїнська буржуазна реакція поборює комунізм — і це є теж зрозуміле. Власне, приготовляє вона широку вічеву й церковну акцію протестів проти «страхіть на Радянській Україні». Оборонець Куріци є одним із головних діячів організації тієї реакції. Він виготовив заздалегідь промову на одне з протестаційних віч, що відбудуться незадовго. А виголосив її на процесі, в якому судили комуністів. Поборювання комунізму є звичайне, щоденне завдання його табору. Незвичайне тільки було в цьому випадку, що противники його сиділи на лаві обвинувачених. В обличчі державного трибуналу. Й очікували захисту від лави оборонців. А звідтіля мав піднятися прокуратор.
Це є те незвичайне в тій справі, що робить її справою широкого громадського значення й на що я хочу звернути в тому місці подвійну увагу:
по-перше, увагу українського робітництва й селянства,
яке тут має змогу пізнати, до яких методів боротьби може посуватися в своїх змаганнях західноукраїнська реакція й чого можна від неї в тій боротьбі ожидати;
по-друге, увагу широких кіл оборонців перед судом, для яких той випадок є важний з їх професійного положення. Оборонці перед судом займають у суспільстві особливе, вибране становище, оперте на тому глибокому довір’ї, з яких суспільство віддає в їх руки ряд своїх болючих справ. Особливу, високу й шляхетну постать приймає те довір’я в процесах ідеологічного характеру, в яких не раз у людській історії голос оборонців був голосом майбутніх епох, а предметом їх оборони були ідеї й особи, які віддавали себе зовсім на службу тим епохам. Належить запитати цією дорогою: як поставляться оборонці до випадку, в якому те довір’я було грубо й (об’єктивно річ беручи) з мотивів групового характеру знехтоване й нарушене.
За повідомленням преси, з таким станом речей маємо до діла в цьому випадку.