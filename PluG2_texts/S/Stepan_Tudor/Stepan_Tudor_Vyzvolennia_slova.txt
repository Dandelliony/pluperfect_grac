
ВИЗВОЛЕННЯ СЛОВА
Всі ми, молоді письменники, народжені світовою війною і їй зобов’язані своїми ранами, духовними і фізичними, всі ми зростали під впливом великого діяча західноукраїнської літератури. Я говорю про чудесного письменника Івана Франка, найкрупнішого з духовних синів Західної України. Його могутня фігура височить ще над передвоєнною епохою; в цей час він почав працювати, набирався сил, в цей час найсильніше проявив себе, потряс затверділу совість міщанства, що його оточувало, вів за собою бідняцьку молодь і лякав реакцію радикальністю своїх поглядів, вчинків і закликів. Ця людина фізично відійшла від нас на третій рік імперіалістичної війни, не дочекавшись революційних зрушень, передчуттям і чеканням яких була сповнена її молода творчість. І все ж вплив Франка великий і в наші дні, захоплює нас, діє в нас, позначається у великих і малих фактах нашої дійсності, у явищах нашої літератури.
Давні філософи розглядали великі і малі явища світу (і іншим радили так чинити) in specie aet ernitatis — з врахуванням вічності. Лише так, на їх думку, можна було справді пізнати всі речі в цьому світі.
Сьогодні великі і малі явища нашої сучасності розглядаються і вирішуються з врахуванням одного факту величезної важливості — факту існування на одній шостій земної кулі (тепер навіть більше, ніж на одній шостій) СРСР, який здійснює волю робітників і селян, владу Рад.
Великий факт існування СРСР справляє свій вплив на всі куточки земної кулі, на рішення дипломатичних кабінетів,
 на калькуляцію морганівських концернів, на моральний стан страйкаря дрібної ткацької фабрики в передмісті Калькутти.
І буде цілком справедливо, коли ми скажемо: тільки метод розглядання подій in specie СРСР дає правильне розуміння всіх фактів нашої дійсності і зв’язаних з нею історичних питань.
* * *
Правильне розуміння злиденного становища української літератури в межах шляхетської Польщі і її теперішнього захоплюючого розбігу немислиме без врахування існування СРСР і тісного зв’язку з СРСР.
Статика і динаміка літературного руху на Західній Україні визначились ставленням різних верств і прошарків пригнобленого народу до факту існування і розвитку СРСР.
Вже в першу половину 20-х років відбувається ідеологічна диференціація літературного руху. Він розколовся на організаційно ще не оформлену групу молодих пролетарських письменників, які орієнтувались на Радянський Союз; на широку і розпливчасту групу ліберального напрямку, яка об’єднувала переважно письменників старшого, передвоєнного покоління і європеїзованих естетів; на групу письменників буржуазно-націоналістичного напрямку, що згуртувалась навколо журналу Дмитра Донцова «Вістник» — головного органу войовничого шовінізму і антирадянської агітації на Західній Україні.
Найпомітнішою фігурою в групі письменників ліберального напрямку був у той час блискучий новеліст, майстер поетичного слова Василь Стефаник, найбільший після Івана Франка письменник Західної України, співець селянських злиднів і горя. Майже замовкла в ті роки найвизначніша соратниця Лесі Українки, українська письменниця, буковинка, Ольга Кобилянська. Серед естетствуючих письменників того часу відзначимо Михайла Рудницького, літературознавця і критика, який у своїх літературних портретах і ескізах прагнув перш за все висловити власні естетичні уподобання, не турбуючись про об’єктивну правду письменника.
Що, власне, є характерним для літературного руху Західної України 1925—1930 років?
По-перше, широке й швидке зростання симпатій до СРСР в української інтелігенції.
По-друге, рішуче ідеологічне розмежування двох літературних течій Західної України. З одного боку, оформлення групи робітничо-селянських письменників «Горно», яка до свого розгрому панським урядом групувалась навколо свого органу «Вікна», з другого — згуртуванням групи войовничих націоналістів, ідеологічним «натхненником» яких був видавець «Вістника», кликуша Дмитро Донцов.
Тридцяті роки, аж до самого приходу визвольної Червоної Армії на Західну Україну, були буквально роками націоналістичного мракобісся в культурному й громадському житті Західної України, роками націоналістичного розгулу, викликаного крахом усіх надій реакції на перемогу покидьків націоналізму в УРСР.
Це було організоване, свідоме мракобісся, запланований українським націоналізмом союз з поліцейськими органами шляхетсько-польської влади на Західній Україні.
На літературній і загальнокультурній ділянці ці мракобіси ставили собі подвійну мету: знищити всі і всякі зачатки пролетарського культурного і літературного руху в Західній Україні; придушити всякий прояв вільної думки в демократичних колах української інтелігенції, знищити найменші сліди симпатії до СРСР, як і до визвольного руху робітників і селянських мас у поміщицько-капіталістичній Польщі.
Для досягнення цих своїх цілей український націоналізм користувався всякими способами. В цьому нема перебільшення, товариші, всі підлі способи вважались бажаними й доступними: фізичний і моральний терор, аж до вбивства; позбавлення засобів праці і заробітку; виключення з організованого і громадського життя; нацьковування на трудящих польської поліції; переслідування в школі дітей, батьки яких відомі як передові люди; наклеп у пресі; по-збавлювання можливостей висловитися в українській пресі; вилучення книг пролетарських письменників з магазинів і бібліотек; постійне шпигунство в організаціях і в домашньому побуті, в громадському житті і в пресі.
Літературна боротьба — та ж класова боротьба, зі всією її нещадністю і жорстокістю, з усіма її жертвами. Відточене літературне слово — той же тонкий і гострий кинджал.
Літературним центром мракобісся в ті роки був дон-цовський «Вістник» з його додатком для молоді «Напередодні» та його варшавський поплічник «Ми»; примикав до нього і орган католицьких націоналістів «Дзвони». А ось імена провідної групи літературних мракобісів: оскаженілий у своїй ненависті до СРСР і визвольного руху народних мас Євген Маланюк, його кликушествуючі вічні супутники, більше чи менше наспеціалізовані в римуванні класової ненависті, поети О. Ольжич, Б. Кравцов, Ю. Липа, Ю. Клен, Л. Мосендз, Б. Гомзин, Р. Кедро. їх послідовники в прозі: У. Самчук (автор «Волині» — великої хроніки з життя куркульства), Ю. Косач, що возвеличував у поезії і прозі образ «сильної націоналістичної людини», Р. Ендик, бездарний співець расизму, Ю. Горлис-Гор-ський, агент дефензиви.
З талановитих представників проміжної групи того часу слід назвати письменниць І. Вільде (автора циклу повістей з життя українських дітей під гнітом румунської окупації), Г. Журбу (автора повісті з волинського побуту), К. Гриневичеву (яка з великою майстерністю написала книгу «Шоломи на сонці»), Д. Ярославську (яка вдало виступала з повістю «Полин під ногами»). З молодших письменників назвемо І. Черницького (автора талановитих оповідань з сучасного селянського життя), В. Ткачука (селянина, автора простих ліричних сцен з життя гуцулів). На всіх них в більшій чи меншій мірі позначилась обстановка терору, якому інколи — природно чи штучно — піддавалось навколишнє дрібнобуржуазне суспільство.
Свідому класову відсіч українському буржуазному націоналізмові в літературній (і не лише в літературній) галузі давала група пролетарських письменників, члени бувшої літературної групи «Горно». Сюди входили Ол._ Гаври-люк (молодий талановитий поет і прозаїк ),Яр. Галан (драматург і новеліст), П. Козланюк (автор оповідань з життя селян-бідняків і сільських активістів), М. Жук (молода письменниця-батрачка), С. Тудор (поет і прозаїк), група селянських прикарпатських і волинських письменників-активістів, імена яких появлялись і зникали в проміжки між перебуванням в одній тюрмі і іншій, між одною Березою і іншою. Творити в умовах подвійного терору — українського націоналістичного і поліцейського, коли для вільного слова закрита дорога, коли можливу трибуну доводилось шукати в прогресивній пресі чужою мовою, не
завжди доступній українському письменникові, — творити в цих умовах було нелегко. Але все ж творили, боролись.
Останнім вибухом у цій боротьбі проти шляхетської Польщі, в якій взяли активну участь літературні і художні сили українського, єврейського і польського робітничого класу, селянства та трудової інтелігенції, був великий Конгрес захисту культури від націоналістичного гніту, з’їзд прогресивних культурних сил всієї Польщі, який відбувся у Львові в 1936 році.
Це був короткий переможний етап боротьби, вибух, за яким послідував подесятерений терор — поліцейський і «приватний», націоналістичний український і польський.
* * *
Такою ввійшла українська літературна дійсність в країну переможного Жовтня, такою ввела її в Жовтень визволителька наша, доблесна Червона Армія. Крім інших почесних титулів, вона по праву може називатися визволителькою українського творчого слова.
Які наші почування сьогодні? Відчуття величезного вільного простору, що несподівано відкрився перед очима.
І ще так:
Бачили ви молодого в’язня, якого після довгих років тюрми випустили на волю? На відкритій дорозі він злегка розгублено розглядається, посміхається... крізь усмішку пробує щось сказати; у нього немає слів, знову пробує, знову нема слів... Посміхається мовчки, по-дитячому... А потім, через хвилину, заговорить: швидко, гаряче, поривчасто. Заговорить...
Таке обличчя молодої західноукраїнської літератури через хвилину після її визволення.