

ЗУСТРІЧІ З КНИЖКАМИ
Декілька вступних завваг
★	«На кожну таку зустріч складаються дві історії, кажучи трохи метафорично: історія поетового серця й історія серця читача. Простіше; зустріч двох життєвих доріг. На перехресті тих двох історій постає те, що називаємо мистецьким твором.
★	Звідсіля та найчудовіша й ніби парадоксальна властивість літератури, що для тисячі читацьких сердець — той самий жмуток паперу в палітурках заквітає тисяч-чю різних творів. Найчудовіше, найбільш схопли-ве й живе значення слів: «розквіт літератури».
★	Зробимо ще крок по стежці привидного парадоксу: кожна нова хвилина нашого життя — це новий листок в історії нашого серця, листок, що змінює й оновлює цю історію. Через те: сьогоднішня моя зустріч з книжкою не те саме, що моя завтрішня з нею зустріч, і не те, що позавт-рішня. Парафразуючи Гераклітового ученика, Кратіла: не можна двічі війти в ту саму річку,— не можна двічі зустрічатися з тою самою книжкою.
★	Іще крок по стежці привидного парадоксу: читаємо книжку; кожна спожита нами сторінка — це нова хвилина нашого життя, новий листок історії нашого серця,— за кожною ми інші. Отож: тисяча прочитаних сторінок — це тисяча зустрічей двох сердець у щораз новій площі,— ти-сяча нових аспектів твору, а може й нових творів... Завважуєте це: як міниться вам під руками живе тіло літературного твору, як збігає струмками з ваших долонь, як мигтить, збігаючи...
★	Крайній, позанауковий суб’єктивізм у погляді на літературу?— Ні, тільки ще одна спроба: перемогти поточну нашу сліпоту щодо істоти мистецького твору; відслонити оману, ніби літературний твір — це щось цупке, хватке, палітуркове і от стоїть на поличках,— можна взяти з долоні, як усякий шматок матерії, можна покласти на вагу, зміряти міркою... Я так думаю: те, що стоїть на поличках,'— мишам снідання, мухам сидіння. А мистецький твір — процес, що постає при зустрічі двох життєвих історій, струмок, що вибухає на перехресті двох доріг і гониться вперед товчками двох сердець, а ловлений, збігає поміж пальці, мигтючи й солодко їх обмиваючи...
★	Некрайній, і не зовсім навіть суб’єктивізм... Прецінь сказано: мистецький твір постає на перехресті двох життєвих доріг: поетової й читачевої. А дорога поетового серця — це об’єктивне для нас, у свойому існуванні незалежне, — своє, не наше. І це перший крок відходу від крайнього суб’єктивізму в погляді на мис
тецтво: серце поета.
★	А другий: серце читач а... Хочемо перемогти й іншу оману наших поточних днів, нібито наше серце — тільки клубок м’язів, що ритмічними товчками гонить гаряче Н2О в нашому тілі. Клубок м’язів?— Так,— м’язів історичної доби, що згорнулася клубком у нашій грудній клітці, і гонить він у нашому організмі не гарячу Н2О з кров’яними тільцями, а живу кров історичних днів, гаряче живло суспільних ідей і змагань, що становлять кров нашої доби і в її жилах кружляють.
Серце людини — об’єкт історичної (не фізіологічної) категорії. Серце доби, здійснюване в аспекті класової боротьби,— класове серце — це є в грудях людини. Говорив про це великий стагірит, Арі-стотель: «физей дзоон політико н» — з природи політична тварина — це людина.
★	Не завважуєте в собі серця доби?.. Є дні й роки цілі, коли не завважуєм у собі, ритму наших б’ючок,— це дні й роки спокійного здоров’я. Але сьогодні?..
Серце нашої доби лежить на площах міст і на далеких роздоріжжях і б’ється запінене, як епілептик у поросі. Не вловлюєте його биття у власній грудній клітці?— Не кажіть «ні» — не повіриться!..
---
★	Це вона зустрічається в нашій сердешній дорозі з серцем поета: вона, наша історична доба, здійснювана в класовому аспекті нашого серця. Це на її схрещенні з дорогою поета вибухає струмок, що його сприймаємо як твір мистецтва: мінливий, мигтючий струмок, що його кожна хвиля визначується б’ючками двох сердець: доби й поета. І це є другий крок відходу від крайнього суб’єктивізму в пізнанні твору: складний методично крок, а проте певний: серце доби, що живе в грудній клітці читача.
★	Чи є це шлях до об’єктивних зустрічей з твором мистецтва? — Думаю — ні... Це тільки вага відповідальності за суб’єктивність спадає з наших особистих рамен і лягає на огрядні плечі доби й класу... Міцні плечі, але теж суб’єктивні,— в історичному аспекті суб’єктивні.
★	Дорога до об’єктивних зустрічей зі серцем поета, що були б як наукові зустрічі з предметами зовнішнього світу, чекає свого Колумба.
★	Чи можлива вона?— Думаю — так... Методично беручи — одне, здається, певне: що була б вона зустріччю з поетом поза зустріччю з ним і що перетиналась би з сердешною дорогою поета поза місцем зіткнення, в якому постає мінливий струмок його твору... В істоті своїй суперечлива в собі — чи можлива така дорога?— Думаю — так... Чекає вона свого Колумба...
