
ОРЛЯ
(Історія про ціну жіночого мізинця)
В хаті Орлі занедужав Алі. Алі — це Орлі коханець. Аллах добрий, Аллах не візьме Орліного кохання. Алі видужає.
В сусідньому Кебі є славний знахар, дорадник Гасін. Орля встає опівночі, будить свої слуги, велить верблюди мостити, накладати багаті дарунки. Й не зійшло ще сонечко над голубі гори, як зійшла Орля на високе сідельце. Закурів білий пісок під верблюжими ногами, лягли рясні сліди через пустиню, посріблені досвітньою годиною.
А як зайняло сонечко золоті стяги на верхах мінаретів, стала Орля в сусідньому Кебі, у славного знахаря, дорадника Гасіна.
Сидить Гасін на плоскій крівлі хатини й наставляє старече обличчя на соняшні пестощі. Довга тінь лягла поза ним і послалась на ступнях тінистих, що по їх піднімається Орля.	'
Орля жмуриться в сонці. її вії тріпочуть, як крильця метелика в леті. Та більше тріпоче-тремтить її серденько в грудях, її серце — тривожне в коханні, як пташечка в клітці.
Орля спинилась на останньому ступні. Орля стоїть тут. Чи не чує Гасін, як стоїть тут вона з рукою на серці три
вожнім? Він не оглянувся навіть. Озивається тільки старече привітно:
— Здорова будь, Орле, дочко Торі-бея.
Такий Гасін. Йому за день відомо, хто з’явиться до його і з чим.
— Здорова будь, Орле, дочко Торі-бея! Аллах добрий, Алі видужає скоро.
— О Гасіне, Гасіне!
Орля сідає на ступнях східок і плаче й сміється.
— Чому не подивиться Гасін, як плаче й сміється кохання? Даремне глядить він, як тихо знімається сонце на небі. Ніколи йому не видати тих сонечок двох, що тихо займаються в Орлі в очах. І що каже ще Гасін? Алі — здоровий, що можна ще більше сказати?
— Аллах великий! Та дивна бува іноді воля його. Нащо здасться великому Аллаху Орлін мізинець?
Ледве чути Гасіна мову. Що каже Гасін?
— Аллах бажає данини. Орля пожертвує правий мізинець на славу великого Аллаха.
— Чи може це бути? Чи буває жертва така, Гасіне?
Орля стихає на ступнях східок, і в грудях її потухають і сльози і сміх.
— Чи не помиляється Гасін? Чи добре лише зрозумів він великого бога? Нащо здасться йому дрібненький Орлін мізинець?
Але Гасін мовчить.
Чи не перемолює Гасін Аллаха? Десятків два білорун-них овець ляже до заходу сонця на дворі ось тут.
— Або коров з молочними вименами?
— Або коней тонконогих, зігнаних просто з степу? Але Гасін мовчить.
Тоді Орля піднімається тихо. Яка Орля висока! Її коси вплітаються в білі хмарки, що тонуть в блакиті.
— Чи лиш осТрий у тебе топір, о, Гасіне мій?
— Нея тут. Вона слухає!
— Чи знайшла Нея п’ять спілих рож кольору крові, як веліла Орля?
— Нея знайшла п’ять спілих рож кольору крові, як веліла пані. Нея збігала всі цвіточники в Кебі, щоб знайти п’ять спілих рож кольору крові, як веліла пані. Але яка
голубка велить шукати кривавих рож, коли коханий недужий?
— Цить, Нее, цить! Аллах жорстокий, та Алі видужає скоро.
— Чи знайшла Нея огнисту сукню з ковніром кольору крові, як веліла Орля?
— Нея знайшла огнисту сукню з ковніром кольору крові; з одлогим ковніром, що одкриватиме лебедину шийку, як веліла пані. Але яка лебідка вдягає сукню огнисту з ковніром кольору крові, коли коханий — недужий?
— Цить, Нее, цить! Аллах жорстокий, та Алі видужає скоро...
— Нея. тут, Нея слухає!
— Розчеши, Нее, мої коси гладко-гладенько, розділи їх на два боки, над ухо праве і ліве.
— Сплети, Нее, дві коси рівненькі, а в кожну косу вплети дві рожі, по одній рожі в кожні два сплети. Та чи гарно рожам в Орліних косах?
— Ой, гарно рожам в Орліних косах. Та краще рожам в Неєних сльозах, що пливуть на їх струмочками.
— Дай, Нее, сукню огнисту з ковніром кольору крові. П’яту рожу припни біля серця, щоб горіла, як рана. Та скажи, чи не красна ж Орля в цім весільнім наряді?
— Тонуть в сльозах Неїні очі, Нея нічого не бачить, крім рани, що на грудях в недужого Алі.
— Цить, Неє, цить! Аллах жорстокий, та Алі видужає скоро.
— Я прийшла, Гасіне!
Нічого. Йому за день відомо, хто прийде до його і з чим. Він не оглянеться навіть. Худу руку протяга до кийка і стуком об камінь викликає слугу. Велить внести топір і кедрову колодку.
Важко встати старому Гасінові. Він спирається на рам’я слуги й повертається в сторону Орлі.
Орля спинилась при темній заслоні, що скриває вхід до світлиці. Її сукня знімається струнко, як полум’я легке, що кривавим язиком вгорі обнімає лебедину шийку. А з полум’я цього, як з келиха золотого, виринає голівка — невидана квітка з перлинами двома, що в них то іскряться, то гаснуть золоті огоньки. Гадючки гнучкі впилися в цю
квітку з боків, дві чорні гадючки, що в їх на головках корони дивні, як рожі кольору крові.
— Хай Орля підійде. Хай положить мізинець на краю колодки. Чи не жаль лиш Орлі мізинця на славу великого Аллаха?
Орлі не жалко дрібного мізинця на славу великого Аллаха. Орлі нічого не жалко. Вона клонить голівку до краю колодки й складає лебедину шийку на кедровий кружочок
Аллах не все знає. Гасін не все знає. Алі буде здоровий.