ІМЕНІ ЛЕНІНА
Сьогодні вперше — явно і вільно — вся визволена Західна Україна поклоняється величній пам’яті найбільшого вчителя й вождя народних мас Володимира Ілліча Леніна, віддає поклін всемирно-історичному його ділу, що призведе до визволення народних мас по всій широкій землі й що довело вже до радісного звільнення народу колишньої Західної України від тяжкого колоніального гніту шляхетської Польщі.
Ще рік назад обходили ми сумну річницю смерті Леніна в робітничому й селянському підпіллі, в умовинах по-ліційного й жандармського переслідування й свавілля, ще рік тому за ім’я його, проголошене в захопленні, карали тут роками важкої тюрми й жахливими катуваннями у Березі Картузькій.
Нелюдські ті роки відійшли вже в минуле, проводжу-вані гнівом і прокльоном народу,— щоб пропали раз на все,—щоб не вернулись повік на наші вільні землі.
Сьогодні, в 16-ту річницю смерті Леніна, обходжену в глибокому зворушенні вже вільною країною, увесь трудящий народ західних областей УРСР об’єднується своїми думками й почуттями довкола цього величного й так незміряно рідного, так дорогого нам імені, приносячи йому поспіль з усіма народами СРСР весь творчий запал свойого серця, всю захоплену готовість свойого життя й смерті..
Оце знову, як щорік, стоїмо пліч-о-пліч перед його обличчям і гаряче вбираємо в себе ленінську посмішку, тонку й гостру, як лезо,— як лезо, що смертельно трапляє в зігниле серце ворогів народу. Оце знову, як щорік, як кож
ної хвилини, стоїмо перед його обличчям і приймаємо в себе його погляд, єдиний, ленінський погляд, очі людини, в яких невідхильний смертельний засуд для світу капіталізму злитий в одне з крицевою вірою в слушність і неминучість побіди народних мас, з гігантичною волею здійснення тієї побіди, з незглибною, невичерпною, вічно активною любов’ю до народних мас, з любов’ю, що в кожну хвилину свіжо й активно виповнювала очі й душу велета Леніна.
І знову, як щорік, як кожної хвилини, стоючи пліч-о-пліч перед його обличчям, дивлячись у єдині неповторні очі Леніна, всі відчуваємо: як серця наші повні смертельним засудом для капіталістичного світу, як росте в нас і утверджується незламна віра в слушність і неминучість побіди народних мас, як діє в нашій щоденній практиці незламна воля здійснення тієї побіди, як усі ми об’єднуємось у активній любові до народу, до правди народних мас, до комунізму.
Сьогодні, як і щорік, як і кожної хвилини — так власне діють неповторні очі Ілліча — по всій широкій землі: проголошують смертельний засуд старому світові капіталізму і міцно, настирливо й любовно кличуть народні маси до невпинної визвольної боротьби, до влади Рад, до комунізму.
Є ще голодні по цей і по той бік океанів, і вони передають собі ім’я Леніна як хліб насущний, що дає їм сили в їх щоденній боротьбі з голодом і безробіттям.
Є ще гноблені, підбиті народи по цей і по той бік екватора, і вони передають собі ім’я Леніна як клич до збройної боротьби з імперіалістичним гнітом, як гасло волі.
Є ще соціально поневолені маси робітників і бідняків по цей і той бік океанів, і вони передають собі ім’я Леніна як план своєї щоденної боротьби з експлуатацією, як шлях до оконечного знищення влади капіталістів і поміщиків, єдиний шлях виходу з ненависного ладу — до влади Рад, до комунізму.
Сьогодні вони пліч-о-пліч, явно або потайки збираються перед обличчям Леніна й приносять йому всю наболілу горяч своїх сердець, поспіль із усіма народами великого СРСР віддають йому свою любов за любов, приносять йому готовість невпинної боротьби, незламну готовість життя й смерті.
Воля мас, думки й почуття мас — велична, нічим не переможна сила. Єднаючись у гарячій відданості, в сердечному зворушенні довкола імені Леніна, сила та перемагає смерть, що торкнулася обличчя Леніна, торкнулася і впала безсила. Ленін не вмер!
Живе він волею щасливих народів СРСР, волею народних мас, для яких Ленін — клич і закон.
Живе він у непохитній волі й активності єдиного авангарду народних мас, єдиної партії, що вірно здійснює історичні заповіді Леніна — Комуністичної партії.
Ленін не вмер!..