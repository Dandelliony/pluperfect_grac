Треба допомогти.
Наближається весінній сезон, а з ним почнеться й сезон будівництва крамниць та помешкань для сільської кооперації.
До сього часу будування цих помешкань носило невпорядкований характер.
І врешті виходила „хатка на курячій ніжці", що не була придатня ні з боку господарсько-торговельного, ні з боку огнетривалости, а тим паче чепурности.
Особливо гостро це питання стоїть в ЄСТ-вах, які в наступному році будуть строїти власні помешкання.
Ще літом 23 року це питання мало цікавило сільських кооператорів бо крім мишей та пацюків в нашому районі майже нічого не було, а тепер після об'єднання Райсоюзу з Соробкопом наші ЄСТ-ва розвинулись і фінансово зміцніли, так що тепер до них заходять вже усякі „візітьори" з одмичками й ломами, бо є вже чим поживитись у т-ві цим пройдисвітнім.
Отже варт було-б Соробкопу подбати про те, аби наступний будівничий сезон пройшов більш планомірно.
Силою фактів ЄСТ-во в селі становиться вузлом, де сплітаються кооперативні, соціально-економичні, культ-освітні інтереси села.
Відповідно до цього треба було б пристосовувати й помешкання кооперативів.
Чи не міг би Соробкоп подбати про допомогу ЄСТ-вам невеличкими кредітами та фахівцями техниками? Оладько.
