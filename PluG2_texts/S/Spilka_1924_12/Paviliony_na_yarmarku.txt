Павільони на ярмарку. Велику увагу звертає на себе павільон Зовнішторгу, одкритий для огляду публики. В павільоні виставлено ріжний сільсько-господарчий інвентар, а також цілу низку инших товарів. У відділі імпортних товарів є багацько зразків сільсько-господарчого знаряддя як наприклад серпів, кос, напильників, а також ріжних техничних виробів. У відділі української експортової пушнини є зайці, хорьки, куниця, лисиця, а також зразки експортового зерна-хліба і бобів. У відділі сировини є багацько зразків ріжного роду ниток, як експортних, так і для внутрішняго ринку. Одкрив також роботу ярмарковий гуртовий відділ державної промисловости кольорових металів і його магазин в роздріб. Ціни на товари значно знижено, а тому в перший же день одкриття магазин мав багацько покупців на ріжні господарські предмети.

