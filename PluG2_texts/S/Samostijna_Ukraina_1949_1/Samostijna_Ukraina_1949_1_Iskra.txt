УКРАЇНА ГОВОРИТЬ
УКРАЇНСЬКІ ПОВСТАНЦІ НА ЛЕМНІВЩИНІ
(З матеріялів повстанської боротьби)        
Початок 1945 р. приніс Лемківщині нових гостей. Німецько - большевицький фронт відкочувався на захід і на зміну німцям при ходили нові “визволителі” — большевики. Відразу ж по приході почалася мобілізація чоловічого населення до большевицької армії. Невишколених новобранців кидали на першу лінію вогню й там вони гинули масово наче мухи восени.
— За Сталіна воювати не будемо — вирішили лемківці й усе боєздатне чоловіче населення пішло у підпілля, у криївки. Перед українським націоналістичним активом виникло завдання організувати й охоплювати в організовані форми цю потенціяльну революційну силу, яка готова була на все, аби тільки проти окупанта. Густа мережа націоналістичних боївок вкриває терен. Большевицькі частини пішли далі на захід, залишаючу подекуди цілі райони без всякої влади. Для українського націоналістичного революційного руху створилися вигідні умови для розгорнення широкої інформаційної пропаґандивної акції серед населення.
До сіл починають з’являтися підпільно-революційні боївки, що серед білого дня організують збори селян і вияснюють їм нове становище та завдання, які стоять перед населенням цих західніх окраїн України.
— Теперішній стан не є остаточно устійненим і боротьба українського народу за його державну незалежність ще не закінчилася, — говорили вони. — Мусимо бути готові до нових майбутніх боїв, у яких вирішуватиметься доля України. Тому за всяку ціну треба встоятися перед большевицьким і всяким іншим ворожим натиском.
Ця пропаґандивно-освідомлююча акція знаходила живий відгук серед населення, яке, зрештою, частинно познайомилося з
большевиками ще в 1939 — 40 рр., коли, заманені большевицькою пропагандою, лемки цілими родинами виїжджали до обіцяного “раю”, а побачивши там справжнє пекло, майже голі й босі пішки тікали назад до рідних, хоч і вбогих, але своїх гір. Тому тепер вони з повними симпатіями поставилися до українського визвольно - революційного руху, підтримуючи його, чим могли. А ряди підпільно - революційних боївок поповнювалися все новими й новими борцями за українську справу.
Прийшов кінець війни. Лемківщина, Посяння й Холмщина опинилися в межах польської держави. Але українське населення тих земель ніколи не сумнівалося в тому, що цей стан лише переходовий і що. колись на зміну польській владі прийде таки своя, українська влада. Вже перші заходи польської влади показали вороже відношення, поляків до українських господарів окупованих ними теренів. Тому й український визвольно - революційний рух не тільки не припинився, але ще посилився.
Ці нові умови широкої повстанської боротьби вимагали відповідної організаційної розбудови — вишколених старшинських і підстаршинських кадрів, організації постачання, санітарної служби, тощо. У лісі Хрещата (між селами: Кам’янки, Суковате, Душатин, Микове й Рівчики) організовано вишкільний пункт для повстанців. Це був дуже вигідний вишкільний пункт, але польська влада скоро його відкрила. Польський гайовий припадково наткнувся на нього і повідомив поліцію (УБ — Уряд Безпеки). У червні поляки стягнули своє військо й при допомозі большевиків оточили ліс та відкрили по ньому сильний вогонь. Серед молодих, недосвідчених ще повстанців почалася паніка, яка грозила знищенням цілого загону. Становище врятувала одна чота, зложена із старших повстанців, яка почала стримувати наступ ворога. Це припинило паніку серед інших повстанців і між повстанцями й ворогом зав’язався бій, що тривав до вечора. У висліді бою поляки були примушені відступити, втративши 15 осіб вбитими, тоді як з української сторони згинув лише чотовий Олійник і двох стрільців.
Налагодження господарського постачання повстанського руху не було легкою справою в умовах постійної контролі сіл польською поліцією й військом. Повстанцям нераз доводилося зазнати голоду й холоду. Доводилося нераз різати власних коней, що для кожного вояка є дуже болюче, а то навіть їсти котів. Тому до справи постачання мобілізовано всю місцеву організаційну сітку, яка не пішла до повстання, а перебувала по селах. Проте її завдання не було легке. Бо хоч селяни радо давали повстанцям харчі й усякі інші припаси, але треба було їх відповідно ховати в таємних криївках, ховаючись при тому самим перед поліцією, яка робила наскоки на села й шукала за повстанцями і схованими харчами. Другим джерелом постачання повстанців були напади на польські кооперативи й поліційні станиці, зокрема після того, як поляки почали акцію виселювання українського населення. Тому крім криївок по селах пороблено великі магазини харчів і всякого припасу по лісах, наприклад, у лісі Хрещата.
Неменш важливою була справа організації санітарної служби. Достатньої кількості власних  лікарів і вишколених санітарів не було. А тимчасом кожного дня були випадки поранення повстанців і часто повстанець, ранений на засідці, умирав пізніше внаслідок невмілого лікування ран. Такі випадки траплялися на початку повстанського руху. Тому надрайоновий лікар Арпад (псевдо) організував літом 1945 р. ряд санітарних курсів для повстанців. З цих нововишколених санітарів і санітарок організовано сітку районових санітарних пунктів. Таких пунктів було на Лемківщині чотири (на 6 районів). Спочатку ці пункти були приміщені по селах, але згодом треба було їх перенести до лісу, бо переховувати ранених у селах ставало щораз тяжче.
Для людей, що живуть у нормальних у-мовах, слово “санітарний пункт” викликає в уяві образ просторих кімнат з ясними вікнами, білими стінами, білими чистими ліжками й операційними залями, що по них метушаться біло одягнені сестри-санітарки й лікарі. Про такі санітарні пункти наші повстанці могли тільки мріяти. їхні санітарні пункти були приміщені в землянках з замаскованими ходами в глухому лісовому від людді. Один з санітарних повстанських пунктів на Лемківщині був приміщений у лісі біля села Сухі Ріки. Це була півземлянка з 10 ліжками й одним столиком, а збоку криївка й магазин з харчами. Вже при кінці 1946 р. обслуговувало цей пункт сім людей (два санітари: Карий і Дрозд, три стрільці й дві дівчини куховарки). Другий пункт містився в лісі на горі Маґора біля сіл Криве, Туривне, Студенне, Кобильське. Керував ним лікар Яким.
Найбільшим і найкраще влаштованим був санітарний пункт в лісі Хрещатій, яким керував сам Арпад. Землянка, в якій він був приміщений, складалася з чотирьох “кімнат”, сполучених коридором. Перша кімната була призначена для хворих. У ній було 18 ліжок, огрівач, два перев’язочні столики. Далі з черги йшла кімната — магазин з ліками й харчами, кухня з ліжком для куховарок і врешті канцелярія лікаря з трьома запасовими ліжками. Сама землянка була збудована з грубих дерев’яних брусів. Про неї знала тільки санітарна служба, так що навіть хворим заздалегідь зав’язувано очі, щоб не знали вони місця землянки і не могли на випадок ворожих катувань зрадити її.
Проте одного разу в січні 1947 р. кілька стрільців з куща Сірка попали на польську засідку й один стрілець попав у польські руки. Під побоями він зрадив відоме йому місце санітарного пункту на Хрещатій. 23 січня біля однієї тисячі польського війська, не зважаючи на глибокі сніги, тихцем підійшло до санітарного пункту. Обслуга пункту завважила це щойно тоді, коли поляки були вже при самому пункті. Єдиний вихід для повстанців було самогубство, щоб не попасти живими в руки поляків.
Коли поляки увійшли до середини, вони знайшли там тільки 18 теплих ще трупів санітарної обслуги й ранених. Між ними було й тіло лікаря Арпада. Поляки, зложивши трупи на купу, обляли їх нафтою й спалили, а саму криївку замінували.
