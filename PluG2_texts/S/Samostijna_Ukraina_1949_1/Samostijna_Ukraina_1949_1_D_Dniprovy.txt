Привид Став Дійсністю
 “ У майбутньому суспільстві в рабстві всі будуть рівні. Кожний за кожного відповідатиме, кожний кожному буде зобов’язаний”. — Так писав ще в минулому столітті великий російський письменник Достоєвський, передчуваючи своєю пророчою інтуїцією сьогоднішню дійсність, що заіснувала не тільки на його батьківщині, а вже на п’ятій частині земної кулі.
 І нас бере острах, чи не запанує ця дійсність на всій землі, бо коли сто років тому, за словами К. Маркса і Ф. Енгельса, комунізм лише як “привид” бродив по Европі, то тепер він став реальною дошкульною дійсністю вже на добрій половині Европи і на значно більших просторах Азії.
 На наших очах він поглинає китайську багатолюдну потугу. Большевицька пропаганда поквапно просочується в західньо-демократичні країни, формуючись у бойові вогнища у вигляді п’ятих колон.
Миролюбній демократичній моралі протистоїть активна тоталітарно - руїнницька сила з чітко окресленою загарбницькою цілеспрямованістю.
 Демократичний світ не доцінює цієї потуги. Розраховуючи на свою технічно - матеріальну перевагу, він не добачає того смертоносно - ідеологічного динаміту, яким наснажена ця теорія, спрямована на певні шари соціяльної піраміди. Він забуває, що ідеї, втілені в маси через пропаганду, обертаються в дійовий потужний чинник, що технічна сила може легко потрапляти до рук зараженої комунізмом маси, як це наявно свідчить сучасна боротьба в Китаї.
 У прийдешній вирішальній боротьбі на арену вийдуть дві ідеології: західньо - демократична і східньо - тоталітарна.
 Переможе з них та, яка виявить більше активної гнучкости і спроможеться на привабливіші гасла, щоб опанувати маси, бо ця боротьба може перетворитися на всесвітню громадянську війну.
 Деяка частина демократичного світу, не знаючи совєтської дійсности, як прояву комуністичної системи, може захопитися цією облудною ідеєю і, на своє лихо, стати в її обороні, або виявити індиферентність в боротьбі. Натомість велика частина підсовєтських народів піде проти тоталітарно - московсько - комуністичної потуги.
 Комуністи, готуючись безнастанно й наполегливо до цієї, як вони звуть, “світової революції”, вже створили для неї штаб, так званий “Комінформ”, а чи готується до неї демократичний світ? Не тільки не готується, а в деяких країнах дає навіть можливість для діяльности цього штабу.
 Отже, комуністи свідомі своєї мети І шляхів до їх здійснення і в цьому їх сила, а демократичний світ застиг у своїй самовпевненій байдужості, в ідеологічній диференціованості і флегматичності, у небажанні рішуче, категорично розрубати цей Гордіїв вузол ускладненої світової політичної ситуації.
 Людині притаманне прагнути до кращого, вона шукає досконаліших форм людського співжиття. Ось чому демократичний світ, щоб урятувати людство від комунізму-большевизму і забезпечити собі перемогу, мусить дбати не тільки про мілітарну силу, а спромогтися знайти таку струнку систему ідей, що дозволила б остаточно розв’язати ті економічні, національні і соціальні суперечності, які так роздирають людство, призводять до безпереривних конфліктів і дають добрий ґрунт для ширення нищівної комуністично - большевицької теорії.
 Поруч з цим демократичний світ повинен подбати про розкриття і широке висвітлення перед масами всієї тієї трагедії, яку несе з собою комуністична система, демонструючи для цього підсовєтську дійсність з усіма її страхіттями.
 Демократії, як відомо, притаманне вільне змагання ідеологій, світоглядів і партій, в тому числі і комуністичної. Вона (демократія) тримається на поважанні думок і поглядів іншого, на компромісах (поступках), на терпимості і взаємоповазі. Проте, демократи забувають, що комуністи, як ідеологічна формація, згідно з своєю політичною програмою — непримиримі й войовничі. Користуючись демократичною свободою, вони потайки шукають слушної нагоди, щоб збройно захопити владу й запровадити монопартійно - деспотичний режим, шляхом нищення всіх інших партій і їх прихильників.
 Ось чому демократичний світ в ім’я збереження демократії мусить поставитись до комуністичної партії так само непримиримо, яті комуністи в СССР ставляться до всіх інших ідеологій, тобто вести з нею нещадну боротьбу не тільки ідеологічну через пропаганду, а й усебічну, позбавляючи її права й можливості! ширити свою отруйну теорію, паралізуючи всі її дії, тобто треба перейти від політики оборони до політики наступу. Інакше бо можуть повторитися події, що відбулися в колишній російській імперії 1917 року після повалення монархії. Демократи, що очолювали тоді революційний рух, через свою необачність і віру в людяні демократичні способи змагання, не добачили тоталітарної большевицької сили й дали їй змогу збройно захопити владу та встановити диктатуру, яка тепер розрослася в могутню потугу й загрожує всьому світові.
 Слід зазначити, що далекозоріші політики того часу пропонували категорично й негайно знешкодити цю кількісно малочисленну партію шляхом рішучих заходів, але їх-не послухали.
 Тому то нас, колишніх підсовєтських громадян, що були свідками і жертвами комуністично - большевицьких експериментів, глибоко вражає байдужість демократичного світу до комуністичної загрози, що вже не як “привид”, а як Дамоклів меч повисла над людством.
 Зачепивши в нашій статті комуністичну загрозу ми хочемо сказати кілька слів про нас, політичних емігрантів, так званих ДП, які більше як будь-хто розуміють значення цієї загрози. Крім того ми хочемо сказати дещо й про те, як до нас поставився демократичний світ.
 Може нам і не годилося б нарікати на тих, хто нам дав притулок, захист і хліб щоденний, але деякі сумні факти спонукають до того, бо вони стосуються не тільки нас, а підтверджують вищеподані міркування.
 Ми покинули свою батьківщину не з метою шукати матеріальних благ чи легкої наживи, як дехто думає. Нас закинуло сюди не тільки бажання зберегти своє фізичне існування. Ні. Ми шукаємо тієї живодайної сили, яка спромоглась би подолати ту страшну кривду, від якої гинуть мільйони поневолених людей. Ми прийшли сюди, як свідки тих нечуваних в історії тортур, яких зазнає підсовєтська людина. Нарешті, ми прийшли сюди, щоб остерегти світ перед смертельною загрозою, яку він ще неглибоко собі усвідомлює.
 Що ж ми побачили тут і як до нас поставились ?
 Багато країн погодилося дати нам притулок і працю; ми цьому раді, але, на жаль, вони дивляться на нас тільки як на фізичну силу, яку можна використати на тяжких роботах (шахта, тростина тощо). Ми й від цього не відмовляємось, але....
 На комісіях нас роздягають догола, цікавляться вагою нашого тіла, нашим ростом, мацають за ребра, дивляться як тій худобі в зуби, перевіряють кров, але не запитають, скільки тієї крови виссав з нас совєтський режим і скількох зубів ми позбулися на допитах у підвалах НКВД.
 Нас не запитують, хто нам поламав ребра і хребти, хто виривав очі, чому ми туберкульозні, з хворими серцями, з розбитими нервами і страшним недокрів’ям. Нас не запитують, як ми поневірялись в совєтських концтаборах, як тинялись по “необ’ятной родине”, криючись від репресій, як пережили голодовки і як наші матері і сестри, збожеволілі від голоду їли своїх померлих голодовок» смертю дітей. Нас про це не питають. Але в цьому трагедія не тільки наша, а й тих, що до нас так ставляться.
 Наша трагедія в тому, що нас не розуміють і не хотять зрозуміти, а їхня трагедія в тому, що вони не добачають того лиха, яке нас змусило покинути батьківщину. їхня трагедія в байдужому ставленні до цього лиха, бо через байдужість воно може спіткати і їх, як недавно спіткало необачних чехів, які ще три роки тому вважали нас зрадниками батьківщини і своїми ворогами, а тепер, хоч уже й пізно, вони стали ворогами наших ворогів і масово тікають на захід.
— Добре що ще є куди тікати.
 Отож, демократичний світ, доки ще не пізно, мусить глибоко замислитись над сьогоднішньою ситуацією та завтрішним днем і вжити найрішучіших і негайних заходів, бо час діє не на його користь.