Від редакції
Хоча доля немало кидає наших українців по всім усюдам, то проте дорожних та побутових записок про сторонні краї й народи на українській мові дуже небагато. І всякому, хто знає педагогічне і загалом культурне значення таких записок у інших літературах, приходиться дуже жалкувати, що у наших земляків здавна так мало було охоти ділитися своїми враженнями і спостереженнями з ширшою громадою. Певно, вина тут у значній мірі й нашого нерозвиненого книжного діла, яке досі не мало спромоги публікувати такі писання, так що й ті невеличкі проби мемуарної та подорожницької літератури, які у нас були досі (з виємком хіба записок д-ра Ярослава Окуневського) або лежать у рукописах, або пропадають у фейлетонах щоденних газет та в старих річниках давніших часописей, що давно зробилися бібліографічною рідкістю.
З того бібліотечного пилу хочемо отсе видобути одного письменника, що на коротеньку хвилю, 1878–79 року, блиснув був у нашім письменстві, подав своїми писаннями дуже гарні надії, і потім, вернувшися до Росії, потонув у темних хвилях російського життя і вмер для нашого письменства. Софрон Круть (псевдонім) належав до тої немалочисленної громадки українців, що в половині 70-их років минулого віку під гомін герцоговинського повстання, а далі сербо-турецької війни схопилася бігти на поміч “братам слов’янам” і 1878 р. вертала з тої війни багата досвідами, спостереженнями та розчарованнями. Та коли інші (ось прим. покійний поет та етноґраф Іван Манджура) ховали свої досвіди та розчаровання в глубині душі, Софрон Круть, пробуваючи по повороті з війни довший час у Відні, вхопив за перо, щоб поділитися з українською громадою своїми враженнями.
Доля судила, що одиноке українське видання, до якого тоді міг звернутися Софрон Круть зі своїми працями, був видаваний під редакцією М. Павлика “Громадський Друг”, що швидко мусив докінчувати своє недовге існування під псевдонімами “Дзвін” і “Молот”. Тут була надрукована його стаття “Війна слов’ян з турками”, а також його огляд статистики Сербії по свіжовиданій тоді книжці Мілічевича “Кнежевина Сербиja”. Та се була лише частина того, що д. Круть написав або розпочав писати в ту пору. В редакційній теці “Громадського Друга” лишилися спомини “Чорногорці в Герцоговині”, на жаль нескінчені, далі переклад дуже інтересної політичної брошури Светозара Марковича “Сербиja на истоку” з просторим переднім словом перекладача, прегарний уступ його дорожних записок “У Любляні” і ще деякі дрібніші праці та уривки. Коли розбилося видавництво д. Шавлика і сам він виїхав до Швейцарії, я дав записки про війну в Герцоговині до “Правди” 1880 р., а передмову до перекладу Марковича і нарис “У Любляні” до “Світа” 1881 р.
Маючи те переконання, що праці д. С. Крутя і з огляду на свої теми – всі вони відносяться до побуту південних слов’ян – і з огляду на свою немалу літературну вартість не перестаріли й досі і можуть служити корисною лектурою і для теперішнього покоління, поминаючи вже їх історичний інтерес як документів до психології тих українських добровольців, що бігли за Дунай брати участь у “війні за волю”, хоч і знали, що перед ними була далеко більша і тяжка війна за волю в ріднім краю, – ми постановили подати в книжечках “Укр.-руської Видавничої Спілки” всі праці Софрона Крутя, як ті, що були друковані, так і ті, що досі лежать у рукописі. Буде се інтересна пам’ятка одного з поривів української душі на ширший світ, та заразом акт пієтизму для письменника, що подавав, а не справдив гарні надії, літературна спадщина Софрона Крутя.
