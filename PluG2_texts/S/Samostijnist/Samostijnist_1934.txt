«На 25. березня ц.р. починаються гри о мистецтво копаного мяча.
Осінній вислід був такий: 1. Ян. 2. Довбуш. 3. ЧФР. 4. Яск. 5. Маккабі. 6. Драґош-Вода.
Перший ряд ігор (25. березня) складається із трьох ігор в А. — і Б. — клясі.
А: Драґош — Довбуш, ЧФР — Маккабі, Ян — Яск.
Б: Борохов — Полонія, Мес. Ром. — Ст. Мунч., Лучяфер — Вікторія.
«Довбушеві» бажаємо найкращого успіху в цім сезоні» [«Самостійність» за 25.03.1934].
«Перші наслідки мистецьких ігор.
Довбуш — Драґош 0:0.
Ян — Яск 2:1.
Макабі — Ч. Ф. Р. 3:0.
Полонія — Борохов 3:2.
Довбуш виступив по осінній павзі так, як і інші дружини дещо ослаблений. Одначе на своїм місці стояла оборона в особах Леська, Будного, Поповича й Цопи. Напад, в ряди якого помилково втягнули Унґуряна, не дописав через брак енергії. Відповідальні чинники повинні вже раз зарадити цій болячці Довбуша, відповідним вишколенням нападу. Наступний виступ Довбуша багато тяжчий, бо тут має битися з Яном, який веде перед і є також найсильнішою дружиною. Проте надіємося і віримо, що Довбуш не вступить у своїй завзятості і покаже якраз в грі проти Яна, що хоче і вміє як слід заступити жовто-блакитні барви» [«Самостійність» за 01.04.1934].
«Макабі — Драґош 0:4, Ч.Ф.Р. — Яск 1:1.
З причини великодних свят Довбуш не грав цєї неділі, ні не буде грати на 8 ц.м. Наступна гра припадає на 15 квітня проти Ч.Ф.Р.» [«Самостійність» за 08.04.1934].
«Спорт та його значіння для нас.
Нашу збройну боротьбу у Франції почали ми вигравати на портових грищах в Америці — сказав генерал Першінґ, вожд експедиції американської армії підчас останньої світової війни. Побіда — це штука зусиль. А штуки цеї треба вчитися й її можна навчатися. Американці зрозуміли скоріше від Европи, що вага спорту заключається не тільки в побиванні рекордів, але передовсім у тім, що спортове завзяття, гарт духа, погоня за перемогою наводять своє приноровлення і в буденному житті. Майже кожен американець є активним спортовцем. Всі вільні хвилі, яких у нього дуже мало, посвячує своїм улюбленим спортам та провадить ті хвилі на спортових грищах, на зеленій мураві, на чистому повітрі. І тут, на тих стадіонах, на тих грищах він вчиться вигравати, вчиться перемагати. І саме в тому заключається вся вага спорту.
Ось 10 признак, які характеризують анґлійського спортовця. Він: 1. не перехвалюється; 2. ніколи не є самопевний виграної; 3. не вишукує виправдувань по невдачі; 4. вміє програвати; 5. вміє спокійно вигравати; 6. грає все «фер»; 7. грає все так, як найкраще вміє; 8. відчуває приємність ризика; 9. в непевних випадках признає слушність противникові; 10. цінить собі більше саму гру, ніж її вислід.
Це катехізм спортовця! Виповнюючи ці правила, новітній спортовець стає новітнім лицарем, повним чеснот та гарних, цінних прикмет. Спорт дає нам тип одиниць, підготованих на всякі ризика. Спортовець навчився радити собі у всіх випадках. Бо загартований у спортових грах має всі змисли все готові на несподівану небезпеку. На спортових майданах у гнучкім товаристві власних мязів виковує чоловік побіду над самим собою. Перемагає пасивну матерію свого тіла, охлялість своїх мязів та нездарність своєї волі.
Спорт розвиває і виховує інстинкти та духовні прикмети, які людина затрачує в монотонії міського та сільського життя, а які як у життєвій боротьбі, так і на боєвім фронті відіграють важну ролю. Одною з тих прикмет є відвага, якої вимагають деякі ділянки спорту. Наявна в таких ділянках спорту небезпека зближує людину до межі смерти, освоює її з нею, каже їй не боятися.
Прикмети, які розвиває спорт це рішучість, орієнтаційний хист, притомність духа, вмілість скоро рішати, бистрий змисл спостерігання, карність, товариськість, здібність, підпорядкування себе наказам, почуття відповідальности і т.і.
Вплив спорту на тіло є дуже великий. «Більше спортових майданів — а зменшаться вязниці й санаторії.» Ось слова одного з американських президентів: Спорт підносить відпорність тіла, додає сили.
При досліджуванні американських спортовців удар живчика (серця. — В. Б.) виносив у тих, які вправляли перший рік, 69, по двох роках виносив вже 64,5 (пересічно), а по трьох опадав 56,8. Свідчить це справне ділання серця. (У невправяючої спорту людини живчик виносить 70-72 ударів за мінуту).
Серце, та невпинна машина з нашого тіла, находить у спорті союзника, дає йому нову енерґію.
Важним органом для тіла є легені. Чим більше воздуха в легенях — певніше працює серце.
Прикмети, які виробляє спорт, є такими важними, що можна дивитися на спорт з іншого погляду, як з того, що він є школою доброго характеру й одночасно знаменитою підготовкою до переможного життя!» [«Самостійність» за 01.07.1934].
«У пятницю, дня 29. ц.м.,
відбулася мячова гра межи чернівським Ян-ом і Стадіон-ом із Бакова за мистецтво в Лідзі. Побідником вийшов Ян 5:1. Цим самим він буде змагатися за мистецтво в Румунії» [«Самостійність» за 08.07.1934].
«Копаний мяч.
Гра копаного мяча є дуже давно впроваджена в життя. Сьогодні копаний мяч (футбол) дуже поширений. Нема народу, який би не висилав що кілька років дружини на міжнародні змагання в т.зв. «Олімпіядах». Гра копачого мяча є визначно мужська. Її значіння для здоровля зовсім мале. Що правда, це змагання виробляє силу й витривалість ніг. Але багато більше значіння має копаний мяч в царині виховання. Копаний мяч виробляє у грачів сміливість, швидкість орієнтації, привчає до взаїмної допомоги, дає наглядні користи відважним. Футбалісти звичайно завзяті й амбітні люди. Найголовніша вага цього спорту національна. Культура народу оцінюється після того, як у нього розвинений копаний мяч. Копуни репрезентують націю не згірше, як фахові дипльомати й усякі депутати на міжнародних конґресах. З українською нацією інакше числився світ, коли б в її імени виступали на змаганнях першорядні дружини копунів. Навіть найбільші видатки на вдержання мячових дружин громадянству сторицею оплатяться. Хто не йде з духом часу, того світ безжалісно розтопче (всім українцям треба про це пам’ятати… — В. Б.).
***
Спортові кружки на Буковині.
Гра копаного мяча найшла велике зацікавлення серед сільського населення Буковини, що свідчить існування спортових кружків у громадах: Ленківці, Рогізна, Садигора, Мамаївці, Кіцмань, Шишківці, Борівці, а вже в посліднім часі засновується такий кружок і в Веренчанці.
В неділю 8 ц.м. відбулося змагання між кружками Ленківці — Кіцмань (в Кіцмані) з вислідом 2:1 в користь Ленківців. Кіцманська дружина програла на власній — похилій площі по досить завзятій боротьбі, бо дійсно можна було замітити багато гри цілковитого пожертвування в грачів цієї дружини, в більшій мірі селян. Комбінаційний хист цієї дружини по щорічнім існуванню досить розвинений. Одначе багато неспортових вибриків грачів, які суддя чомусь не карав, не шкодило б відкинути. В першій половині гри Ленківці осягають 2 брамці й ставлять себе в становище побідників, тому що всі зусилля кіцманського нападу ідуть внівець, завдяки залізній обороні Ленківців. Кіцмань перебравши в другій половині на себе провід, стріляє лише одну брамку, стрінувши завзятий опір лемківської залоги.
Ця гра, оголошена вже наперед в місті, найшла велике зацікавлення в Кіцмані, що свідчила багата присутність місцевої публіки, в більшості селянської.
Кіцманська дружина в наслідок впертого самовишколу мала найкращі вигляди стати серіозним противником. Не приємно вражав при цій грі брак традиційної української гостинності, що не можна простити спортовцям, яким не сміє більше залежати на вислід гри, як на самій грі. Та надіємось, що компетентні чинники це направлять.
На неділю 15 липня ц.р. назначені змагання Кіцмань — Рогізна (в Кіцмані), Ленківці — Мамаївці (в Мамаїівцях).
В цілі надання цим спортовим змаганням орґанізаційного характеру, редакція звертається із зазивом до всіх гуртків, щоб подали свої назви й висліди цьогорічних ігор.
***
Віденський клюб «Гакоа» побив у Чернівцях (копаний мяч) «Макабі» 6:0, а «Драґош-Воду» 2:0.
***
Німецька дружина «Ян» має грати дві гри проти «Кінезула» із Тимішори в т.зв. баражовій грі, на вступ до Національної Дивізії, в якій грають найкращі дружини з Румунії. В неділю 15 липня ц.р. відбудеться перша гра в Чернівцях, а наступну, друга, в Тимішорі.
***
Мистецькі змагання «копаного мяча».
В посліднім часі в Чернівцях майже кожне українське товариство створило дружини «копаного мяча», котрі почали змагатися за мистецтво й тим самим започаткували нову течію в нашім спортовім життю. Площа «Довбуша», ще донедавна майже безлюдна, почала бути осередком тілесного виховання нашої молоді. І це правдивий шлях, на котрий ми всі мусимо звернути більше уваги.
Дотеперішній вислід ігор наступний:
Запороже — Муж.-Хор 5:3 (4:0)
Запороже — Чорноморе 12:0 (6:0)
Пласт (кооп.) — Муж.-Хор 2:1 (1:0)
Запороже — Залізняк 7:4 (6:0)
Пласт (кооп.) — Запороже 3:7 (2:2)
Пласт — Міщанський Хор 2:2 (0:2)
Українська школа — Пласт 1:1 (1:0)
Залізняк — Пласт 2:3 (2:0)» [«Самостійність» за 15.07.1934].
«Селянські спортові кружки.
В попереднім числі писали ми про розвиток спорту, спеціально гри копаного мяча в нас на Буковині, де існують багато кружків, що дуже ревно плекають цей спорт. На наш заклик до цих кружків, щоб подали деякі висліди їхніх цьогорічних ігор, відізвалися лише Ленківці. Ленківці — під назвою «Січ» — це одна з молодих дружин, яка але дуже завзято працює. Вона грала цього року майже зі всіма дружинами з деякими з них навіть подвійно з таким вислідам:
Ленківці — Садаґура 2:1,
Ленківці — Кіцмань 4:1 і 2:1,
Ленківці — Пласт 4:3 і 3:1,
а послідної неділі відбулася гра цієї дружини проти дружини з Мамаївців, на площі цих послідніх. Вислід 2:2 (1:1). Гра досить цікава. Почалася зі значним спізненням, що непростиме українському спортовцеві. Судячи по-складі дружин, слід замітити, що ліпша гра представлялася по стороні Ленківців, в складі яких грали й селяни, наколи Мамаївська дружина це самі студенти, які могли б своїми здібностями заповнити ряди чернівського «Довбуш»-а, а на селі виставити цілком сільську дружину. По обох сторонах вибивалися такі грачі: Димчук, Глібка Грись (Мамаїівці), Якубович, Бідняк (Ленківці).
***
Вислід змагань чернівських українських товариств:
Запороже — Міщ. Хор. 10:0 (2:0),
Чит. Рош-Монаст. — Чит. Пол. Вул. 3:1.
***
Послідної суботи змагався «Довбуш» з «Драґош-Водою» за чашу Червоного Хреста. Програв 5:1. Чому? Бо шановні грачі з першої кляси не зволили виступити, а оставили долю нашої дружини на запасників. Коли так — то для чого ж їх існування при Довбуші?!? Такі виступи тим важніші, що «Довбуш» на 7, 8 і 9 вересня ц.р. має змагатися за чашу Федьковича з українськими дружинами: Україна (Львів), Сян (Перемишль) і Русь (Ужгород). Не розходиться про саме здобуття цієї чаші але про гру — на яку ми здобудемося в приявності наших братів з Галичини й Закарпаття!!!
***
«Ян» програв проти «Кінезула» 4:0.
Цієї неділі відбулося змагання «Ян»-а з «Кінезуло»-м за вступ до Національної Дивізії. «Ян» мав «нещасливий день». Міркуючи по зусиллях, на які він здобувався — ця гра мала остати нерішеною. Одначе треба в дечім признати клясову вищість гостей, як гра головою, біг і інші. Наколи на наступну неділю «Ян» програє або гра лишеться нерішеною — або не побє «Кінезула» з більшою різницею брамок як 4:0, тоді остануться йому заперті двері до вступу в Національну Дивізію» [«Самостійність» за 22.07.1934].
«Копаний мяч» на провінції.
Минувшої неділі відбулися змагання між слідуючими українськими сільськими дружинами:
Мамаївці — Довбуш (Садигора) 3:2,
Луг (Рогізна) — Кармелюк (Кіцмань) 1:0.
Перша гра відбулася в Кіцмані, друга в Садигорі. Подрібний перебіг гри не можемо подати через те, що невідрядні причини не дозволили нам бути присутними на цих грах. Тому звертаємося до наших прихильників спорту, котрі будуть присутні на подібних грах, в наступнім були ласкаві написати і заслати до редакції короткий перебіг гри. Будемо вдячні.
***
Мистецькі змагання українських дружин в Чернівцях.
В неділю 29 ц.м. в год. 8:30 рано відбудеться на площі «Довбуша» змагання між українськими дружинами:
Сек. т-ва «Українська школа» при ул. Новій і Сек. т-ва «Українська школа» ім. Б. Лепкого.
Вступ даром.
***
Великі змагання копаного мяча між трома українськими дружинами в Чернівцях.
На 7, 8 і 9 вересня ц.р. мають відбутися в Чернівцях заходом комітету ім. Федьковича і спорт. тов. «Довбуш» футбалеві змагання за чашу ім. Федьковича між дружинами «Русь» (Закарпатська Україна — Ужгород), «Україна» (Галичина — Львів), «Сян» (Галичина — Перемишль) і «Довбуш» (Україна — Чернівці)» [«Самостійність» за 29.07.1934].
«Копаний мяч» на провінції.
Минувшої неділі (29 липня) відбулося змагання між дружинами: Мамаївці — Довбуш (Садигора) з вислідом 2:0 (2:0) в користь Довбуша. Обидві дружини грали дуже гарно. Мамаївці були у формі, а програли лише через те, що мали поганий день. Довбуш був скріплений кількома новими грачами, котрі грають в Довбуші (Чернівці).
Похвально, що Довбуш (Чернівці) підпомагає своїй братній дружині із Садигори. Суддя — жид, був партійний. Чи неможна було назначити суддю — якогось Українця? Це ж залежить від самих дружин. Тому звертаємося, щоб в наступнім, суддями були Українці, а не чужинці!
Публика була за багато активньою. Ніхто з публики не має права встрявати чинно в гру, як це зробила садигорська публика, хотячи пімститися на спортовцеві, котрий поповнив блуд. Всі непорозуміння між грачами полагоджує суддя.
***
29. липня ц.р. площа Рогізна. «Січ» (Ленківці) — «Луг» (Рогізна), вислід 3:1 в користь січовиків. Перша половина гри — це цікаве дужання, в якім січовики прострілюють 2 (дві) певні брамці і луговики осягають перевагу 1:0. Друга половина переходить ціла під сильним розгоном січовиків, які шляхом блискавичньої комбінаційної гри засувають 3 (три) брамці. Суддя — добрий. Луговики посідають надійну оборону зате напад недописує. Назагал, грають правильно, лишень надто повільно. Цікаво, що «Луг» хорує на мазурські впливи! — Крайній час для всіх українських спортових дружин вистарати собі, хоч би і з під землі, український (а не жидівський) спортовий одяг, вживати української спортової термінольогії і навчитися більше гостинності!
***
Кіцмань — Борівці 5:2 (площа Киселівська). Гра цікава. В першій половині Кіцмань через Сухолотюка стеряє одну брамку. Борівські мимо дуже гарної і завзятої гри не можуть вирівняти» [«Самостійність» за 05.08.1934].
«Українське спортове свято на Буковині.
Кождий українець на Буковині, як і в Галичині і на Підкарпатській Україні знає, що в днях 7, 8 й 9 вересня ц.р. відбудуться заходом українського спортового товариства «Довбуш» та Комітету вшанування памяти О. Ю. Федьковича великі спортові змагання українських спортових товариств:
«Україна» зі Львова, славне спортове товариство, котрого грачів мали Чернівці нагоду бачити в репрезентації міста Львова, що грала тут кілька разів.
«Русь» з Ужгороду (Підкарпатська Україна), котре нераз змагалося з «Україною» і виходило завсіди побідником. Цього року «Русь» виступала в Семигороді проти найсильніших ром. дружин, як «Клюб Атлетів» з Орадії з вислідом 3:0 в користь Орадії та проти «Університаті» з Клюжу 3:1, також в користь цієї послідньої. Одначе слід замітити, що вище згадані рум. дружини били репрезентацію міста Чернівців 6:0, 5:0 і то без жадного напруження.
«Сян» з Перемишля, одно з найліпших спортових товариств в Перемишли зі славною легкою атлетикою.
І наше спортове товариство «Довбуш» буде брати участь в цім змаганню.
Змагання будуть вестися за чашу «О. Ю. Федьковича» — і то в формі «блискавичного турніру».
Тому, що таке урядження і то спортового характеру це — рідкість на Буковині, уважаємо за наш національний обовязок кожного українця інтересуватися вже тепер про білєти на це урядження, робити вже тепер пропаганду серед нашого народу, що мало інтересується спортом і перебрати до розпродажі білєти. Білєти можна набути в Чернівцях, у пана Рахмістрюка, скарбника тов. «Довбуш» на адресу: «Zaporoje», Cernauti, str. Petrovici 2, або в секретаря «Довбуш»-а, п-а Шерея, на адресу: «Dovbus», Cernauti, strada Petroліci No. 2 (отут підшивка «Самостійності» переривається на кілька номерів, утім, із львівської газети «Діло» відомо, що в останню мить румунська влада заборонила футбольний турнір пам’яті літератора Юрія Федьковича як націоналістичний… — В. Б.).
***
«Копаний мяч» на провінції.
Кіцмань (Кармелюк) — Чернівці (Пласт) 3:2 (1:2). Гра відбулася дня 6. серпня ц.р. в Кіцмані. В першій половині гри чернівські пластуни завзято напирають й стріляють першу брамку з середини площі через необачність воротаря, котрий думав, що мяч піде поверх брамки, а тимчасом він зайшов точно в середину.
Зараз по цім кіцманська дружина вирівнює гру одинадцяткою. Другу брамку стріляють пластуни з поза лінії гри але суддя поспішився вже відсвистати брамку. В другій половині, кіцманські грачі перебирають провід гри. Вони напирають сильно на брамку пластунів і стріляють ще дві брамці. Таким чином грає кінчається 3:2 в користь Кармелюка.
В кінці слід замітити, що пластуни виступили з трома чужими грачами, що є непростиме орґанізованій дружині. Дуже гарно вражав глядачів синьо-жовтий стрій пластунів. Перед грою деякі «свої люди» хотіли «заборонити» пластунам грати в синьо-жовтих сорочках — а під час гри і кіцманська поліція. Та це їм не вдалося.
Спортовці не є боягузами.
***
Змагання в Чернівцях.
В неділю 5.VIII. ц.р. відбулася мистецька гра копаного мяча між слідуючими дружинами: Секція т-ва «Українська Школа» при вул. Новій — «Міщанський Хор» з вислідом 4:0 (1:0).
Гра була цікава. Дружина секції «Українська Школа» грала досить комбінаційно й зрозуміло. Визначилися грачі: праве крило — О. Коцюк, заложник — М. Микицей і середній бігун — Й. Балан. Брамки стріляли: ліве крило — М. Шайн (дві), півправий — І. Півторак (одну) і чільник — Т. Банческул. Слід замітити, що ця дружина стає одною із поважніших українських дружин в Чернівцях. Досить гарно грала й дружина «Міщанський Хор» (Грабачко, Бойчук і інші) але проте можна було спостерігати, що грачі були замало зіграні. Суддя д-р Іванович — дуже добрий. Є пожадано й святим обовязком провідників поодиноких дружин звертати увагу своїм грачам, щоби вживали лише української спортової термінології» [«Самостійність» за 10.08.1934].
«Копаний мяч» на провінції.
Неділя, 12 ц.м. Площа — Мамаївці, Гонта (Мамаївці) — Січ (Ленківці), 3:2 в користь січовиків. Гра цікава, повна самопосвяти ти несподівано гарного спортового духа!
Перша половина виказала технічну перевагу січовиків, які четвертого з черги наступного наріжника засувають першу брамку. В другій половині січовики розвивають бистрий комбінаційний хист, хотя й тратять точку через короткозорість суддя, котрий підсвистує брамку, якої не було.
Та Гонта вже не в силі сперти розгону січовиків, які скоряють собі щастя гри. Назагал Гонта хорує на брак точності, комбінаційної гри, та бистроти руку (оборона добра) і на ворожу спортову термінологію. Де провід «Гонти»? Де запасна спортова дружина і її підпорядкованість першій?
Де селяни?
Всі спортові гуртки північної Буковини повинні зорґанізувати в себе легко-атлетичні секції: — біг на 100 м, біг на 3000 м (стафети), мети диском, списом, кулею, скок у даль, скок у висоту, а жердкою і без.
Всі спортові гуртки — негайно приготовляються до осінніх блискавичних змагань між собою, які відбудуться у Чернівцях.
Вислід ігор з 11 і 12 ц.м. Довбуш — Фенікс (Бая Маре) 1:2 в користь Фенікса. Драґош — Вода — Фенікс 3:0.
В неділю, 12 ц.м. відбулася гра між дружинами Луг (Рогізна) — Гонта (Мамаївці). Гра була цікава, жива й завзята. В першій половині не було помітно переваги в тому, що обидві дружині мали майже такі самі сили. Однак в другій половині Мамаївці переходять більше в напад і стріляють брамку через Демчука Костя. Рогізна добуває сил і завзято береться до зрівняння, але мамаївська дружина відбиває всякий наступ. Гра кінчиться вислідом 0:1 (0:0) в користь Мамаївців.
В неділю, 19 ц.м. відбулися змагання між дружинами Кармелюк (Кіцмань) — Гонта (Мамаївці). Гра була дуже перешкоджена сильним вітром, проте була жвава. В першій половині обидві дружині були однаково сильні. Однак Гонта відбиває всі скорі напади Кармелюка й стріляє дві брамки для Кіцманя. Друга половина, то перевага кіцманської дружини. Оборона Гонти сповнила як слід своє завдання й задержала всякі напади. Слід замітити, що брамкар кіцманської дружини ловить зручно одинадцяту. Гра скінчилася вислідом 0:2 (0:2) в користь Мамаївіців.
***
Змагання в Чернівцях.
В неділю 19 серпня ц.р. відбулася на площі Довбуша мистецька гра між дружинами Пласт (кооп.) — Читальня Полева вул. з вислідом 1:0 в користь пластунів. Пластуни грали в своїх синьожовтих сорочках. Гра була досить цікава, тим більше, що в другій половині пластуни находилися цілий час в обороні, а читальня, хоч жертвувала послідні зусилля, не могла вирівняти. — Суддя, п. Сопкович, за мало енергійний. Дозволяє, щоб грачі робили йому неприливні закиди, що після спортових правил не сміє бути. Грач не має права безпосередньо звертатися до судді, а не то що ображати. Такі випадки немило вражають всіх, тому звертаємося до всіх спортових українських дружин, не робити таких промахів, а суддів бажаємо бачити більш енергійними.
В середу, 15 ц.м. відбулися змагання між дружинами Залізняк — Гонта (Селище — Новоселиця). Гра відбулася на площі Довбуша. — Слід замітити, що Гонта виступає вперше по довгій перерві, а вже досить добре пописася. Перевага була на стороні Залізняка. В другій половині падав дощ, але гра продовжувалася. Хоч вислід цієї гри був 0:2 (0:1) в користь Залізняка, можна замітити, що ця послідня дружина могла багато краще грати.
Неділя, 19 серпня ц.р. Площа «Довбуш»-а Секція «Української Школи» (Чернівці) — «Січ» (Ленківці), 3:2 в користь січовиків. Першу половину «секція» з «вітром і сонцем» могутньо напирає, та залізна оборона «Січ»-і рішучо відкидає всі проломи противника. Читальники перед брамкою тратили голови — річ непростима спортовикам.
Зате в другій половині вони гарним бистрим темпом засувають першу брамку. Але тут показалася сталева духова й тілесна витривалість січовиків. Вони продираються і вирівнюються суворою, вирахованою грою. Не помогла вже читальняникам ні судією хибно диктована брамка, ні бистра оборона. Густо переслідуються проломи, з них два непереможні, побідні. Січовики мають всі дані на те, щоб навчитися блискавично-швидко грати й в цім хай розвинуться та вдосконаляться. — «Секція» хорує на брак проводу, точности, дисципліни, чужинні спортові вирази та «циганські» впливи! Суддя — нездалий» [«Самостійність» за 26.08.1934].
«Спорт у масу!»
В останнім часі сильно розвинено заінтересування українського селянства до спорту.
Вкінці зрозуміли ми, що найвищий час взятися за спортову ділянку, котра приносить «лік на байдужість, лінь і кириню» — (проф. І. Боберський). Прочитайте скілько слави приносять своїм націям виступи спортових дружин Італії, Угорщини, Австрії, Німеччини, Чехословаччини і т.д. Тисячі глядачів приглядаються ігрищам, щоб дістатися на всесвітне змагання від раня сходяться глядачі, щоб забезпечити собі місце. Коли б у нас були такі сильні дружини, то певно багато більше можна було б зробити, чим інші заходи. Правда, на Закарпатській Україні повстала одна з найсильніших українських дружин «Русь» — виступи в Румунії та Будапешті дають доказ, що ми не останні.
«Рішучість, орієнтаційний хист, притомність духа, вмілість скоро рішати, бистрий змисл спостерігання, карність, товариськість, здібність підпорядкування себе наказам, почуття відповідальності, т.і. — Отце прикмети, які розвиває спорт.» — Селянські спортові гуртки в Ленківцях, Кіцмані, Рогізні, Борівцях, Слободзії-Раранче, Садигорі й ін., котрі вже дали знати про себе тим, що розіграли скілька ігор — це початок. На осінь є обовязком згаданих гуртків зробити Союз та почати справдешнє мистецтво. Дальше від копаного мяча ширіть легку та тяжку атлетику, ручний мяч (гандбол. — В. Б.), лещетарство, гаківку, борництво і т.і. Старайтеся приєднати селянських дівчат до руханки (фізичних вправ. — В. Б.)! На наступний рік готуйте великі спортові ігрища! Хто перший? Запровадьте чисто українські назви для всіх ділянок спорту.
«Селянська молодь, яка живе в більшости в здорових умовинах і працює фізично, має в собі багато засобів укритої сили. Натомість не має бистроти руху, наслідком загального повільного темпа життя на селі, як і наслідком уштивиючого ділання праці на ріллі. Тому введення спортових змагань на село може причинитися до піднесення цих прикмет, які так потрібні для нашого народу, а які нероздільно звязані зі спортовим підготовленням до переможного життя». «Менше зівання, менше нарікання, менше галасовання! Більше руху на свіжім воздусі! Рух і сонце всіх погодить. Рухові гри дають нам воздух, сонце, рух, сміх, злуку і завзяття. Не лебедіти, але змагати!
Народня честь, сміле око, сильні груди, мало слів, а діл багато». Це слова українського професора руханки І. Боберського, котрий поклав справжні підвалини для нашої національної руханки, бо руханка може розвиватися лише на національній основі, ніколи на класовій або партійній. Ширіть гасло: «спорт у масу!»
Всі враз! Все вперед (промову підсумовує підпис: Ігор А. Луговець. — В. Б.)!
***
Приятельська гра.
Минувшої неділі відбулося приятельське змагання між секцією «Української Школи» ім. Богдана Лепкого та Міщанським Хором з вислідом 7:1 в користь секції «Укр. Школи». Вислід повно заслужений для секції. «Міщ. Хор» за багато говорить по «швабськи». Також всі грачі повинні були грати до кінця, а не розчаровуватися, та виходити з площі.
***
(Кіцмань 26.8.) Українська Читальна — Чит. Польська 6:0. В першій половині, як і в другій, сильна перевага зі сторони Українців. Поляки цілий час в обороні, прориваються пару разів до української брамки. Сині займаки й бігуни її добре обороняють. В першій половині полякам проходить лише один стріл у брамку (Сухолотюк), зате в другій ще інших пять: Савчук, Курійчук і трьох Єл. П. Слідує гра Борівці — Кіцмань у Кіцмані на 2.IX.» [«Самостійність» за 02.09.1934].
