Чужинці на німецьких високих школах
УКРАЇНЦІ ЧИСЕЛЬНО НА ДРУГОМУ МІСЦІ
(ЕВІНС). Можна було б думати, що воєнні обставини зменшать, а то й взагалі припинять участь чужинецького студентства на триместрах високих шкіл Німеччини. На превелике диво справа виглядає цілком інакше; щоправда, зараз на початку війни число студентів-чужинців сильно впало, одначе воно за короткий час знов підскочило вгору. В триместрі 1941 (цебто місяці січень-березень 1941, від 1. IV. 1941 обов’язує знов старий семестральний поділ) виносило число іматрикульованих на німецьких високих школах студентів-чужинців кругло 82 проц. іматрикульованих в літньому семестрі 1939 року. Втрата повстала головно через брак студентів зза океанів і відбилася в першу міру на університетах, зате через посилений наплив академічної молоді з південно-східніх держав зросло число закордонних студентів на високих школах південної Німеччини. 
Не враховуючи 1174 німців з чужодержавною приналежністю, було в триместрі 1941 на німецьких високих школах 3464 студентів з закордонним громадянством. З того було 3118 мущин та 364, отже 10,5 проц., жінок. 
Статистика державної приналежности—поминаючи 400 студентів без державної приналежности, “штатенльоз” виглядала так: найсильнішу репрезентацію має Болгарія-1375 (1940:825), далі йде Туреччина з 197-ма студентами, а за нею по черзі: Словаччина (181), Норвегія (160), Югославія (117), Румунія (99), Мадярщина (85), Китай (81), Греція (71), Голяндія (63), Іран (61), Італія (60), Швайцарія (58), Протекторат (53), СССР (39), Генерал-Губернаторство (37), Фінляндія (31), Японія (26), Данія (26), Сирія (24), Перу (23). Швеція (22), Північна Америка (14), Ірак (12), Люксембург (11), Португалія (11), Еспанія (10) ітд. аж до дуже малих чи дуже далеких держав, за ступлених одним студентом, як Куба, Гондурас, Панама, Нікарагуа, Філіпіни і Венезуеля. Навіть кілька студентів з ворожих Німеччині держав, а саме кілька бритійців з острова та з Африки і ціла низка бритійських гіндусів пересунулася через статистику третього воєнного року. 
Якщо за ключ до статистика візьмемо не державну приналежність, а національність, тоді образ цілком зміняється, поперше, тому що держави й народи не завжди покриваються, подруге, що тут мусимо взяти на увагу 400 студентів без державної приналежности. Більшість цих останніх, а саме 285 осіб, творять українці, ця цифра — як зауважує сама німецька поясняльна легенда до статистики—це обвинувачення проти совітського та польського терору. Далі йдуть москалі (77), литовці (9), грузини (5) і інші. Таким робом в загальній статистиці українці зі своїми усіма студентами (319) пробиваються на друге місце за болгарами та перед турками, в яких числа громадянства та національносте покриваються (197.) 
Коли 3464 чужинецьких студентів на німецьких високих школах поділимо на групи, тоді виявляється, що найбільшу групу творять народи європейського сходу і півдня з 2450 голов. Далі йдуть народи Близького Сходу від Туреччини по Єгипет та по кордони Індій (327) далі Північ (з Ісляндією та Фінляндією): 247, Далекий Схід (130), романський захід (83), та Америка (61). 
„Фаховий” поділ закордонного студентства виглядає так: дух часу віддає першенство, як показує статистика, технічним наукам. 1596 мущин і 21 жінок студіює техніку. У великому відступі слідує медицина (найбільш тепер улюблена німецьким студентством) з 463 мужчинами і 176 жінками. Згодом йдуть природничі науки, господарство, культура, право і вкінці теольогія. Більшість українців студіює медицину (116 на 319) і лише 41 техніку. Навпаки, росіяни присвячуються вбільшості техніці. Араби майже виключно записуються на медицину, між тим як студенти Далекого Сходу присвячуються потрійно більше різним культурним наукам. Залежить це все, очевидно, від психольогічних та соціольогічних, а то і, як в українському випадку, політичних чинників.
