Було це в 1894 році, під час вакацій. Я, як молодий учитель, поїхав до Львова подивитися на першу краєву виставу, яку влаштувала „Польонія Мілітанс” у честь столітньої річниці повстання Костюшка проти Росії.
Побув я тоді кілька днів у Львові у своїх кревняків. Втому часі подибав я знайомого, старшого від мене на 14 літ, учителя гімназії, шкільного товариша Франка з університетської лавки.
Пам'ятаю як нині: була гаряча днина. Йшли ми обидва вулицею Домініканською до ринку.
З протилежної сторони, у віддалі яких 50 кроків, надійшов проти нас Франко.
Мій знайомий раптом сіпнув мене за рукав і сказав: „Завертаймо на право”. І ми скрутили переулком на Вірменську вулицю.
Я не видержав і спитав: „Чому ж так?”—„От, знаєш, там переходив Франко.
Я не хочу з ним стрічатися на вулиці, бо, знаєш, в нинішніх часах небезпечна річ стрічатися з людиною, караною за соціалізм... Він під дозором поліції... Якби мене хто побачив, що ходжу з ним, тоді кар'єра моя пропала, можу опинитись в такім самім положенні, як він, без куска хліба.
А з літератури жити нині русинові це ж голодова смерть.” А я мав би охоту познайомитись з ним, бо я особисто його не знаю, — кажу до свого супутника. — Що іншого ти. Ти з глибокої провінції, тебе тут не знають, а мене всі знають, боюся, не можу з ним стрічатись...Не думай собі, шо я сам так роблю.
Багато так робить, втікають від нього, бояться за кусок хліба. Прикро це, але що ж порадити.
Знаєш, ми сіллю в оці у польських панів, — треба тихо сидіти і слухати, що в траві пищить.
Поляки тепер у Відні горою, а нам вічно не довіряють,бояться, що ми тягнемо до Росії.
На другий день пішов я від відати Франка вдома, щоб з ним особисто познайомитись, але не застав його.
Було це в 1897 році, під час кривавих баденівських виборів. Були це страшні часи гніту і свавілля польської шляхти.
Франкова слава росла щораз більше, його літературна праця запустила вже глибокі коріння в масах українського народу.
Франко, який кандидував тоді на посла до австрійського парламенту, роз'їжджав по вічах та тут і там виголошував кандидатські промови перед своїми ви борцями, в яких з'ясовував, як він думає боронити в парляменті народніх справ.
Заїхав він і до нашого міста. В ринку, на лінії А-Б, стрінувся Франко з Миколою Ганкевичем, одним з тодішніх провідників української демократії.
До них прилучився комісар окружної дирекції скарбу, українець Т., їх шкільний товариш, гарячий український патріот і діяч, національний демократ „угодовець”.Як культурні люди і товариші, всі три проходилися по цій лінії ринку і жваво розмовляли, звичайно, як перед виборами.
Їх подибав переходячий тоді ринком комісар староства, поляк Н. Йому це дуже не подобалося, що українець Т., цісарський урядовець, проходжується по ринку і дружньо розмовляє з такими підозрілими людьми, як Франко і Ганкевич, яких уряд сильно поборює Комісар розказав про цей факт місцевому старості Кешковському, що був заразом власником села нашого району В'яцкович.
Староста, як впливова урядова особа, вжив нехайно заходів, в наслідок чого урядовця Т. за цей „злочин” перенесено телеграфічно ще того самого дня до Кракова.