На громадськім суді
(КАРТИНА З СУЧАСНОГО СЕЛА)
 Село, що по втечі більшовиків завше собі на спочинок позволяло, сьогодні раптом заворушилось. Хоч щойно на світ почало благословитись, — в селі метушня, крики. Люди вибігають з хат на дорогу, тривога малюється на обличчях, бо пронеслася вістка: „вертають, вернули”! Хто, звідки, як, коли? Ради Бога, хто вертає? Більшовики? Ой, Господоньку! Ой, падоньку! Ой, біда! Біганина запити, тривога. 
— Ой, кажіть, хто вертає?
 — Та не вертає, а вже вернув. 
Відповідаючого вмить окружають. Жадібні очі, отворені уста, витягнені шиї. 
— Кажіть скорше, хто вернув? 
— Та Василь Латка, голова нашої сільради. Почування малої полекші стало помітним. 
— Та як вернув? Сам? а жінка? а дитина?
— Та де сам! З жінкою і з дитиною вернувся. 
— Ба, чи з власної волі, чи може більшовики за ним ідуть? — жартував дехто. 
— Які там більшовики! Їм уже німці хребет ламають. 
— Ой, коби цілком зломили. 
—А хто казав, що вернув? 
— Михайло Сеньків тепер долі селом побіг та казав. 
Тривожний настрій цілком спадає, родиться зацікавлення. 
— Ах, слава ж Тобі, Господи! А я так була налякалася, що й хату отворену лишила. Гадала, що комуністи вертають. Коби хоч там дитина з колиски не випала.
 — Як упаде і заб'ється, — друга буде... 
— Ой, які ж то ви, куме, тепер жартівливі! 
— Ба, та коли Латка вернув? 
— Нині вночі. — Дорогою біжить парубчак; його задержують, окружають. 
— Чи то правда,кажи скорше!
 — Правда, я ж звідтам біжу там уже повно людей коло його хати. 
— Ану, ходімо й собі. 
— Ходім, ходім! 
— Ба, та я мушу до хати ще побігти, корови не видоєні, а льоха кучу розвалить. 
—Е чорт з коровою! А цікаво звідки вернув? 
— Та аж з-під Києва, — кажуть. 
— От диявол! Та не міг де,там голови собі зломити! 
— Він і тут її довго на карку не буде носити. Ану, ходімо! —
Товпа рушає горі селом; дехто відділився від неї й пішов до своїх хат. 
Як би в селі появилось якесь стоголове чудовище, люди були б так не спішили на нього подивитись. По дорозі товпа збільшаеться, росте. Лай собак мішається з людськими голосами. Нарешті оподалік хата бувшого голови сільради. На дорозі, на подвір'ї повно людей. Прибувші втискаються поміж стоячих. Перед хатою на якомусь підвищенні стоїть Юрко Михайлів, вимахує руками і кричить:…… „і той чоловік тепер посмів тут поміж нас повернути?! Той, що через нього стільки людей пішло сиру землю гризти? Той, у якого закам'яніло сумління, який людей десятками на Сибір висилав?” 
— Давайте його сюди, покажіть його нам! — кличе хтось із юрби. 
— Ось у мене є кусень сирого полотна, що ним енкаведисти людей у тюрмі дусили. Таких кусників ще тисячі там знайшли. У СамборІ сто сімнадцять людей так задусили.
 — Ба, а у Львові, Луцьку і по других містах! 
—У Добромилі живих людей у саліни коміть головою кидали! Падуть з натовпу оклики, мов лискавки з грізної хмари. Пронизують раннє повітря, ранять серця. Тихо, люди, тихо! — накликає Юрко. Позвольте ще кілька слів сказати. 
— Перше його з хати виведіть, най він на нас подивиться, а ми на нього! — кличе хтось. Під вікна, що були обступлені цікавими, заглядаючими до середини, протискається Максим Дзюбак, 
— Ану, вступіться від вікон! Чуєте? Зараз щось увидите. 
Люди відступають. Дзюбак трахнув запрутою об раму вікна, шиби дзенькнули, рама вікна заломилася, Максим до середини нахилився.
 — Гей, виведіть його, хто там є! — приказує Максим.
 — А й жінку його, славну Маланцуню най випхають! — закидають з гурту. 
— Вона певно вже десь у постіль залізла, спати бідна хоче. 
— Та на що аж вікно вибивати, жалує хтось. Шкода праці. 
— Най пропаде він разом зі своєю хатою! 
Люди товпляться надвір з сіней. Товпа живіше заколихалася. Нарешті! Хтось випхнур Василя Латку, він спіткнувся на порозі і впав. 
— Вставай, вставай! Підійміть його там! Василь піднявся. Хтось випхав і Маланку, що чотирилітню дівчину на руці тримала. На вид подружжя Латків товпа загула. Що кричала, годі було розчовпати, хиба поодинокі слова можна було схопити. „Юда, кат, різун, чорт, собака,енкавндист, комуніст”—було чути. „Повісити, задусити, живцем закопати, спалити, зарубати”— вирізнялося з вереску. 
— Гов, люди, чи ви подуріли, чи показилися, закричав могутнім голосом Гаврило Скрегун.
 — Майте розум, не наслідуйте комуністів, не плямте ваших рук нашою кров'ю. — Замовчи, Гаврило, стули собі хавку! — відповідають. — Який мені тут милосердний знайшовся! А ти забув, як він нас на сам Великдень на площадку до роботи гонив?
 — Або в мене одинокий кусок поля під колгосп забрав! 
—А мого стрика з ріднею на Сибір вислав! 
— Тихо, тихо! кричить Юрко Михайлів. Ведіть їх ось на ту купу гною, щоби ліпше було їх видко! 
Юрба трохи стихла, Василя з жінкою потягнули на купу обірнику, що перед стайнею лежала. Хто тут прокуратор, хто суддя, хто оборонець, хто обвинувачений? Останній стояв на обірнику, понуривши голову. А ластівки стрілою увихалися над зборищем, гейби перед бурею.
