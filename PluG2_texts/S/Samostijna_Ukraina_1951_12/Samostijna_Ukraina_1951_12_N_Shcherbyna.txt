ВІЧНІСТЬ 

Генія твір невмирущий, пагінець вічного духу, 
Сяяв над світом гріховним світочем правди і волі.
Хмарні серця підупалих, мрії розбиті зневірців 
Гоїв диханням цілющим, ліком бальзамним любови.

Горді мистці і поети брали у нього надхнення;
Моти, розпусники, згубці потай благали прощення. 
Ваблений квітом-красою, в образі чистім безсмертя 
Кожен знаходив утіху, матірних пестощів тою.

Постать дивилася владно в простір прозоро-бузковий. 
Музика форм її тіла — відблиск душі неземної — 
Вабила люд за собою, в замки спокою-блаженства.
Постать горіла надхненням над приголомшеним світом.

Чорна ж рука душогубця влучила в торс огнеликий. 
Боги заграли з Олімпу: «Вічно живи, Афродіто!.. » 
З уламків торсу живого, з рис яснограйних і ніжних 
Чиста ж душа, як і перше, сяє красою у вічність.
