25-ЛІТТЯ УКРАЇНСЬКОГО ТАНКУ В КАНАДІ 
В Канаді йде зараз жвава підготовка до гідного відзначення 25-ліття українського національного танку. Саме в грудні, 25 літ тому назад, прибув з Европи до Канади тоді вже широко відомий артист Василь Авраменко і розпочав свою першу Школу Українського Народнього Танку в місті Торонті. Заснування першої школи українського танку в Канаді стало небуденною, істо-ричою подією, що згодом спричинила справжній переворот у національному житті української спільноти на цілім американськім континенті. З Торонта в наступних роках Василь Авраменко зі своєю Школою Українського Танку вирушив у непереможний похід по Канаді і Злучених Державах, беручи в полон серця і душі української молоді й українського громадянства. З того часу Авраменко виховав буквально десятки тисяч українських танцюристів і танцюристок, які сьогодні по цілім американськім континенті розвеселюють українську спільноту своїми танковими виступами. Сьогодні не обійдеться без танку ніодна майже українська імпреза, його влучають всі в програми концертів, академій та інших мистецьких виступів і танкові точки звичайно найбільше збирають оплесків.
Уже перед роком заіснував у місті Торонті окремий Ювілейний Комітет під проводом Д-ра Степана Росохи, до якого ввійшли представники всіх українських національних і церковних організацій та установ і який минулого року влаштував дві дуже успішні передювілейні імпрези при участи багатьох тисяч видців із міста Торонта й околиці. Недавно цей комітет оформився в Центральний Ювілейний Комітет, завданням якого є допомагати провінційним і місцевим комітетам влаштовувати в р. 1952-ім ювілейні імпрези по цілій Канаді.
Місцевий Ювілейний Комітет, який водночас є Ювілейним Комітетом на цілу провінцію Онтеріо, заповів уже Ювілейні Святкування в місті Торонті на 22-го і 23-го грудня ц. р. в найкращій концертовій залі Мессей Голл. На чолі цього комітету стоїть один із широко відомих українських піонерів, доб. Маріян Кунікевич, довголітний голова товариства «Український Народний Дім» у Торонті. В звязку з цим почала діяти вже в місяці жовтні Школа Українського Танку під особистим проводом Василя Авраменка, яка складається з 9 відділів, що містяться в залях українських організацій та при церквах. Сотки української молоді обох полів вправляють-ся щовечора в українськім народнім танку під наглядом самого артиста В. Авраменка та його досвідчених інструкторів. Танкові школи Авраменка організуються водночас по всіх важніших українських осередках Канади. Появилося вже також перше число ювілейного бюлетеню «Український Танцюрист» який виходитиме два рази в місяць для вдержання постійного звязку поміж комітетом і українським громадянством.
Все промовляє за тим, що українська спільнота в Канаді, відома зі своєї любови до народ-нього мистецтва, справді гідно відсвяткує 25-ліття Українського Національного Танку й його невсипучого пропагатора Василя Авраменко!
