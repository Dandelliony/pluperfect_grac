Памяті Археолога Д-ра Олега Кандиби
Д-р Олег Кандиба в широких колах нашого громадянства більше знаний як поет (О. Ольжич) і громадсько-політичний діяч і мало знаний як учений - археолог. Подаємо короткі відомості про його наукову працю.
Олег Кандиба, єдиний син великого українського поета О. Олеся (Олександра Кандиби), студіював у Празі в Кардовому університеті з 1925 р. і закінчив його 1939 року з вченим званням д-ра філософії, захистивши дисертацію на тему: “Галицька помальована неолітична кераміка”.
Під час університетських студій Олег захопився археологією, слухав лекції українських і чеських археологів, брав участь в наукових археологічних експедиціях і в цій науці обрав собі вужчу ділянку — мальовану та шнурову кераміку неолітичної доби, яку розпочав детально вивчати та в якій став ученим — фахівцем з світовим імям.
В 1931 році д-ра О. Кандибу, знаного в Празькому університеті як здібного вченого, запрошують на працю завідувача археологічного відділу чеського національного музею в Празі. На цій роботі він здобув великий авторитет і чужинці його високо цінили. Під час праці в музеї д-р О. Кандиба з доручення музею робив наукові археологічні подорожі по Чехо-Словаччині та рідних землях — Закарпаттю і Галичині. Тоді ж вивчав він археологічні матеріяли, особливо матеріяли неолітичної кераміки, європейських музеїв (Берліну, Відня, Риму, Праги, Кракова, Львова тощо).
Захоплюючись своїм вузьким фахом неолітичної кераміки, д-р О. Кандиба ніколи не був кабінетним ученим і свої знання передавав широким колам населення. Для цього він звертається до львівського В-ва “Новий Час” з пропозицією подавати до його часопису фахові нариси з української передісторичної минувшини. В-во охоче погоджується (28.8.1931 року) і друкує такі нариси. Крім того, такі ж фахові науково-популярні нариси його пера зявляються у низці чеських часописів.
1932 року до Европи з Америки від археологічного музею Гарвардського університету та американської школи праісторії приїздить науково-археологічна експедиція на чолі з д-ром Фуксом, що до того часу перевела величезну дослідницьку роботу на теренах Месопотамії, Єгипту, Франції та Середньої Европи. Цього разу завданням експедиції були досліди на Балканах, на теренах Югославії. Коли експедиція звернулась за консультативною допомогою до Праги, то празький університет відрекомендовує українського вченого д-ра О. Кандибу. І це довіря від чужинців д-р О. Кандиба виправдав повністю.
1933-34 року д-р О. Кандиба виїздить у відрядження до Італії вивчати матеріяли археологічних музеїв Риму. Працюючи там протягом року за своїм прямим завданням, він одночасно провадить і українську національно-громадську роботу серед чужинців — звязується з місцевим українофілом Люїджі Сальвіні і за його допомогою організує видання італійською мовою збірника, — антольогії новітньої української прози.
1936 року Гарвардський університет Америки запрошує д-ра О. Кандибу, як знаного вченого і свого старого приятеля по Балканській експедиції, до себе на працю в університеті. Д-р О. Кандиба переїздить і розпочинає там не лише свою фахову роботу — читання лекцій в університеті для чужинців, а й на широку скалю українську пропагандивну роботу. Там він зорганізовує вперше в, історії Український Науковий Інститут в Америці (існує и тепер) та під своєю загальною редакцією видає перший том — (Збірник Українського наукового інституту в Америці, Сент Пол, Мінн. — Прага, 1939).
У передмові до цього збірника редактор пише: “В час, коли українську науку вживається або викривлюється по вподобі ворожих українській нації сил, суспільство мусить протиставити цьому наукове будівництво, що виходитиме тільки з національних потреб та завдань”.
1939 року, коли спалахнула пожежа в Східній Европі і в її полумї появились нариси будівництва Української Держави Закарпаття, д-р О. Кандиба не міг надалі залишатися на чужині в кабінеті вченого. Він спішить на Рідні Землі до тієї ділянки свого національного обовязку і праці, яка в цей момент є найважнішою і найвідповідальнішою. Тут він весь з головою поринає в громадсько-політичну революційну працю, залишивши, як доля судила — назавжди свою наукову роботу і багато зібраних та неопрацьованих ще наукових матеріялів.
Для повної оцінки доробку цього незвичайного вченого та складення бібліографії його наукових праць потрібні спеціяльні студії.
Тут же подаємо лише головніші його праці, що друкувались українською, чеською, німецькою і англійською мовами.
1930-31 рр. Вкопні латинські гроби (чеська мова). Каменні настрої в неолітичній мальованій кераміці в Галичині (чеська).
1932 р. Юнитецькі гроби з Кобилісів (чеська). Трипільські памятки в збірках археологічного музею Празького університету (чеська). Спіраль в декораціях дніпро-дунайської неолітичної кераміки (англійська).
Шнурова неолітична кераміка (англійська м. Шнурова кераміка (німецька).
1937 р. Досліди на галицькому Поділлі (українська). Старша мальована кераміка в Галичині (українська).
Найбільш монументальною працею д-ра О. Кандиби є його славнозвісна монографія німецькою мовою Schipenitz. Kunst und Geraete eines Neolitischen Dorfes. Wien-Leipzig. Мистецтво і речі неолітичного села, на 156 стор. із 574 таблицями. Про цю монографію в німецькій науковій пресі знаходимо якнайкращі відгуки і власне ця монографія в галузі неолітичної кераміки створила йому авторитет світового вченого.
Д-р Олег Кандиба рано відійшов від нас. Він загинув в огні революційної боротьби українського народу за свою незалежність в наші дні. Хай його постать для наших науковців буде тим прообразом, з якого маємо брати приклад.
Проф. Д. 
