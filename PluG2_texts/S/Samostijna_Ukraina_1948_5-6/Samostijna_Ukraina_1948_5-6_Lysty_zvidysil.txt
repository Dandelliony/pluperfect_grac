ЛИСТИ ЗВІДУСІЛЬ
ПЕРША УКРАЇНСЬКА КОЛОНІЯ У ВЕНЕЗУЕЛІ
". . . Довший час я збирався відвідати першу українську колонію “Ла Лома” в Едо Лара, але на подорож треба було 5 днів, а служба мені цього не доволяла. Останнім часом ніхто звідтіля не писав, а побічні чутки були занепокоюючі. На сам Великдень мені вдалось “скомбінувати” потрібних 5 днів і 30. 4 я виїхав автобусом до Баркезімето, де живе чимало українців.
Як я вже Вам багато разів писав, клімат у Каракас (столиця Венезуелі — прим. Ред.) і околицях зовсім підхожий для європейця. Зараз якраз квітень місяць, майже найгарячіший в році, але спека не відчувається. Ця пора року схожа на серпень-вересень у південній Україні.
Їду бетоновим шосе з Каракасу (940 м. над поземом моря) через м. Лос Те Гис (1147). Відчувається приємна прохолода. Від Лос Те ∂ис шосе починає спускатись в низ, сонце піднімається вище, і стає гарячіше. Проїзджаю через положене в долині Маракай, Валенція й Пто Кабело. Дорога піднімається чимраз вище до Сан Феліпе. Дошкулює пилюка, яку піднімають авта, що посуваються по дорозі одне за другим. Околиці Сан Феліпе славляться великими плянтаціями бананів. Біля 6 год. ввеч. підїзджаємо до розложеного на горбку серед дуже великої долини Баркезімето. Містечко гарне, переважно одноповерхові хати, але є вже й 2-3-4-ох поверхові нові будинки та гарні модерні вілли. Влаштовуюсь на нічніг у готелі й виходжу на вулицю з надією зустріти когонебудь з українців. Випадково зустрічаю п. В., який дає мені адресу родини Г-ків. Відшукую цю родину легко, бо на будинку кидається в очі вивіска з тризубом і написом “Меблярська майстерня Україна”. Заходжу, вітаюсь та навязую розмову з господарями. Ця родина правильно підійшла до тутешнього життя, а саме відчинила своє маленьке підприємство. Син працює перекладачем у Імігр. інституті, вже опанував мову й попри те являється торговельним керівником майстерні. Вся родина: батько, зять, донька й внука працюють в майстерні та ще наймають 5 чужинецьких робітників. Всі в один голос кажуть, що живуть добре, хоч працюють багато. Рядом з ними живе кілька українських родин, які теж влаштували собі варстат праці — столярню. Решта українців в Баркезімето працюють по різних підприємствах, заробляючи пересічно 10-12 боліварів (прибл. $2.00) денно, що вистарчає на прожиток. Є й такі, що звикши до таборового безділля й досі оббивають пороги Іміграційного Інституту й жебрають допомоги,' соромлячи українське імя.
Другої днини 1. 5. продовжую свою подорож до української колонії. Від Баркезімето дорога тягнеться широченною долиною. Випечена червона земля, без води, де не де лише кактуси й марненькі кущики. Такий краєвид супроваджає мене біля 80 км. Дальше дорога звертає в гори, де вже багато зелені й води. По дорозі мене дігнав голова колонії п. П., який повертався домів та вже з ним я проїхав останній шматок дороги. Не доїзджаючи до колонії очам відкривається чарівна картина: гори вкриті зеленими лісами й луками, тепле, чисте повітря, подуває вітрець — здається, що це десь в Тиролю в Австрії, а не під тропіком. Місцевість лежить на висоті 1400 м., а довколішні гори підносяться до 2400 м. П. П. показує вбік, де видно білі, вкриті бляхою хатки, біля яких чорніє вже оброблена ріля. Підїзджаємо до хаток, помітно що тут пливе життя, ходять кури, вдрова на привязі з телям, в хліву коло хати свиня, мається враження, що тут люде живуть вже довший час. Але як приглянутись ближче, видно, що не всі хати ще викінчені, бракує тинів, криниць, тощо, та як вяяти під увагу, що колонія існує тільки 6 місяців, приходиться дивуватись, як багато зроблено . .
“....Прохаю п. С. показати мені поле. Кожна родина має 1 га городу біля хати, які дуже гарно спускаються вниз до джерела й річки. Напиваємося води з джерела, вода холодна й смачна, що рідко трапляється у Венезуелі. Проходимо полем, де пасуться два коні, два воли, декілька корів, підходимо до річки, яка широка метрів зо два. П. С. пояснює мені, де яка земля, що посіяно і які наслідки, показує приготовану розсаду. Через поле, засіяне квасолею й кукурудзою, підходимо до хутора, біля якого стоїть трактор, плуги й борони.
З зовнішнього погляду можна сказати, що положення колонії чудове, клімат прегарний, добра вода, земля, хоч вимагає чимало праці, урожайна, родюча. Колонія закупила цих 100 га поля й 15 га під оселю від приватної власниці під умовою, що поселенці зразу стануть до обробки землі й протягом 4-ох років 1,000 бол. за га городу та поки не буде сплачена земля, мають сплатити по 1,500 боліварів за гектар поля й по даватимуть власниці 25% від врожаю. Іміграційний Інститут дав колонії 80,000 кредиту. Колонія зорганізувалась на кооперативній основі, бо Інститут дає кредити тільки на групу, щоб спільно обробляли землю, а згодом, як стануть колоністи на ноги, зможуть ділитись землею.”
“....Здавалося б, що тільки треба дякувати Богу, що дав таку можливість жити нашим людям на чужині і працювати для себе самого. Але внутрі відносини в колонії нажаль жахливі. Сварня, бійки, зависництво . . .”
(Автор листа розказує дальше про інтриги й підкопну роботу деяких ледачих одиниць, таки з ново-прибувших українців, які поставили собі за ціль розбити колонію, щоб на спині своїх земляків побудувати таки власний добробут. Автор наводить прізвища й факти, які підтверджують його спостереження й доходить до сумних кінцевих висновків: “Доки наші люди були в холоді й голоді по таборах—мріяли про вільні умовини й перспективу праці на власній землі. Та коли попали в такі умовини, забули все недавнє лихо й у власному безглузді готові втратити власні сприятливі умовини й здобутки та лихим прикладом замкнути двері дальшій українській іміграції до Венезуелі.”) 
Каракас, 15 травня, 1948.
ЛИСТ З ХУТОРА “ЗАКУТОК”
(І. Г.) По довшому часі пробудився знову з летаргу Володимир Винниченко і на сторінках дітройтської “Української Громадської Пори” (ч. 24 з дня 17. 6. 1948), вмістив листа до її добродія редактора та заговорив про себе.
Останнього “одвертого листа” Винниченка до “папаші народів” Сталіна, в якому Винничнко радив Сталінові, щобн врятувати світовий мир, зробити з України колоніяльне трипілля, себто поділитися експлоатацією України з гітлерівською Німеччиною й Англією, читали ми ще в 1936 р. в празькій, есеровській “Трудовій Україні”.
На початку 1937 читали ми ще в пресі про чотирогодинний виступ Винниченка в празькій Географічній залі з викладом про “Щастя і конкордизм” (основи нового філософічного світогляду). Цей виступ носив доволі драматичний характер, бо два поліційні агенти, що охороняли присутнього на залі приятеля Винниченка, чеського міністра Нечаса, через півтора години не могли впоратися з демонстрацією націоналістичної  молоді проти Винниченка, усуваючи її зі залі.
Нарешті через 10 років — виступ Винниченка в Парижі і цей останній лист. Тому що В. Винниченко — як то кажуть “сороці зпід хвоста не випав” і грав певну ролю в українському громадському житті за останнього пів сторіччя, не лише як письменник, але теж як політичний діяч — ми постараємось в черговому числі СУ зайняти становище до цього його останнього виступу й обговорити основніше цей його лист, повний неоправданих жалів, скиглів і нарікань на “українську невдячність”.
