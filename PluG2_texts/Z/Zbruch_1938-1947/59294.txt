Відкиньмо пересуди

У життю треба вміти щось робити
Львів, 28 листопада. Фахове шкільництво в теперішню хвилину починає набирати найбільшого значіння. Вже сам факт, що кількість фахових шкіл велика, сам себе виправдує. Та з другої сторони не бачимо повного зрозуміння для фахового шкільництва в нашого громадянства. Не всі фахові школи тішаться однаковою популярністю: що-більше, є люди, що недоцінюють фахове шкільництво.
Від дуже давна є у нас у питанні шкільництва старі, неоправдані та шкідливі пересуди. Наші батьки посилають дітей у школу не тому, щоб вони чого-небудь практично навчились, але тому, щоб їх дитина згодом могла "легко" заробляти хліб тут мають вони на увазі звичайно посаду за бюрком. Наче іншої дороги нема! Тому в нас багато матурантів, які — крім диплому — нічого більше не мають і для яких годі найти яке-небудь місце в цій складній машині, яким є життя.
Та пересуди на цьому не кінчаються! Матуранти нав'язують знову до тої самої традиції та з погордою глядять на якийнебудь практичний фах. Ось якби так яка посада за бюрком, щоб люди бачили, що ти урядовець. А так, якже ж людині по матурі братись до вивчення якогось фаху? Нехай би посада якої машиністки за 50 зол., щоб тільки не взятись за кравецтво, чи інший практичний фах!
Це бачимо теж і тепер. Вписи до гімназій і фахових шкіл у Львові виказують, що ці пересуди й на дальше панівні. Батьки самі не виробляють у дитини практичного нахилу та не дозволяють їй піти життєвим шляхом згідно з її власним зацікавленням. Вже найвищий час, щоб здати собі вповні справу, які користи дає дитині фахова школа. Передусім фахова школа дає людині фах, ц. зн. такі практичні знання, які дозволяють їй у житті практично заробити. А вслід за цим людина набирає певності себе, почуває себе потрібною в суспільстві, має змогу найти своє місце у громадському гурті.
З другої сторони фахове шкільництво — це потреба народу. Фахівців у нас найбільше недостає. І саме тепер, коли йде мова про розбудову наших міст, мусимо пам'ятати, що воно ні на крок не піде вперед без нашого фахового суспільства. Місто — це саме оселя фахівців; мешканці міст — це люди, що вміють щось робити, інакше вони в місті не зможуть вдержатись.
Вкінці фах — це незалежність. Усюди та в кожному часі фахівець зуміє заробити, без просьб, без протекцій, без понижування своєї гідности. Ця особиста користь повинна бути до решти переконлива.
За фахове шкільництво промовляє теж розвій техніки, сам поступ. Не можна ніяк здати собі справи як зможе вдержатись людина, що не має якоїсь професії. Хіба що бажає бути наймитом до віку!
Тепер навіть такі загальні звання, як урядовець, вимагають спеціяльної фахової освіти з ділянки статистики, стенографії тощо.
І тут треба знову перестерегти перед односторонністю у виборі фахів. Буває, що не можуть люди підібрати іншої ділянки, як торговельна школа, чи шевство, чи знову дуже приманчиве машинобудування, залишаючи на боці такі поплатні фахи, як огородництво, піклувальництво, будівництво. Знову трапиться таке, що матимемо кількох шевців на одній вулиці, а ніодного огородника в місті. Громадянство повинно зрозуміти, що чим менше яких фахівців, тим їх більше треба й тим більше поплатний, а для народу потрібний цей фах.
Вже найвища пора, щоб щезли в нас пересуди, на основі яких вважають будь-якого чоловіка, що автоматично реєструє чи рахує, інтелігентом, у час, коли фахівець, що справді добре мусить попрацювати розумом, заки виконає свою роботу, за такого не ціниться. Що більше: ми повинні змагати до того, щоб наші фахівці мали й загальну освіту, але важнішим повинно бути те, чи вміє людина добре повести будову або розумно плекати птахівництво, як те, чи знає вона що "Метаморфози" написав Овідій, нехай не буде так, як це в одній установі, що всі машиністки закінчили гімназію, але мало котра володіє добре машинописанням, а ніодна не знає стенографії.
Вже найвища пора глянути дійсності в очі і переконатися, що замало бути "мудрим" чи "вченим"; у житті треба вміти щось робити і зробити.
Т. 