Давати високоякісний скляний посуд

Куди б ви не зайшли: в лікеро-горілчаний завод чи в беконно-консервний, — скрізь почуєте те саме:
— Не маємо пляшок, не маємо скляних банок. Якщо їх найближчого часу не одержимо, доведеться нам припинити роботу.
Невже ж у Львові немає скляних заводів? Є аж два. Коли комісія Укрсклотресту приїхала до Львова, вона б так і записала:
"Два скляні заводи, потужність — 5 печей".
З цих п'яти печей одна була цілком зруйнована під час бомбардування, друга пошкоджена, але представники Укрсклотресту не звернули на це особливої уваги. Для них було важливо за всяку ціну скласти план, а про інше можна подумати пізніше.
І, треба сказати, думали вони надто повільно. Минуло півроку, і за цей час львівські скляні заводи не одержали від свого тресту жодного грама сировини. Директор обох заводів був у розпачі. Нарешті він вигадав ось що. Послав агентів на всі чотири сторони, наказавши їм:
— Скуповуйте бите скло, везіть сюди побиті пляшки, шибки, посуд.
Сказано — зроблено. Ініціатива директора Павлюка виправдала себе тим, що Львів був на деякий час забезпечений скляними товарами, хоч якість їх була зовсім погана, бо ж кожна переробка скла на скло щораз більше погіршує якість речі.
Про все це знав прекрасно Укрсклотрест, як знав і про це що заводам потрібна сода. Але в тресті про такі "дрібниці" не турбувалися. Зате в травні прислали сульфат. Сульфат — річ хороша, тільки справа в тому, що печі львівських заводів його не переносять, бо вони не з вогнетривкої цегли. А заводів, які б виробляли таку цеглу в західних областях, покищо немає.
Директор благав трест прислати йому, нарешті, соду. Серця керівників Укрсклотресту не з каменя. Згодом з тресту прислали 8 пресовидувних машин системи Шіллера. Машини не вимагають висококваліфікованої робочої сили, звільняють легені робітників від важкої праці при видуванні пляшок і кінець-кінцем значно покращують якість продукції.
Директор заводів зрадів.
— Ці чудові машини стануть нам у пригоді, — подумав він. — одержимо колись соду, а тоді плани будемо виконувати і перевиконувати.
Але раптом він побачив, що форми не прибули з машинами. А без форм видувна машина все одно, що людина без рук.
— Де форми? — запитує він в тресті.
— Форми? Їх ми запланували тільки на четвертий квартал.
Скляні заводи досі не мають технорука; доводиться працювати, як тут кажуть, "на око". Технологічний процес зовсім неналагоджений. Лабораторії немає, а Укрсклотрест й досі ще не подбав про те, щоб забезпечити підприємства приладдям для міряння температури; її доводиться вгадувати по коліру полум'я: через те вона буває або надто низька або ж надто висока.
В таких умовах важко вимагати високоякісної продукції.
Я. Галан 