Від злигоднів до творчого життя

Якщо порівняти давні умови, в яких доводилось працювати українському акторові на західноукраїнських землях, з умовами, які створено зараз, то про їх можна сказати двома словами: пекло і рай. От я вже більше 40 років зв'язаний із сценою українського театру. І майже весь цей час скитався з одного міста в інше; мандрував з міста в село і навпаки. Колись, ще за австрійської влади, наш театр одержував сяку-таку нужденну допомогу. Тоді ніхто з нас не мав можливості придбати собі власну квартиру, або якусь мебель. А як настала панська Польща — злидні ще дужче почали заглядати в очі. Найбільшою "ласкою" шляхетська влада вважала дозволити нам заробляти на прожиток. Цей дозвіл вона, звичайно, обставляла такими обмеженнями і перепонами, що більше енергії йшло на те, щоб вибороти для театру дозвіл дати виставу, ніж підготовити її. Кожний староста міг заборонити виставу під будь-яким приводом. Бували й такі випадки, що староста не допускав до вистави тільки тому, що в ансамблі артистів хтось не мав в "порядку" своїх паперів, хоч артист і належав уже 10 років до ансамблю. В кожному місті управа нашого театру мусіла вносити нове прохання, щоб дозволили їй поставити ту або іншу п'єсу. До того податки і різні збори на кожному кроці переслідували актора.
Ми проштовхувались серед злиднів тільки тому, що в кожному місті знаходили добрих знайомих чи друзів, які приймали нас у свою хату і годували. Бували дні, коли на кожного артиста не випадало більш, як по 20 сотиків з чистого доходу. Ні жити, ні вмерти!
Ми, українські артисти, жили довгими тижнями і місяцями надією, що після скитання по провінціальних містах зможемо хоч один місяць побувати з виставами у Львові. Але в це місто нас не пускали. Боялися, щоб бува проїзжий не довідався, що існує якесь окреме українське театральне мистецтво. Президент міста Островський в одній з своїх промов на польському патріотичному святі сказав у залі Львівського Великого театру: "Ми ніколи не дозволимо, щоб з цієї сцени впало колинебудь українське слово"...
Та твердженням президента не судилося жити.
Не минуло й року від тих "віщих" слів, як радянська влада назвала Львівський міський театр іменем великої української письменниці Лесі Українки. І от, в цьому самому театрі, куди нас раніше не пускали, ми, українські артисти, вільно працюємо, творчо зростаємо. Ніхто з нас не турбується про завтра, всі ми забезпечені високим заробітком і можемо спокійно підготовлятись до своїх ролей. Крім чисто художньої праці, ми беремо жваву участь у громадському житті, як члени професійної спілки, відгукуючись на всі важливіші події нашої сучасності.
Хто гляне на теперішнього українського артиста з західних областей України, той побачить перед собою зовсім нову людину — відроджену, здатну до своєї праці, повну якнайкращих надій на майбутнє. Це зараз повноцінний і зростаючий працівник, якому надано почесне місце в будівництві радянської культури.
З яким запалом горнуться радянські громадяни до театру! Для нас, західно-українських артистів, які не раз заради примх панства мусіли грати перед порожнім залом, соціалістична дійсність стала життєздатним джерелом духовного і творчого піднесення. Ми працюємо з новими силами і глибокою вірою в те, що наш театр буде одним з потужних засобів розквіту і зміцнення радянської культури — національної по формі, соціалістичної по змісту.
І. Рубчак, артист Державного Українського театру ім. Лесі Українки. 