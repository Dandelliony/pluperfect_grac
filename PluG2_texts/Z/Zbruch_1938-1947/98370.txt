На відбудові Тернополя.

"Дошка пошани" на будівництві. На Київській вулиці Тернополя споруджена "Дошка пошани" кращих відбудовників міста. За ударну роботу на "Дошку пошани" занесено вже 3 колективи і 5 домогосподарок, серед них — Ольга Рурак, яка за останню декаду вибрала з руїн і заштабелювала 4 тисячі штук цегли, замість 1.620 за нормою, Антоніна Козуб і Йосифа Гарматій — за систематичне виконання норм на 150—160 процентів. Занесено на "Дошку пошани" колективи промартілі "17 вересня" (голова т. Страхоліт), промкомбінату (директор т. Антоненко) і протезної майстерні (завідуючий т. Середа).   Передовики відбудови. ТЕРНОПІЛЬ. (Від нашого спецкора). Селяни трьох сільрад Велико-Борківського району Чорнилів-Руської (голова сільради т. Ганна Шампанюк), Байковецької (голова сільради т. Чаплинський) та Чорнилів-Мазовецької (голова т. Маслюк) уже виконали свої плани робіт по відбудові Тернополя. Особливо відзначились на роботі бригади селян Чорнилів-Руської сільради в складі 120 чоловік з 50 підводами. Бригада вибрала за тиждень 2.566 кубометрів та вивезла 2 тисячі кубометрів сміття, вибрала й склала в штабелі 11.300 штук цегли. Найкраще працювали селяни Юртин Кущ, Володимир Кендер, Дмитро Зарічанський і інші, які одержали подяку від керівництва будівництвом. Значно відстали з виконанням своїх завдань села Ходачків Малий, Товстолук і Стежиківців. Селяни цих сільрад працювали лише 5 днів, замість 10.   Рекорд Стефанії Вертюх. Днями домогосподарка Стефанія Свиридівна Вертюх — член бригади Ярослави Лотович, вибрала й склала за день 600 штук цегли замість 180 штук за нормою. Не набагато відстала від т. Вертюх і домогосподарка Йосифа Ширингер. Вона цього дня вибрала й заштабелювала 580 цеглин, Марія Гузар — 500 цеглин. По-ударному працювала і вся бригада т. Лотович.   У відповідь на заклик залізничників. У відповідь на заклик залізничників чортківського вузла, колектив Копичинського райпромкомбінату (директор т. Василик) зобов'язався подати допомогу у відбудові міста Тернополя. В ковальському, гончарному, обозному та інших цехах робітники відпрацьовують неурочні години на виготовленні інструментів та інвентаря. В цьому місяці до Тернополя буде відправлено біля 100 ручок для лопат і 20 залізних лопат. Гончарі виготують 50 мисок і 50 кухлів, ковалі — кілька десятків ломів та кирок, столярі — 20 носилок тощо. — Все це, — заявив стахановець коваль Рога Петро, — ми дамо за 10 днів. Цим наша допомога Тернополю не обмежиться. Викликаємо на кращу допомогу відбудовникам Тернополя колективи Копичинських артілей облпромради та Коопінспілки.   Розвиток промисловості у Кременці. В зв'язку з постановою Раднаркому УРСР і ЦК КН(б)У від 7 травня 1945 року в м. Кременці розгортається значне промислове будівництво. Розпочато добудову нового обозного заводу. На цьому заводі вже устатковано трансмісію, закінчується монтаж устаткування. При міському комбінаті організовано цех по переробці шерсті. За 20 днів цех переробив 80 кілограмів різної шерсті. У відбудові цегельного заводу беруть участь всі робітники промкомбінату. Успішно проводиться ремонт першої чотирьохкамерної печі. Очищається робоча площа сушильних точок. Скоро розпочнеться добудова сараю для сушіння цегли та встановлення глиномішалок. Крім того, передбачається в червні закінчити відбудову напальної печі, яка за зміну даватиме 20 тисяч штук цегли. План другого кварталу 1945 року по виробництву цегли колектив робітників промкомбінату на своїх зборах зобов'язався завершити достроково. Колектив узяв також зобов'язання достроково закінчити всі будівельні роботи.   Вільне життя 