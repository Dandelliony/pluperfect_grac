Чотири місяці роботи Драматичного театру ім. Лесі Українки

(Розмова з художнім керівником театру В. Блавацьким)
Минуло чотири місяці відтоді, як український театр ім. Котляревського та театр Стадника з'єднані у єдиний творчий колектив. Театр одержав прекрасне приміщення Львівського Великого театру. Першими постановками театру були твори українських класичних авторів — "Хмара" А. Суходольського і "Запорожець за Дунаєм" П. Артемовського. Колектив акторів пишається тим, що йому випало бути першим театром в західних областях України, де вперше була поставлена радянська п'єса. Ми з ентузіазмом працювали над п'єсою українського радянського драматурга орденоносця Олександра Корнійчука "Платон Кречет".
Тепер колектив паралельно працює над постановкою двох п'єс: "Украдене щастя" Івана Франка і "Любов Яровая" К. Треньова. "Украдене щастя" — це хвилюючий твір, який змальовує побут в одному з західно-українських сіл кінця XIX сторіччя і на цьому тлі показує драму трьох осіб — бідняків селян — Анни та її чоловіка Миколи і жандарма Гурмана. Роль Анни в цій п'єсі виконуватимуть артистки Леся Кривіцька і Ніна Лужницька. Роль Миколи гратимуть Петро Сорока і Ярослав Рудакевич, жандарма — Ярослав Геляс і Іван Самокішин, війта — Іван Рубчак і Іван Гірняк. Постановку цієї п'єси здійснює режисер Йосиф Стадник, художник Ярослав Гавран.
"Любов Яровая" — один з кращих творів радянського драматурга К. Треньова, присвячений громадянській війні. П'єсу ставлять Володимир Блавацький і А. Лейн, художник С. Цегельський. Любов Яровую гратимуть Леся Кривіцька і Марія Степова, Ярового, її чоловіка — Володимир Блавацький, голову ревкому Кошкіна — Леонід Боровик, Панову — Віра Левицька, професора університету Горностаєва — Іван Гірняк, Єлисаветова — Богдан Паздрій.
В своїй дальшій роботі ми вирішили на окремі постановки запрошувати видатніших майстрів мистецтва. Так, відому п'єсу Олександра Корнійчука "Богдан Хмельницький" ставитиме художній керівник Харківського державного драматичного театру ім. Т. Г. Шевченка народний артист УРСР Маріян Крушельницький. На постановку класичних творів "Васса Железнова" М. Горького і "Бесприданница" О. Островського буде запрошено крупніших режисерів Москви. Для художнього оформлення спектаклю "Лісова пісня" Лесі Українки запрошується заслужений діяч мистецтв УРСР А. Петрицький.
В репертуар театру включено також комедію відомого іспанського драматурга Тірсо ді-Моліна "Дон Хіль — зелені штани". Місцевий письменник Г. Лужницький, на замовлення театру, пише п'єсу про народного героя Довбуша — гуцульського Кармелюка. Роботу над п'єсою автор вже розпочав в тісному контакті з режисурою театру. Нову п'єсу, присвячену визволенню Західної України і Західної Білорусії спід гніту панської Польщі, пишуть письменники Л. Славін і В. Войтєхов. 