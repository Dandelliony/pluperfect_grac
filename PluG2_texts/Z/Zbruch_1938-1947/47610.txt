Соромно признатися.

Малий фейлєтон
Щось ніби до байки подібне:
Сиділа квочка на яйцях. Звичайно, як квочка: тиха, добра, саможертвенна, повна любови до майбутніх писклят, то ось-ось мали вилупитися з покладок, повна материнських гордощів за свій майбутній виводок.
Сиділа й мріяла.
Нараз... аж піря їй настовбурчилося від жаху: з-під шкаралупини теплих яєць, що на них сиділа квочка, почула вона глухий пискіт незадоволення:
— Подумаєш, сидить стара на нас і тільки дихати нам свіжим повітрям заважає!
Незадоволення росло й перейшло в отвертий бунт:
— Геть із старою! Не хочемо непрошеної опіки! Ми самі собі раду дамо!
А одно пискля, проколупавши дірку в шкаралупі, навіть укусило квочку за ногу.
Холодним потом облилася стара квочка, закрутилося в голові їй, і вона обережно, щоб не порушити покладок, піднялася на ноги й, хитаючись, відійшла до криниці, щоб ликнути краплину холодної води з калюжі.
А в коші з покладками Бо-знає що діялося. Писклята раду собі зробили й уже гризлися, кого на отамана вибрати: одні за чубатенького ґалаґана, а інші за руденького китайоза, ще інші когось третього в отамани голосять. Одні одно гасло підносять, інші — інше. Піднявся писк на ціле подвіря.
Стоїть квочка коло криниці, слухає це все й гірко плаче.
Підходять індик до неї з гусаком.
— Ну-ну! — кажуть вони. — Це тільки в вас таке, в курячому кодлі, щось подібне може бути.
Та хіба те, опріч нас, у тих балканських короликів, що недавно почубилися. Пфе! Тільки породу нашу пташину соромите!
— Та хіба ж я винна, любі мої! — плаче квочка. — Самі знаєте, як дбаю про все...
— Та це так! — згодилися гусак із індиком. — Тебе ми давно знаємо.
— Поможіть чимось! — благає квочка, в якої серце від жалю переверталося. — Зробіть щось, порадьте!
— Я зараз порядок зроблю, — каже гусак.
Підходить він до коша та як крикне:
— Тихо мені, бо повикидаю всіх чисто на вулицю! Щоб ані пари мені з уст, чули?
І зашипів із злости.
Стало тихо в коші, як у церкві. Ані телень…
А гусак мовчки киває головою до квочки: іди, мовляв, до коша, у порядку вже все.
Прийшла заплакана квочка до коша, зирк — а там не знати що накоїлося: пощипані всі, попідбивані, синці під очима в усіх, поскубані писклята лежать...
Сіла квочка на яйця й сидить.
А під нею рух. Уже не кричать, не пищать писклята, тільки мовчки, без галасу, вовтузяться під нею, скубучи жорстоко одно одного. І квочку за ноги щипають.
Сидить квочка в коші й тільки сльози струшує на землю. Але мовчить, — сором ізнову признатися іншому птаству, що діється в коші.
Оце кінець на цьому.
Одуд. 