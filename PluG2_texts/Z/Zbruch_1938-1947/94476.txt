Перевести автопарк на газ!

Автомашина працює без бензину   Ще до початку Вітчизняної війни зростаюче народне господарство Радянського Союзу, зокрема, розвиток автотранспорту потребувало велику кількість рідкого пального (бензину, нафти тощо).   У Львові природний газ (метан) широко використовувався підприємствами та для побутових потреб населення міста. В 1940-41 році інженерно-технічні працівники Львівського газового заводу працювали над тим, щоб перевести і роботу автомашин на природний газ. Цього досягли. Досвід роботи автомашин на газі дав прекрасні наслідки. Мотор працює не гірше, як на першоякісному бензині.   Розробивши проект, працівники газового заводу в 1941 році розпочали будівництво газонаповнювальної станції для наповнення газом балонів до автомашин. Війна перервала розпочату роботу.   Тепер у військовий час особливо величезної ваги набирає переведення автомашин на газ. За короткий час колектив заводу відбудував зруйновану німцями газонаповнювальну станцію. І питання переводу автотранспорту на газ цілком розв'язане.   Яке устаткування потрібне для переводу автомашин на газ?   Для цього потрібно досить просте устаткування. А саме: 1) 2—4 балони; 2) редуктор (знижувач тиснення); З) манометр на 250 атмосфер; 4) спільний вентиль для виповнення балонів; 5) 60 сантиметрів гумової трубки від редуктора до карбюратора; 6) 6 метрів стальної 16—12 мм трубки від балонів до редуктора і 7) один метр 6 мм трубки до манометра.   Придбавши таке устаткування, в кожному гаражі можна перевести автомашину з бензину на газ.   Місткість одного балону на автомашині складає 60 літрів газу при тисненні 200 атмосфер. А це дає при нормальному тисненні 12 кубічних метрів газу. Один же кубометр газу заміняє 1,1 літра бензину. Отже балон газу дорівнюється 13,2 літра бензину. Два балони газу заміняє 26,4 літра бензину, три балони — 39,6, а 4 балони — 52,8 літра бензину.   Таким чином, автомашина ГАЗ (півторачка) при двох балонах газу зробить пробіг 130 кілометрів, при чотирьох балонах — 260 кілометрів.   Які переваги має газ проти бензину?   Хоч автомашина переустаткована для роботи на газі, проте вона при необхідності може працювати і на бензині.   Використання газу на автомашині має і перевагу над бензином. По-перше, в кожну пору року автомашина на газі працює краще, ніж на бензині, не змінюючи своєї навантаженості. Газ в камері згорання цілком згорає. Тому на свічках не буває нагару. По-друге, зарядка автомашини вимагає 5 хвилин. По-третє, пробіг автомашини між ремонтами збільшується на 50 процентів. По-четверте, вартість газу не більша бензину і, саме головне, замінює бензин в необмеженій кількості.   Як проходить зарядка автомашин газом?   Природний газ (метан) на компресорних установках станцій газового заводу стискується до 360 атмосфер і нагнічується в балони-танки (сховища). Після цього із газових тянків під тисненням 200 атмосфер газом наповнюють балони на автомашині.   Найкраще устатковувати на автомашині 2—4 балони. Вони знаходяться під кузовом машини. Якщо ж не можна придбати спеціяльні балони для автомашини, то можна використовувати кисневі балони.   Роботи лише одного компресора станції протягом доби може зарядити газом 150 двохбалонних автомашин, 120 трьохбалонних, 80 чотирьохбалонних.   У Львові і області вже працюють на газі автомашини медінституту, тресту санітарного очищення, заводів дезинфекційного обладнання, арматурного №2, газового, військових частин, з районів тощо. Вже працює на газі понад 20 автомашин.   В майбутньому передбачається збудувати газонаповнювальні станції по трасі газопроводів Дашава — Київ, Дашава — Дрогобич й інші, Це дасть можливість збільшити радіус пробігу автомашин на газі.   Інженер П.С. Безкодарний.   Вільна Україна   