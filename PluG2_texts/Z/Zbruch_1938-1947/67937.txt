Без наркози

Від нашого національного відродження постійно виступає у нас тип людини, яка терпеливо, послідовно виконує громадянську працю, не зважаючи, чи та праця матиме швидко ефектовні успіхи, чи заведе нас коротким, певним шляхом до бажаної мети. Наше відродження — це твір леґіонів сірих учителів, просвітянських діячів, кооператорів і т. д. — людей, які "лупали скалу" серед твердих умовин, в яких слабша людина могла знеохотитися, попасти у безділля. І тому дивно, що в нашому громадянстві, вихованому на таких твердих традиціях, можна зустрінути ще нині одиниці, які стоять осторонь від громадянського життя і оправдують своє безділля теперішнім положенням. В такому положенні — мовляв — відпадає охота до громадянської праці, а невідомо, чи та праця не піде на марне, або і взагалі не знати, до якої праці братися.
Коли хто не може зактивізуватися в теперішньому положенні мовляв: вона непевна, нехай пригадає собі наше положення з-перед 4-ох років; воно було "певне", чи бодай робило вражіння зовсім "певного". Отже, ясне було становище урядів, що їм тоді ми підлягали: по той бік — Соловки, русифікація, по цей бік — Береза, посади лише при "змянє обжондку". Не було в тому напрямі ніяких сумнівів, — і ніяких надій. Здавалось би, що в цій частині Европи неможлива ніяка основна зміна, що містерна мережа пактів безпеки здротувала навіки поверсайську Европу, що перед нашими очима стоїть невідкличне "спускайтеся куме на дно".
Та ми без надії сподівалися, змагалися, боронили кожної позиції — і тому діждалися того, в що можна була зневіритися: розвалу поверсайської тюрми народів. Без сумніву не все так склалось, як бажалось, але це не дає ще основи до зневіри. Перебудова Европи щойно почалася, ті, що її плянують і переводять, не сказали ще останнього слова в багатьох засадничих справах. У протилежності до "безнадійної певности" з-перед трьох років, маємо тепер великі можливості. Ми повинні памятати, що необхідно нам бути зорганізованими, мати якнайбільше фахівців, стояти на як найвищому рівні національної свідомости, — тому вже тепер необхідно здобувати як найбільше фахового знання — практичною працею та освітою, мати сильну і справну організацію, доживлювати наших людей, вести культурну працю і т. д. — взагалі робити все те, чим займаються Українські Комітети.
І тому нинішнє положення зовсім не оправдує мериторично одиниць, які стоять осторонь, мовляв, "моя хата з краю". Без сумніву, куди лекше працювати з ентузіязмом, з патосом, що його викликує свідомість близької конкретної мети. Але така близька досяжна мета зявляється часто щойно в останньому етапі походу, який деколи приходиться відбути серед темряви, маючи перед собою хіба компас, що вказує лише загальний напрям. Часто не знаємо яким шляхом і коли дійдемо до мети, але якщо ми справді опановані бажанням осягнути її, мусимо змагати до неї, навіть, коли вона не зазначена неоновим світлом, коли губиться за мрякою невідомого майбутнього.
Коли Шевченко кинув слово, за яким ми йдемо І за яким йтимуть наші потомки, він не міг знати, коли і як його ідея здійсниться. Коли б він був трохи слабший духом, він був би взагалі не вірив серед тодішньої безнадійної дійсности, що маса темних кріпаків, без освіченої верстви, живучи під твердим винародовлюючим режимом, стане колинебудь повновартним европейським народом. А се таки він впровадив нас на шлях до тієї безнадійно-далекої, здавалось би, недосяжної мети і ми до неї дійшли. Маємо за собою цілі покоління "пробудників", "піонірів", "каменярів", які з такою послідовністю йшли проти хвиль — до мети, якої навіть не вміли ще добре собі зясувати. Кому їхній приклад ще нічого не говорить, хто не соромиться попадати у зневіру, чи апатію у нинішніх куди кращих умовинах — той дискваліфікує себе, як громадянин, як мужчина. Хто не може повновартно працювати, не маючи перед собою, близької конкретної, безпосередньо досяжної мети, великих і певних надій — це хворий, якого можна втримати "у формі" лише наркозою оптимізму.
Що ж — трапляються великі мистці, що не можуть творити без чарки або інших спонук. Чи виходить з того, щоб давати тим людям картки на алькоголь? Ні, в рямцях життя в місце лише для здорових нормальних людей. Таксамо наші одиниці, які готові працювати лише під наркозою оптимізму мають перед собою виразну дилему: або взяти себе в руки, зактивізуватися, включитися в рами зорганізованого життя — або залишитися поза його рамами. Третьої можливости нема. Ми ж не думаємо демпінґувати активности нашого громадянства оптимістичними сплітками так, як це, роблять наші сусіди.
Б. Галіт 