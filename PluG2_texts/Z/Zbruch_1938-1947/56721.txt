Михайло Грушевський

Тому 75 років, 29 вересня 1866 р., прийшов на світ у Холмі Михайло Грушевський, один з найвизначніших українських істориків і вчених, політик і публіцист. Праця і заслуги Грушевського величезні. Як історик він автор великої (9-томової) "Історії України" та понад 2.000 творів, як історик літератури він автор 5-томової "Історії української літератури" — він політик і публіцист і громадянин — він голова Центральної Ради і перший президент Української Народної Республіки — що під Його впливом стояло все наше життя від останніх десятиліть 19 століття аж до його смерті 25 листопада 1934 р. у Кисловодську.
Михайло Грушевський — трагічна постать, жертва невідрадних умов, що їх пережила Україна в роках 1921— 1934. Будучи людиною незвичайно живою, завжди зв'язаною з народом, Грушевський не міг довго перебувати на еміграції. 1924 р. він вертається до Києва, виставляючи навіть свою особу на небезпеку. У Києві спочатку стає членом ВУАН і береться інтенсивно за нову працю. Але большевики тільки стежили за Грушевським, щоб його зліквідувати. Його творчість назвали вони "контрреволюційною", а його "Історію України" націоналістичною. Вперед відібрали йому всякі засоби до праці, опісля вивезли до Москви, примістили в маленькій, тісній і вогкій кімнаті, де він ніяк не міг не тільки продовжувати своєї праці, хоч як намагався це робити, але де він занепав сильно на здоров'ї і навіть осліп. Тепер уже мусів перебувати в темній кімнаті. Його возили до цілющих вод до Кисловодська, але ця поміч мало помагала. Добили проф. М. Грушевського жахливі вісті з України, вісті про голод на Україні, спричинений московсько-большевицьким урядом; він помер "серед темної ночі". Большевики похоронили його, розуміється, на державний кошт на Байковому кладовищі в Києві, збиваючи собі свій партійний капітал навіть після смерті Великого Громадянина-Українця.
Але його заслуги і праці не затемнять ніякі темні сили. Пам'ять про през. Грушевського в українському народі вічна. 