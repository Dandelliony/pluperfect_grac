"Весняна ревія" в Стрийському театрі.

Стрий, 30 червня.   Театр у Стрию, очолюваний Г. Теленом, розгорнув за останній час широку роботу по обслугуванні глядачів периферії.   Театр цей створився з київського Театру Малих Форм, оперети та драматичної групи київського українського театру. Трупа театру здійснила постави: "Мірандоліна", "Ой, не ходи, Грицю, та й на вечорниці", "Суєта", "Синочок", кілька ревійних програм, з якими виступала в Стрию, Дрогобичі, Сколе та в інших місцевостях. Тепер театр готує "Пошились у дурні".   Остання новина театру "Весняна ревія", що її театр; показував у ряді міст, користувалася успіхом авдиторії. Весела різнородна програма складалася з багатьох балетних, співочих, оркестрових та інших номерів і супроводжувалася музикою одного з королів віденської оперети та вальсу Штрауса, а також Кройдера та деяких інших авторів легкої музики, була сприйнята з живим інтересом і непослабною увагою.   Оригінально зроблена вступна сцена "Весняні голоси", музика Штрауса з піснями і танцями. Гарне оформлення сцени, яка вся була прикрашена декоративними квітами, весняні вбрання всіх учасників та їх цікаве композиційне розміщення забезпечили цій сцені успіх у глядачів. З виконавців гарне вражіння залишила арт. Єрмакова, виконавиця сольоспіву.   З інших солістів найбільший успіх мала жанрова співачка Москаленко, що виступала протягом ревії кілька разів з різноманітними номерами.   Більшої жвавости і експресії можна побажати балетному ансамблю. Деякі точки програми, як танець з парасолями, були виконані задовільно.   Спеціяльний акомпаніямент до виступів балету, так званий танц-ансамбль під керівництвом Ковбасинського непогано справився зі своїм завданням, піднесено і бадьоро виконавши веселу життєрадісну музику, що супроводжувала програму. Зокрема гарне виконання на гавайській гітарі показав керівник ансамблю Ковбасинський.   Комічні скетчі, якими ясніла програма, не завжди відповідали весняній тематиці програми. Деякі з них, як "Жінка-люнатик", "На вулиці", "Сценка на пляжі" були перевантажені чисто-цирковими або акробатичними вправами. Взагалі, ця частина програми проходила важкувато і сміх та піднесення викликали скоріше окремі несподіванки, ніж взагалі гра акторів.   Цікаво було проведений апотеоз з участю всіх учасників ревії.   Майстерно з живим гумором і невимушеною веселістю проводив конферанс керівник театру Ганс Телен. Бадьора життєрадісність, дотепні жарти і комічні оповідання супроводжували кожну його появу перед публікою.   Живий інтерес, з яким глядачі проглянули "Весняну Ревію", висуває потребу перед театром у майбутньому підготувати ще нові програми ревій та ще більш урізноманітнити і пожвавити окремі номери, що входять в їх склад.   Львівські вісті   