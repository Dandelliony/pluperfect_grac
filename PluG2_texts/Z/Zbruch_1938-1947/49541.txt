Ні дешево, ні вдосталь

В Радехівському районі вирішили влаштувати виставку виробів місцевої промисловості. Мала вона показати ріст продукції підприємств району, зацікавити широку громадськість виробництвом товарів широкого вжитку. Сказано — зроблено. Виставку відкрили.
Оглядаємо дібрані експонати. Споміж них виділяються немало хороших виробів.
Ось перед вами бондарні предмети, дуже необхідні в господарстві: цебрики, хлібні діжки, відра. Виробляє їх лісгосп із відходів лісопильних заводів.
Тут же і обозне обладнання: колеса, обіддя, шпиці, орчики. Роботу виконано солідно, дбайливо.
Райпром комбінат випускає хороші щітки для взуття, одягу, стирання пилюги, миття підлоги.
Мотузяно-портяні речі представила витківська промартіль ім. Івана Франка.
В районі велика сировинні багатства, але їх покищо використовують далеко не повністю. Чому б, наприклад, не виробляти ганчірного посуду або лозових і рогожних виробів?
Біда в тому, що часто-густо псують доброякісну місцеву сировину. На виставці експоновано вироби, які соромно людям показувати. Ось зразки шкіри промкооперативного товариства ім. 17 вересня — явний брак. Коли пошити з цієї "шкіри" чоботи, то від собак не одженешся.
Не краща якість виробів і столярської майстерні промкомбінату. На перший погляд мебель блищить, а приглянутись ближче — вона нечисто закінчена.
Ще гірша справа з собівартістю продукції. Вироби місцевих підприємств дорожчі, ніж привезені з інших місць.
Простий кухонний столик, який повинен коштувати 40 — 45 карбованців, тут продають за 70 крб. Чотири неоковані колеса до воза можна купити лише за 180 карбованців.
Така висока собівартість — показник зовсім незадовільної роботи місцевих підприємств. Продуктивність праці через погану організацію виробництва тут дуже низька. Робоча сила при виготовленні кухонного столика обходиться промкомбінату в 30 крб. І це в той час, коли робітник легко може зробити його за 5—6 годин.
"Показовим зразком" безгосподарності можуть послужити цегельні заводи, яких директором є т. Гапчук. Цей горе-керівник надміру роздув штати. На 42 робітників, які безпосередньо зайняті на виробництві, в конторі висиджується аж 21 працівник.
В минулому році управління цегельних заводів витратило великі кошти на паливо. Було нарізано 1600 тонн торфу. Собівартість тонни — 12 крб. Торф не просушили, і він залишився на болотах.
Точнісенько "видобували" торф і промкомбінат, і інші районні організації. В райцентрі не знайдете дешевого місцевого палива. Лише кілька цеглин торфу ми бачили на виставці. Говорять, що люди були не без толку, і цей експонат, відкопавши спід снігу на торфовищі, просушили... в запічку.
В. Кручкевич 