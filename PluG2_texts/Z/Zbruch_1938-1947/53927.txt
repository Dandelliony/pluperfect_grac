◦ ◦ ◦ ◦

Виклад проф. Кубійовича. В понеділок, 14-го липня ц. р. в салі засідань Управи міста Львова, проф. Володимир Кубійович, голова Українського Центрального Комітету в Кракові, дав виклад про "Стан і організацію українців у Генерал-губернаторстві".
Рух трамваїв відновлений. З днем 15. VII. ц. р. Львівський Міський Трамвай пускає в рух трамваєві вози на слідуючих лініях: Віз лінії "2" — з головного двірця до Гетманських Валів вулицями: На Байки, Пелчинською, Зибликевича, Баторого, Гетманською, Гетманські Вали і з поворотом тими самими вулицями. Віз лінії "8" — з Гетманських Валів до церкви св. Петра вулицями: пл. Марійською і пл. Бернардинською, Личаківською і назад тими самими вулицями. Віз лінії "5" — з І. Трамвайного парку вул. Городецькою до вул. Коперника, ріг Томіцького, вулицями: Льва Сапіги, Городецькою і назад тими самими вулицями. Віз лінії "7" — з вул. Горохівської (29. Листопада) до вул. Коперника, ріг Томіцького, вулицями: Горохівською, Листопада, Потоцького, Льва Сапіги, Коперника, ріг Томіцького і назад тими самими вулицями. Віз лінії "10" — від Гетманських Валів до Стрийської рогачки, вулицями: пл. Марійською, вул. Баторого, Зибликевича, св. Софії, І. Франка, Козельницькою і назад тими самими вулицями. Рух возів починається в год. 6-ій рано, а кінчиться в год. 19.30 за середньо-европейським часом. Ціна білетів: для дорослих — 50 коп., для дітей — 25 коп. Видані радянською владою абонаментові карти, карти вільної їзди та учнівські квитки — уневажнюються. Про відновлення руху на інших лініях буде подано своєчасно до публичного відома.
Спілка Українських Музик (Львів. Підвалля) працює під таким проводом: голова — Станислав Людкевич, заступник голови — Василь Витвицький. секретар — Роман Савицький, скарбник — Олександер Пеленський, член Правління — Галя Левицька.
Здоровлять і пересилають привіт Рідням та Знайомим: проф. Богдан Лепкий, інж. Микола Творидло, ред. Петро Сагайдачний, дир. Іван Тиктор з ріднею, Катруся Леськів-Кордубова, д-р Бемко з ріднею, інж. Гірняк. 