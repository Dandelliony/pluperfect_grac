◦ ◦ ◦ ◦ ◦

Повідомлення. Літературно-меморіальний музей Івана Франка повідомляє, що літературні вечірки, які відбувалися раніш кожної суботи, тепер відбуватимуться по четвергах. Початок о 20 год. 30 хв. Чергова літературна вечірка відбудеться 12 червня 1941 року.
Нова районна газета. Великі Мости. Тут почала виходити нова районна газета "Ленінський шлях" — орган Велико-Мостівського РК КП(б)У і райради депутатів трудящих. Вже вийшло перших чотири номери. На сторінках газети висвітлюється життя й робота молодих колгоспів, робота партійних організацій. Появу газети колгоспники, селяни і всі трудящі радо зустріли. Багато з них надіслали перші свої робселькорівські дописи, які вже вміщені в газеті. Так рахівник колгоспу ім. 17 вересня пише, як бригада Юрка Бадляка вирощує хміль, селькор В. Почай повідомляє, що трудящі села Купич-Воля внесли готівкою за облігації позики 3.514 крб. і т. д.
Телефон на селі. В Львівській області з кожним місяцем збільшується кількість сіл, які мають тепер телефонний зв'язок з райцентрами і Львовом. Вже в цьому році телефонізовано 17 сільрад і 4 МТС. Раніше з сіл Полянка, Сокольницького району, Мацошин, Жовківського району і інших єдиний зв'язок з райцентром був тільки транспортний. Тепер з цих сіл по телефону можна викликати лікаря, чи запросити лектора, передати телеграму тощо. Роботи по телефонізації не припиняються. До кінця року ще будуть проведені телефонні лінії до 23 сіл і 2-х МТС. На телефонізацію держава відпустила великі кошти.
Творча подорож видатного художника. У Львові зараз перебуває видатний київський художник Світлицький. Він відвідав музей Івана Франка, де зробив кілька ескізів для нової картини, присвяченої великому Каменяреві. Картина буде виставлена на ювілейній виставці. Одночасно художник Світлицький задумав зробити "Колгоспний пейзаж західних областей України". Для цього він оглядає мальовничі місця Львівщини і Карпат з тим, щоб найбільш вдалі з них покласти в основу свого нового полотна. Картину "Колгоспний пейзаж" художник має написати до XXV-річчя Великої Жовтневої соціалістичної революції. Як відомо, у Києві до цієї знаменної дати готується велика художня виставка на тему "Ленін—Сталін і Україна". До цієї виставки художник Світлицький також готує картину "Апассіоната". До цього він вже провів величезну роботу. Ця тема дуже захопила його. Вона присвячена показу того, з яким захопленням В. І. Ленін любив і слухав сонату Бетховена. Щоб знайти ту точку реалістичного відображення фарбами задуманої великої теми, художнику вже довелось зробити біля 30 ескізів.
Випуск в школах для дорослих. В 1940-41 навчальному році в містах і селах Львівської області працювало понад 2.000 шкіл по ліквідації неписьменності і малописьменності. В них навчалося біля 47 тисяч чоловік. В 1.500 школах навчання вже закінчилось і проведено випуск. Всім випускникам видано свідоцтва. Навчання в решті шкіл і гуртків закінчиться протягом червня—липня. На ліквідацію неписьменності і малописьменності серед населення області в 1941 році буде витрачено міліон 101 тисяча крб. 