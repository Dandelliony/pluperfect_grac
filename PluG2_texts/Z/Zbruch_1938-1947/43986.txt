В філіалі нафтового інституту. — Народження музикальної бібліотеки

В філіалі нафтового інституту
Два місяці тому у Львові створено філіал Азербайджанського заочного нафтового інституту. Завданням його є підготовка кваліфікованих інженерів і працівників для нафтових промислів. Кожний робітник має можливість підвищити свою кваліфікацію і одержати диплом інженера без відриву від виробництва.
У Львівському філіалі навчається понад 150 студентів. Викладають тут професори. Всі студенти працюють в різних нафтових підприємствах, як "Укргаз", "Укрнафтокомбінат" і т. д.
Заняття відбуваються систематично. Працюють гуртки самодопомоги. Групи заочників є в Дрогобичі і Бориславі. Там теж навчаються робітники. До них часто виїжджають професори. Нещодавно там побували професори Картель, Нікліборг, Стожек. Лекції професорів мають великий успіх.
Львівський філіал заочного нафтового інституту змагається з азербайджанським. Організовано змагання між окремими факультетами: машиновим, енергетичним, хімічним і будівельним. Кожний факультет домагається, щоб всі студенти склали екзамени на "відмінно". Для цього відкрито консультаційний пункт і організовані наукові гуртки. Влаштовуються масові відвідування лекцій з марксизму-ленінізму.
Так почав працювати перший заочний інститут нафтової промисловості у Львові, який готує нові кадри радянських інженерів.
Б. Тіссер. Народження музикальної бібліотеки
Зовнішньо це зовсім непомітно. В кабінеті історії музики і народної творчості Львівської консерваторії сидять, схилившись над книгами, студенти. Заходять сюди і професори. Частіше інших затримується тут композитор Людкевич.
Коли він приходить, Марія Іванівна Щепанська, співробітник бібліотеки, не запитуючи, відкриває жовту шафу, де зібрані праці про музикальний фольклор. Тут фольклор усього світу. Музика індійських племен, наспіви мешканців африканського Сомалі, гуцульські коломийки, видання Віденської Академії наук, яка зібрала від російських полонених в першу імперіалістичну війну пісні кавказців, черемисів, мордовців, зирян і вотяків.
У всьому цьому багатстві світового фольклору доктор Людкевич знаходить "мандруючі мелодії". З країни в країну, невідомо ким занесені, приходять мотиви і музика пісень.
Професор Зіновій Васильович Лиско показує нам перший збірник галицької народної пісні, виданий у Львові в 1833 році. Ця "Музика до пісень польських і руських люду галицького" являє виключний інтерес. І не тільки тому, що це книга-унікум. Старовинні весільні, обрядові пісні, краков'як і інші танці в своєму початковому звучанні, коломийки, — все це має виключний інтерес для дослідника.
Великі скарбниці музикальної бібліотеки. Нотні матеріали середньовіччя, багаті монографії на всіх мовах світу, цінні старовинні рукописи.
— Які? На це питання можна буде відповісти через півроку. Професор Лиско веде до великих шаф, де ще не розібрані лежать нотні рукописи. Їх багато. Їх привезли сюди з польського музикального товариства, з українського музикального товариства імені Лисенка, з фондів університету. Вони таять ще багато несподіваних відкрить.
Музикальна бібліотека Львівської консерваторії безсумнівно буде одною з найбільших в Союзі. Вона має, зокрема, багато рідкісних книг західно-європейських письменників про російських композиторів Чайковського, Бородіна, Римського-Корсакова та інших.
В літературному відділі бібліотеки широко представлена творчість найбільших композиторів Шумана, Гофмана, Вебера, Берліоза, повний збірник творів (16 томів) Вагнера — ось далеко неповний перелік цього відділу.
Ми не випадково говорили про народження бібліотеки. Поки приведено в порядок тільки розділ історії музики, частково теорії, фольклору і літературний. А буде ще — відділ журналів, яких в бібліотеці дуже багато. Тут варшавське "Музикальное эхо" (XIX вік), віденські й інші видання. Відділ, присвячений музикальним інструментам, нотний архів.
До речі, про рукописи. У львівських музеях зберігалися деякі рукописи Шопена, що були розкидані по всьому світу. Їх треба знайти.
Кропітливо, пильно розбираються архіви. В книжковий хаос вноситься порядок і система.
Шелестять пожовклі аркуші полонезів Кароля Карпінського, фоліанти опер Михайла Вербицького. Так народжується Львівська бібліотека.
Ол. Радін.   