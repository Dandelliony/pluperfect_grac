З українського життя. — Нова українська крамниця у Кракові.

Цікаві імпрези у Кракові.
Найрухливішою орґанізацією, що улаштовує ріжного роду імпрези, виявилась до цього часу Жіноча Секція при т-ві "Просвіта". Деякі з тих імпрез, улаштовані ніби скромно і лише для своїх членів та їх гостей, виходять поза межі того рода розваг і їх варт окремо відмітити.
Високомистецьким і може найцікавішим з усіх інших був виступ світової слави співака-баритона Зенона Дольницького. Багатство його голосу, виконання та мистецька й особиста культура захопила публику, що зібралась на скромно заповіджений "Чайний Вечір". За мала на таку силу голосу саля не дала можливости співакові виявити усієї своєї краси та хисту, але треба сподіватися, що краківські українці ще матимуть змогу почути голос співака Дольницького, але вже у більшій салі та відповіднішій для мистецького виступу обстанові.
Про вельми цікаву академію в память Софії Русової була згадка в іншому місці нашого часопису. З цієї імпрези, що вийшла поза межі шаблону треба б взяти приклад при улаштовуванні різного рода жалібних академій.
Дуже симпатично випало Свято Матері, улаштоване самими дітьми. Танки, деклямації, сольоспіви і гра на скрипці та фортепяні малих виконавців зробили велику приємність, а відповідна промова д-р X. Кононенко до матерей і дітей створила відповідний настрій. Терпеливість пань: Т. Панченко і І. Павлик, які вчили дітей до виступів, була вповні винагороджена вдоволенняи зі свята батьків та дітей і всіх гостей, що прибули на цю імпрезу.
Як довідуємося, Жіноча Секція при т-ві "Просвіта" підготовляє ще багато інших імпрез, а між іншим і великий концерт з участю З. Дольницького та інших мистців.
Хто відвідає імпрези цього товариства — не жалує. Нова українська крамниця у Кракові.
У Кракові відчинено нову українську купецьку станицю "Гуцульське Мистецтво". Це загально відома наша фірма. До війни мала свої репрезентативні крамниці у Львові та Варшаві. Саме тепер варшавську крамницю зліквідовано, зглядно перенесено її до Кракова.
Представник нашої редакції мав нагоду оглянути та познайомитися з крамницею "Гуцульського Мистецтва" в ново-відчиненій краківській домівці Ринок ч. 18. Гуцульське мистецтво тільки що розложилося зі своїм крамом, ще знадвору нема вивіски, а лише в середині вже помітна фахова рука, що дбайливо і по мистецьки розгорнула розкішні килими, скатерті, ручні робітки, вишивки та деревні знадоби гуцульського різьбарства.
Від покупців глітно.
— Чи у вас усе так? — питаю пані М. Дрогомирецьку та X. Кононенко, що ведуть цю крамницю.
Пояснюють, що товару не в силі вистарчити. Величезний попит.
— А що купують?
— Що захочете? Німці найбільше вишивки, килими, мережки, навіть кафлі. Треба би і найбільше кераміки, загалом покупців надміру, а виробів замало...
Дивлюсь, якісь панночки міряють трепці, такі модні тепер деревляні ходачки. Вони в українському стилі, замість скіряних припинок, гуцульські крайочки, або й полотно з вишивками.
— Хто вам це робить? — питаю.
Пані Кононенко пояснює, що в кожнім разі чужі, не наші, та що наших годі якось заохотити, хоча доволі часто чується нарікання на недостачу праці. А є нагода заробити. Тільки охоти до праці і трохи помислу...
Це саме із керамікою та іншим своєрідним виробництвом. І тут у Кракові, є нині мистці й то не будьякі. Чи не добре було б зацікавитись їм тією ділянкою. Прим. кераміка Литвиненка у Львові мала вже свою славу.
Загалом ця нова мистецька станиця відкриває широкі можливості. Тому радимо поцікавитись ближче "Гуцульським Мистецтвом" і тим, що мережать, вишивають, тим що мають усякі мистецькі задуми, є зокрема тим, що без праці, або тільки бовтаються маючи часу надміру. Бо "праця єдина з неволі нас вирве", а врешті зайво тратити даром час, кола він тепер такий дорогий. Притому ще й прикладається руку до доброго діла. 