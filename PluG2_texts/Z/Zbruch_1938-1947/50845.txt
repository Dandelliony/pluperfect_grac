Формуймо душу наших дітей

Справа дитячих садків виринає в останніх часах на чільне місце наших заінтересувань, набирає щораз то більшої ваги, стає одним із найважніших соціяльних і національних питань, зосереджує в собі загальне гасло: усе для наших дітей! І не диво. Українські батьки, а то й цілий загал, зрозумів високу вартість дитячих садків, зрозумів, що виховання дітей дає тверду основу всіх фізичних, інтелєктуальних, моральних і національних цінностей цілих поколінь народу, запоруку його суцільного зєднання, сили й тривкости, а дальше запевнює його добробит і національне щастя в теперішності й майбутності. Український загал зрозумів, що обхоплення всієї нашої дітвори в дошкільному віці установою дитячих садків, як зародків постійного дошкілля, становитиме початок нової ери розвитку українського народу. Як у шкілці з маленьких, але якслід плеканих зернят виростають великі, сильні й могутні дерева, так і з маленької дітвори, що вже від зараня свого життя виховується з дитячих садках, виросте сильна й могутня ґенерація громадян.
Дитячі садки розгортають перед нашими очима всі можливості всебічного розвою нашої дітвори. Всі ділянки життя там взято під увагу й усі виховні методи вихіснувано. Тілесний розвій і особиста гиґієна, дожива й раціональне прохарчування займають у дитячих садках рівновартне місце поруч із плеканням психічних вартостей людини. Вироблення корисних звичок і замилування до праці, хатні заняття, удержання ладу й порядку, вихіснування добрих нахилів, викорінення лихих і небажаних інстинктів, вироблення самостійної творчости, засвоєння форм доброї поведінки, розвиток естетичних почувань та прокинення й розвинення індивідуальних здібностей дитини — ось завдання й ціль дитячих садків.
До сповнення тієї цілі ведуть устійнені методи, що їх обдували знавці виховання дошкільної дітвори. І тому то в дитячих садках пливе життя зорґанізованим способом. Там суспільна опіка діє суцільно й пляново, як у зразковій громаді. Діти мають у дитячих садках лікарську опіку, а фахово підготовані провідниці безупинно стежать за їх доцільним і раціональним прохарчуванням та створенням якнайкращих гиґієнічних умовин у їх щоденному житті. Відповідно дібрані й веселі забави на вільному повітрі, легкі й цікаві прогульки, відповідно дібрані гри й руханка, удержання чистоти тіла та вироблення гиґієнічних звичок у щоденному житті дітей, дають основу їх тілесної дужости, запевняють закріплення й збереження здоровля, започатковують розвій орієнтаційного змислу та прокидають хист — давати собі самому раду. Якщо всі наші діти опиняться в дитячих садках, то вони не будуть вже наражені на безліч небезпек, що їм найбільше загрожують якраз у часі літньої праці батьків поза домом. Не будуть вибігати без опіки на вулицю й бавитися там у куряві пилу, не будуть утікати з хати над ріку, або в ліс, уже не будуть у безділлі гайнувати часу серед небажаного товариства, але під чуйним і дбайливим оком провідниці знайдуть якнайліпший догляд і материнську опіку, — а вроджений дитині хист, що все чимось цікавиться, спрямується на корисні і в дальшому житті необхідні шляхи.
Радісно, жваво й хосенно пливе дітям час у дитячих садках. Здорово, бадьоро й щасливо почуваються в них діти, як дома в часі святочних родинних хвилин. Бо там усі вони, як одна родина. Нема там ні багатих, ні бідних, ні поганих, ані гарних. Вони всі там однакові й рівні. Всі добрі, любі й дорогі, для народу цінні перлини, надія нації. Вони майбутні громадяни, творці майбутнього життя народу. Серед них є й майбутні розумні керманичі і здисципліновані рядовики в службі народу. Бо дитячі садки підготовляють дітей теж і до громадянського життя. Дають почин до вироблення дисципліни та до підпорядкування волі одиниці і власної користи для добра загалу, до самовідречення й посвяти для інших. Провідниця використовує кожну нагоду, щоб діти помагали собі взаємно, щоб обовязково й точно ставилися до кожного завдання, щоб полюбили працю і шанували зусилля других, щоб жили з собою в згоді й приязні. Тою послідовністю незамітно, але постійно набувають діти серед забав у дитячих садках особистих і громадянських чеснот. Прикмети й навики, здобуті в наймолодших роках людини, залишаються її власністю на ціле життя. Вони в часі розвою людини володіють нею й остаточно оформлюють її характер, Таким чином дитячі садки вже зараня виробляють характер і взагалі являються дуже важним виховним чинником.
Та щоб дитячі садки могли виконати своє велике завдання, щоб вони могли витиснути в душі наших поколінь своє виразне пятно, яке віддзеркалювало б усі наші почування, бажання й працю над запевненням народові найкращих синів-доньок, треба, щоб дитячі садки розвелись найгустішою сіткою по всіх місцевинах, де живуть українці, та щоб обхопити всіх наших дітей без вийнятку. У цілому світі пливе життя рвучким темпом, а на нашім прапорі виринає гасло: Формуймо дуру нашої молоді! Працю над здійсненням цього гасла розпочинаймо від формування душі наших дітей.
Петро Будз 