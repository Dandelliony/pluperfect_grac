Львівська Державна картинна галерея. — До сторіччя "Кобзаря"

Львівська Державна картинна галерея
У Львові нарахувалось нещодавно 21 різних музеїв та великих музейних збірок. З метою об'єднання мистецьких цінностей тепер провадиться реорганізація музеїв. Так, створено музеї: художнього промислу, етнографічний, історичний, картинна галерея, археологічний та природничий. Всі вони мають багато цінних експонатів.
Експозицію робіт львівської державної картинної галереї провадив мистецтвознавець Іларіон Свєнціцький. Провадиться групування картин за часом їх створення та мистецькими школами, а також виділяються кращі експонати за їх художньою цінністю.
Картинна галерея в основному поділена на два відділи: українського та західноєвропейського мистецтва. Український відділ багатий на твори періоду XIV — XVIII століть. Вона подає в історичному аспекті розвиток українського мистецтва, яке від стилю візантійського, через барокко і рококо почало наприкінці XVIII століття схилятись до упадку. Це цінна історична виставка заперечує твердження деяких "вчених", які говорили, що такий народ як український не міг створити речей великої мистецької цінності. Виставка якраз яскраво показує тонкий естетичний смак українського народу, який виражається в композиції, тематиці, рисунку та гармонії фарб.
Та покищо цієї виставки не можна відкрити через відсутність приміщення. Оформлюється лише виставка картин українських художників другої половини XIX століття та модерністів.
До картинної галереї належать ще крім того збірка історичних портретів, краєвидів та батальних картин в Підгірцях коло Золочева, як окремий відділ галереї.
Для того, щоб повністю показати надбання державної картинної галереї, щоб твори не лежали в архівах, намічається в цьому році збудувати близько 6.000 квадратних метрів виставочної площі для обох відділів галереї. До сторіччя "Кобзаря"
У Києві цього року Інститут Української літератури ім. Т. Г. Шевченка збереться на наукову сесію з нагоди сторіччя з дня виходу першого "Кобзаря" Т. Г. Шевченка. У цій сесії візьмуть участь академіки Павло Тичина, Кирило Студинський, Михайло Возняк і багато інших наукових працівників та письменників, що у своїх доповідях висвітлять історію твору великого українського поета-революціонера.
В зв'язку з річницею "Кобзаря" в клубі письменників Львова академик Василь Щурат прочитав доповідь. Зупинившись детально на політичних і літературних умовах, що попередили появу епохального твору, доповідач аналізував голоси тодішньої критики про перші поеми Шевченка — російські та польські, роз'яснював присвяти покладені Шевченком на поодиноких поемах, досліджував ідейний зміст вміщених у першому виданні "Кобзаря" поем та поезій.
В. Щурат один із кращих Шевченкознавців, що має одну з найбільших збірок оригінальних видань творів Шевченка і літератури, присвяченої його творчості, подав слухачам немало цікавих фактів, що стануть цінним для дальшого вивчення першої збірки Т. Г. Шевченка. 