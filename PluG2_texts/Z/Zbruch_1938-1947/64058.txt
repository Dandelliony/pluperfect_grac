◦ ◦ ◦ ◦ ◦

"Письменники Шевченкові". Сьогодні, в суботу, 28-го березня, в 7-ій год. вечора Спілка Українських Письменників при Українському Центральному Комітеті у Львові влаштовує в залі Літературно-Мистецького Клюбу (вул. 29-го Червня ч. 10) урочистий концерт під гаслом: "Письменники Шевченкові". В концерті беруть участь: д-р М. Шлемкевич із доповіддю на тему: "Філософія родини у творах Тараса Шевченка", письменники О. Гай, С. Гординський і М. Матіїв-Мельник із читанням власних творів, присвячених Шевченкові, артистка Українського Театру Леся Кривіцька, солістка Л. Німців, музичне тріо у складі: Р. Савицький (фортепіян), Р. Криштальський (скрипка) та П. Пшеничка (віольончеля) і вокальний квартет під керуванням О. Курочка. Запрошення можна набути в Клюбі в день концерту від 5-ої год. вечора.
Сходини мистців. Сьогодні, в суботу, 28-го березня, в 3-ій год. після полудня відбудуться Загальні Збори Спілки Українських Образотворчих Мистців при Українському Центральному Комітеті у Львові. Явка всіх членів Спілки обов'язкова. Доповідь із ділянки права. Сьогодні, в год. 18-ій відбудеться в залі Городського Суду у Львові, Казимирівська 34, заходом Т-ва Українських Правників, як секції УЦК, доклад д-ра Ярослава Падоха на тему: "Нові напрямки в праві".
Люблинський Театр у Львові. Сьогодні, в суботу, 28-го, завтра, в неділю, 29-го та післязавтра, в понеділок, 30-го березня гоститиме у Львові Люблинський Державний Театр. Він виставить у залі Львівського Оперного Театру дві п'єси із свого нового репертуару.
Вислід фотографічного конкурсу "Львів у снігу". 5-го січня ц. р. оголошено конкурс на фотографічні, найкращі знимки п. н. "Львів у снігу", та призначено 16 нагород. 25 ц. м. у Відділі Культури при Уряді Штадтгауптмана у Львові відбулося засідання конкурсової комісії при співучасті дир. Гальбауера, бурмістра Менля, президента д-ра Біляка й ін. До оцінки представлено 105 знимок 18-и авторів, а з них 6 було німецької національности, 2 української і 10 польської. Три перші нагороди одержав м-р Роман Весоловський (за катедру св. Юра, Львівські вежі і фрагмент вулиці біля каплиці Боїмів). Він теж здобув і 9 дальших нагород тобто разом 12 на визначених 16. Четверту нагороду одержав Ф. Крамер за криницю Нептуна. Крім того три дальші нагороди призначено авторам, що мали гасла: "Фотофіль", "Моє", "Крістіне". Вирізнено також ще 8 інших цікавих знимок.
Фабрика електричних батерій. При вул. Зігфрідштрассе, побіч інших фабрик має своє приміщення фабрика "Еко", заснована в 1934 р. Вона продукує електричні батерії до малих кишеневих електричних лямпок, батерії для радієвих апаратів, анодівки і т. п. До приходу большевиків у фабриці працювало 70 робітників. Під большевицьким керівництвом продукція фабрики значно обнизилася кількісно і якісно. Річна продукція за часів большевицької окупації не дорівнювала давній місячній продукції фабрики. Сьогодні фабрика "Еко" ввійшла знову на нормальний шлях своєї праці. 27 робітників виробляв батерії різного типу, маючи подостатком потрібного сирівця. Вироби свої постачає фабрика в першій мірі державним урядам та інституціям, електрівням, газівням, шпиталям, поліції і т. п. Приділами виробів фабрики "Еко" диспонує Господарський Уряд (Віртшафтсамт). 