"Із тим мене поховайте"

Погідний день памятної осені 1914. Сонце високо. Перед ліском озимина зеленіє, де-не-де чорніють зорані ниви.
У ліску укриті три сотні Січових Стрільців, на право галицький баталіон австр. полку краєвої оборони, збоку дивізія кінноти. За лісом артилєрія, а перед лісом — ворог.
Тишина. Така зловіща, нерозгадана.
Враз бевхнуло з гармати і ворожа ґраната плюнула в гору стовпом куряви. Почалась канонада.
З-за ліса гупають гармати, безустанку клекотять скоростріли, аж захлистуються.
Із-за гори цілою лавою наступають царські полки. Кіннота рушила в атаку...
Крик, зойк, рев...
Кожний стрілець запер у собі дух. Ще хвилина, дві...
Паде наказ: "Баґнет на кріс!"...
Отаман рванув перший. За ним три сотні. Попереду сотники з витягнутими шаблями.
— Вперед! Слава!...
Понеслось "слава" з молодих стрілецьких грудей, немов діточий вереск жаху. Стрільці всі ще майже діти.
Лава з наїженими баґнетами підсувається. Ось, уже наблизилась, зударилась.
Закітлувалась, заметушилась ворожа тічня, не видержала удару. Розбігається. Розбитків доганяє кіннота, січе, рубає на право й на ліво...
— — — — —
Вертаються переможці.
Поле засіяне трупом, озимина стратована копитами, поорана колесами гармат. Лежить один на одному царський салдат, де-не-де стрілець або кінь.
Тепер уже і найзапекліші вороги помирились в обіймах смерти. Вони спокійні поруч себе.
Ось там під корчем один салдат з розбитою стрілецьким прикладом головою. В нього із-за пазухи висунулась якась книжечка з полинялою окладинкою.
Сотник другої стрілецької сотні кинув оком:
— Що це?...
Підніс книжку: "Кобзар" Шевченка...
Позбігались стрільці.
— Дивіть, дивіть, "Кобзар"...
Сотник відвернув окладинку: на першій сторінці написане невправною рукою: "Із тим мене поховайте"...
Сотник закусив зуби, стрільці замовкли. Кожний мав сльози в очах...
— Це наш! — кинув хтось несміливо. З України...
— — — — — —
І поховали брата у зелених Карпатах, на Бескиді, й заспівали йому, як стрільцеві, безсмертну пісню: "Видиш, брате мій..."
М. Левицький. 