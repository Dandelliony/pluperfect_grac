Пашпортова афера в Станіславові. —  Втеча 17 вязнів з вязниці в Дубні. — Жінка за висилкою чоловіка до Берези. — Автограф Гітлєра за 18.000 франків. — Конгрес католицької молоді у справі комунізму. — Найбільша смертність дітей у Бесарабії.

Пашпортова афера в Станіславові. Прокуратура при окружнім суді у Станіславові зладила акт обвинувачення проти Фелікса Штайна з Калуша, Ляйби Кремніцера і Маркуса Таненбавма за придбання  фальшивих пашпортів і безправний виїзд за кордон. Підс[удний] Таненбавм хотів утекти за кордон тому, що окружний суд у Львові засудив його на два роки вязниці. Отже звернувся до підс[удного] Кремніцера, щоб виєднав для нього пашпорт до Румунії та до Австрії. Кремніцер звернувся до Штайна в Калуші, який зателефонував до пашпортового референта в калуському старостві Е.Здановича, щоб виставив пашпорт на прізвище м-ра Германа Ліворніка. Одночасно Штайн вислав до староства три фотографії Тененбавма. Референт повідомив старосту про все, бо йому видалася ціла справа підозрілою. Тому староста доручив арештувати здогадного Ліворника, який зголосився за пашпортом і так виявилася ціла справа.
Втеча 17 вязнів з вязниці в Дубні. Недавно втікло з вязниці в Дубні 17 вязнів, які викопали тунель. Перед кількома днями поліція стрінула одного вязня-втікача Андрія Грузинського, який почав відстрілюватись перед поліцією. Підчас стрілянини Грузинського важко ранили і перевезли до шпиталю в Дубні.
Жінка за висилкою чоловіка до Берези. До адміністраційної влади у Варшаві зголосилася бездомна Данилюкова з проханням, щоб  її чоловіка, пяницю та авантурника вислати до Берези, бо життя  з брутальним чоловіком стає нестерпним.
Автограф Гітлєра за 18.000 франків. У Парижі відбулася на днях ліцитація книжок і автоґрафів славних письменників і державних мужів. На цій ліцитації продали автоґраф  канц. Гітлєра за 18.000 франків.
Конгрес католицької молоді у справі комунізму. Цьогорічний XVII, з черги конґрес міжнародної організації студентів католиків відбудеться в Любляні в Югославії. Головною темою нарад цьогорічного конґресу буде справа комунізму і боротьби з ним.
Найбільша смертність дітей у Бесарабії. Смертність дітей у Румунії осягає щораз то більші розміри. З обчислень демографічного інституту виходить, що у вересні 1937. р. померло в Румунії 15.119 дітей у віці до 4 років. Найбільше дітей умирає у віці від 6-ох до 11-ох місяців і від 3-ох до 4-ох років.  Найбільше жертв між дітьми припадає на Бесарабію і на Молдавію. Причиною цього явища є препогані гіґієнічні умовини і голод по селах. 