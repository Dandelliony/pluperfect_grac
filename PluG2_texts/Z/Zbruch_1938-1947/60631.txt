◦ ◦ ◦ ◦ ◦

Православна церква у Фінляндії
Гельсінки, 31 грудня. Православна церква в Фінляндії пережила під час обох фінських війн з большевиками важкі дні. Яких 20 церков та коло 36 каплиць знищили большевики разом з більшістю інших приналежних до цієї церкви будинків рівно з землею. Так сказав секретар православної консисторії у фінському часописі "Уузі сусмі". Згідно з його словами ані одна православна церква на відбитих теренах Фінляндії не в повні здатна до вжитку.
Бунт індійців під час бою на Маляях
Токіо, 31 грудня. Під час одного бою в маляйській державі Кедаг прийшло до кривавого бунту індійських вояків — про це наспіло повідомлення. Як це звичайно буває, британський військовий провід хотів кинути в бій найперше два індійські баталіони, які були призначені як резерва. Одначе індійці хотіли йти вперед, якщо з ними підуть разом австралійці, які теж належали до резерви. Британське командування мусіло поступитися і кинуло всі резерви одночасно вперед. Астралійці та англійський штаб машерували між обома індійськими баталіонами. Під час просування індійці збунтувалися і почали стріляти на австралійців. Вони вистріляли своїх британських офіцерів і піддалися японцям. Як повідомляє Домей, всі англійські офіцери, якщо вони не повтікали, були помордовані індійськими вояками.
Втрати Англії за місяць грудень
Берлін, 31 грудня. Англійський воєнний флот потерпів поважні втрати в останніх тижнях не тільки в Східній Азії, але і на европейських та Атлантійських водах. Тільки в самому місяці грудні втратили англійці 27 воєнних морських одиниць під ударами німецького військово-морського флоту і німецької авіяції. Між британськими втратами знаходиться авіяматка "Унікорн", три крейсери два есмінців та один підводний човен. Крім цього між втратами знаходяться інші воєнні кораблі. Разом з втратою обидвох лінкорів "Ріпала" і "Пренс оф Велс", а також з втратою одиниць у східно-азійських водах, британський військово-морський флот потерпів в останньому часі дошкульні втрати.
На Далекому Сході
Токіо, 31 грудня. Японці зайняли один стратегічно важливий пункт при залізничому шляху до Манілі. Інші японські війська здобули великий збірник води, від якого залежне постачання Манілі електричним струмом. Нові японські десанти в районі Балянги загрожують Манілі від заходу. Внаслідок зруйнування ворожих повітряних баз довкола столиці Філіппінів, авіяція ворога на практиці виключена від бойових дій.
Токіо, 31 грудня. За останніми відомостями англійські війська є на південь від річки Перак в безплановій утечі. Японські війська переслідують їх завзято. Відстань між японськими передніми сторожами і англійцями, як подає агентство "Домей", є всього ще тільки два до три кілометри.
Токіо, 31 грудня. Японський уряд відбуде завтра надзвичайне засідання кабінету. На цих засіданнях радитимуть над різними законами, які будуть предложені парламентові на його найвищому засіданні. Законопроекти будуть внесені в обидвох палатах японського парламенту одночасно.
Токіо, 31 грудня. Голова китайського національного уряду Ванчінвей вислав телеграму до маршала китайських ворожих військ Чанкайші, закликаючи його заперестати воювати проти японців. Це перший випадок, де голова китайського національного уряду звертається до повстанчого маршала, щоб довести до порозуміння і до консолідації китайського народу. Цей почин Ванчінвея привітала китайська преса з великим вдоволенням.
Токіо, 31 грудня. Морський відділ імператорської японської головної кватири підтверджує повідомлення про те, що японські підводні човни діють біля західного побережжя Сполучених Держав Америки. До 25-го грудня затоплено або пошкоджено разом 18 ворожих кораблів, загальною водомісткістю в 140 тисяч рбт. А саме 10 кораблів, водомісткістю в 70 тисяч рбт., затоплено, а 8 кораблів, водомісткістю в 70 тисяч рбт., пошкоджено.
Король Кедагу на Малайському півострові заявив свою готовість спільно воювати з Японією проти Англії.
Із Сідней та інших австралійських міст евакуують частями цивільне населення.
В Туреччині задумують впровадити картки на хліб.
Японські штурмові літаки заатакували на Люзон аеродроми Нікольсфільд, Кемп, Мірфі і Сабіран в околиці Манілі. Вони знищили вісім тяжких бомбардувальників на землі і знищили шість винищувачів.
На Маляйському півострові зайняли японські війська провінцію Веллеслей.
Дотеперішній верховний командувач австралійських військ у Східній Азії генерал Майлс заступлений генералом Вінтером. 