Минулий рік

Що новий рік — то ті самі мрії про ліпше щасливіше життя; ті самі, десь і якось у глибині душі зраджені побоювання чогось гіршого та страшнішого; ті самі старанно скриті на дні свого єства коротенькі молитви-зідхання до Когось чи Чогось про охорону від нещасть і ласкаві дари; ті самі, невідомо звідки зявлені ясні сподівання чи темні передчуття, і, врешті, ті самі новорічні побажання. А проте, щирі, сердечні побажання того, чого людина прагне, витворює приємний настрій, а приємний настрій підносить і фізичні й духові життєві сили, дає вищі висліди праці мізку й більші успіху. Врешті лікування витворюванням у недужому доброго настрою не заперечує і медицина. Тому новорічні, чи всякі інші побажання, не зважаючи на те, що, нехтують ними всілякі "філософи" вперто передаються по традиції від покоління до покоління.
Українському народові із слабим товариським і громадським повязанням одиниць, з клятущою "моєю хатою з краю", з впертою замкнутістю в самому собі, з дуже рідкими й слабонькими нитками спільних інтересів ці сердечні братерські новорічні побажання, зокрема тепер потрібні.
Уявім собі, що ми в цей Новий Рік, бодай один раз у році, потрапили обійняти своєю думкою й серцем міліони братів українців, та що кожний з нас це знає і відчуває, що ті міліони братів-українців під Новий Рік, єднаються з нами однією думкою. Яка б то збірна духова сила зродилася! Скільки б вона зміцнила слабких, і зневірених, що ідуть "на дно", як зросла б сьогодні життєва наша енергія та творчість.
Тому у світлі цього великого психологічно-національного значіння братніх щирих взаємин новорічні побажання мають окрему свою мову а святкування Нового Року, стає цим Днем національного єднання думками й серцем.
Ми пережили надзвичайний, неповторний в історії останній рік і стоїмо на порозі ще може більше незвичайного і великого в історії 194З р. То ж повинні б озирнутись на цей пройдений минулорічний шлях нашого збірного життя, щоб зясувати собі минуле та зробити висновки на майбутнє.
І тут мусимо ствердити, що помилок було в нас мало.
Що український народ виявив здібність правильно оцінювати епохальні ситуації, дійшовши в цій ситуації народження нового життя, до зрозуміння, що єдиною дійсною найвищою цінністю є безпереривна інтенсивна праця цілого національного організму, і цю працю він усе поглиблював та поширював; що українці за останній рік ще більше відзвичаїлися від пустої балаканини й більше шанують час, потрібний для праці; що зменшили своє спадщинне від попередніх років розбиття й розпорошенність, придбавши собі, більше рівноваги духа. При цьому вийшли ми вже на шлях поповнювання поріділих, за сотні років, рядів наших фахових сил, згідно з потребами життя.
Хоч ці підсумки не можуть не вплинути додатньо на наше духове зростання й зміцнювання в новому році, проте, багато ще можемо побажати собі в дні Нового Року. Бо рішуче цього започаткованого, чи продовжуваного в минулому році, ще замало. Воно й заповільне, заслабо звязане спільною думкою, почуванням і волею, закволе духом і збірною енергією.
І хто може стримати українців, які все це в день Нового Року усвідомили собі, від сердечних новорічних побажань.
Зміцнити, поповнити й оформити стани купецький, ремісничий і вільних інтеліґентських професій та довести їх до розмірів і рівня потреб наших сіл і міст; оформити безформенний наш молодий селянський стан й дати йому ясну й тверду життєву лінію та єдиний дійсний провід; зліквідувати остаточно наркотизування себе в прямому й переносному розумінні цього слова й дійти до повної тверезості мізка, думки й оцінки великих подій у житті людства й свого власного; злитися й зорганізуватися в велику могутню машину нової праці, згідно з духом часу.
І впевнити народ у великих природніх своїх здібностях, що обіцяють йому гідне місце між іншими народами.
А коли ми в цей день ще міцно відчули, що всі ми одної думки та волі й всі однаково бажаємо всім разом і кожному з нас зокрема найвищого успіху й будемо по-братньому спричинятися до цього успіху, — цей перегляд минулого року й ці сердечні взаємні наші новорічні побажання справді вели б нас від осягу до осягу.
В. Островський 