Перед Шевченковими роковинами

Львів, 26 лютого.
Це не припадок, що ніодна нація не вшановує свого поета-ґенія так урочисто, як це робить українська нація з Тарасом Шевченком. Це не тільки особливий сантимент до поета, це не тільки особливий нахил до ліричних актів поминок; це щось більше, щось основніше, щось, що має свій корінь у самому нутрі справи. Українська нація бачить у Шевченка, в його життю і творах, своє життя, свою долю. Шевченко — це не поет-ґеній, відірваний своїм життям і творчістю від свого народу, а навпаки — Шевченко — частинка української цілости, ґеніяльна частинка українського народу, сказати б, типова його частинка! Це не тільки Тарас Шевченко терпів за Україну; в ньому терпів і терпить ввесь український народ. Це не тільки Тарас Шевченко співав про долю і недолю України; з ним співала і співає про свою долю і недолю вся Україна.
Ось тому кожний українець і кожна українка — без огляду на місце і час життя — переживають себе в Шевченку, переживають українське в ньому, своє українство. Тому Тарас Шевченко розкриває очі темним — незрячим, підносить, ублагороднює початкуючих, звертає увагу і нагадує свідомим і вченим, показує шляхи, куди йти, хвалить добро, ганить зло, виховує. Тарас Шевченко — наш заповіт, наше євангеліє.
Український народ мав і має багато ворогів, а приятелів мало. Ось ті вороги українського народу — це також вороги Тараса Шевченка, вороги й святкування його роковин.
Вороги українського народу заборонювали святкувати пам'ять нашого ґенія, або обмежували це святкування, а твори ґенія конфіскували або перекручували, як їм це було треба. Вороги українського народу мучили і замучили особу Т. Шевченка.
Але український народ тільки гартувався у боротьбі з ворогами. Навіть в найчорніші дні він святкував свого пророка, нехай скрито, нехай нишком-тишком, нехай на еміґрації, нехай у замкнених колах. У найчорніші дні появлялися ворогами заборонювані твори Шевченка поза кордонами України. Народ не може забути свого ґенія. Не може, бо це було би неприродно, проти всіх правил логіки і суспільної етики.
Цього року Шевченкові дні будемо вдруге святкувати у кращих обставинах, як минулими роками. Цього року це святкування Шевченка повинно вилитися у тисячні — тисячні форми.
Основне: це не повинно бути тільки саме співання гимнів, а повинно давати завжди користь, моральну користь, користь з роздумувань.
Ось тому цьогорічні свята у честь Т. Шевченка повинні у першу чергу поширити самі твори поета, дати ті твори в руки найширших кол громадянства. Тут треба сказати, що все таки ще, хоч на наших землях вже кілька років війна, ці твори в різних виданнях таки збереглися і є в наших руках.
Дальше — читати щоважніші твори ґенія підчас свята на його честь, поясняти ті твори, виголошувати зрозумілі реферати про поета і його творчість, звертаючи, розуміється, постійно увагу на життя-буття народу, без чого ніяк не можна говорити про поета.
Відчитувати по мистецьки такий твір, як "Гайдамаки", виголошувати деклямації з творів поета — тут можуть взяти участь діти, молодь і старші, — виставляти на сценах поодинокі інсценізації з творів поета, виставляти його драматичний твір "Наззр Стодоля". Подбати про хорову і музичну частину свята. Та головну вагу бити на саме слово поета і на слово про нього.
Святкувати це свято всюди по всіх усюдах, по всіх селах, містечках і містах, по всіх школах, по всіх культурно-освітніх осередках. Прикрасити портретами всі мешкальні доми українців.
Не чекати, аж приїде делегат з центру, робити діло самому, щиро, по змозі сил, зрозуміло.
Нехай свято Шевченка стане притокою для піднесення нашого національного духа, для скріплення нашої національної віри і надії; нехай свято Шевченка пригадає нам невмірущість нації і нехай додасть нам сили бодрости і завзяття до боротьби з ворогами і до гідної побудови нашого життя. 