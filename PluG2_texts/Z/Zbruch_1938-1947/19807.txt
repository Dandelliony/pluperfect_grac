Ґен. Франко чекає на вислід війни червоних з червоними.

Вуличні бої у Мадриді.
МАДРИД. ПАТ. В середу вечором положення в Мадриді дуже поправилося і запанував до деякої міри спокій. Причинився до цього своїм посередництвом полк. Ортеґа, що хоч комуніст зголосився до послуг Ради Народньої Оборони. В пізних вечірніх годинах місто мало зовсім нормальний вигляд, тільки у віддалених від центру дільницях траплялися сутички.
В четвер рано почалися знову бої. Рада Народньої Оборони, яка досі послуговувалася гуманітарними методами у поборюванні бунту, мусіла — як твердить "Уніон-Радіо" — вхопитися гостріших засобів, щоб утримати спокій у Мадриді. Всі виходи у Мадриді обсаджені військом ґен. Міяхи.
У Валєнсії спокій. Рада Народньої Оборони опанувала положення і перевела численні арештування.
Комуністичний революційний комітет.
Комуністичним бунтом проти Ради Народньої Оборони і ґен. Міяхи кермує Комуністичний Революційний Комітет, у проводі якого стоїть Фелікс Монтіель, б. делєґат в уряді праці та пропаґанди. В цілій низці місцевостей, де комуністи здобули владу, зорґанізовано вояцькі та робітничі ради.
Мадридська радіостація проголосила в пополудневих годинах у четвер, що військо ґен. Міяхи здушило комуністичне повстання у всіх провінціяльних містах. Тільки в Кудад Роаль та в кітловині Пуерте Лляно комуністи ще втримуються. Боротьба триває.
Драконські засоби проти комуністів.
БІЛЬБАО. ПАТ. З Мадриду повідомляють: Полк. Казадо виголосив через радіо промову в імені Ради Народньої Оборони. Промовець заповів, що Рада Оборони вжиє драконських засобів супроти комуністів. Вечором відділи ґен. Міяхи почали наступ на осередки опору комуністів. У бою вживали ручних гранатів, скорострілів та полевої артилєрії. Вечором проголошено комунікат, що в південній частині Мадриду переламано опір комуністів. Військо ґен. Міяхи взяло до неволі 1.400 противників.
Ґен. Франко упоминається за кораблі.
БУРҐОС. ПАТ. З Орану повідомляють, що туди приїхав від еспанського національного уряду командор Пуна, щоб вести переговори у справі еспанських кораблів, які схоронилися до Орану і Бізерти. По думці уряду в Бурґос ці кораблі треба звернути ґен. Франко на підставі міжнароднього права. З другого боку є вістки, що французька влада почала роззброювати згадані кораблі.
Клопоти з еспанськими втікачами. Чи Неґрін і Дель Вайо залишаться у Франції.
ПАРИЖ. ПАТ. Французький уряд далі робить заходи, щоб якось розвязати проблєму еспанських утікачів. У пятницю рада міністрів вирішить справу побуту у Франції Неґріна і Дель Вайо. В четвер рано французька влада заборонила еспанським утікачам перебувати в Парижі та його найближчих околицях.
Ніхто не хоче їх прийняти.
ПАРИЖ. ПАТ. Французьке міністерство закордонних справ звернулося до урядів Бразилії, Арґентини, Чілє, Уруґваю, Перу, Венезуелі, Куби, Мексику, Колюмбії і Канади з проханням, щоб вони впустили на свої території якийсь континґент еспанських утікачів. Уряди Бразилії, Арґентини, Канади і Куби відмовилися покликуючися на безробіття у їх державах. Арґентинський уряд заявив, що готов вислати до Франції харчеві припаси для еспанських утікачів. Інші уряди відповіли, що могли би впустити на свої території тільки дуже невеличке число втікачів і то при дуже докладній селєкції. Кандидатами на виїзд могли би бути єдино хліборобські робітники. 