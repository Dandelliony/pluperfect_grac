◦ ◦ ◦ ◦ ◦ ◦ ◦ ◦ ◦ ◦

Часопис "Лемко", що його видавали москвофіли в лемквіськім говорі, у Криниці, перестав уже виходити. Видно скінчились підмоги на видавання цієї рептильки, яка вела неперебірчиву кампанію проти українського населення на Лемківщині, зокрема проти українських греко-католицьких священників.
Нову римо-католицьку парохію на Баторівці у Львові створив польський архиеп. Твардовський з днем 1. вересня ц. р. Завдяки його матеріяльній підтримці поляки вибудували новий костел до двох років при кінці вул. Янівської на Баторівці на межі м. Львова і Рісни. Тепер архиеп. Твардовський будує біля костела приходство для нового польського пароха. В неділю 3. вересня ц. р. архиепископ посвятить новий костел па Баторівці і передасть його з новоствореною польською парохією під опіку польського пароха.
Відкликано прогулькові поїзди. Популярні поїзди до Варшави 26. ц. м. і до Славська та Янова 27. ц. м. відкликано. Зворот грошей за залізн. карти можна дістати в тих касах, в яких закуплено карти.
Сестри Червоного Хреста мають негайно зголоситися. Як подає "Всхуд", окружна секція Польського Червоного Хреста взиває всі сестри резерви і санітарного поготівля, які мешкають у Львові, негайно зголоситись у бюрі секції при вул. Личаківській 37 а) в орґанізаційних справах.
Люстрацію крамниць та промислових підприємств при вул. Академічній, Лєґіонів, Сапіги, Кентшинського та на пл. Люблинської Унії перевела минулої середи спеціяльна комісія, зложена з представників IV. і VI. міського виділу городського староства та влади безпеки. Підчас люстрації комісія покарала 5 осіб карними мандатами за незладження цінника на товари і за нарушення санітарних приписів. Крім того проти 9-ох купців комісія зладила карні доноси до городського староства.
Товщі зникають поволеньки з мясарських крамниць. Важко повірити, щоб нагло забракло безрог. Імовірно — як пише "Слово Народове" з 26 ц. м. — багато мясарів ховає солонину або вивозить на села, де її маґазинує. Крім того багато клопоту мають мешканці м. Львова з купном цукру, соли, муки, вугля та іншими предметами першої потреби. Городське староство в Познані покарало гривнами двох купців за самовільну підводку цін на предмети першої потреби.
Підземний коридор відкрили в городі польської ґімназії в Городенці. Коридор веде у напрямі будинку повітового староства, що в XVIII. в. був монастирем, а будинок ґімназії належав до ґр. Потоцького.
Згоріли два села. В селі Дарево пов. Барановичі вибухла пожежа і знищила 89 господарств зі збіжжям та худобою. Матеріяльні втрати сягають 200.000 зол. У селі Свіноє пов. Дзісна пожежа знищила 11 хат і 37 господарських будинків. 