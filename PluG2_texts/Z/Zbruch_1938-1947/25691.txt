◦ ◦ ◦ ◦ ◦ ◦ ◦ ◦ ◦ ◦

Домагаються "чистки" між львівськими кельнерами. Польська преса пише, що в Польщі забагато німкинь у домашній прислузі. Між кельнерами німці теж творять аж 90% у Львові і велитенську більшість у Сх. Галичині, які є зорґанізовані у власній професійній орґанізації. Ця орґанізація вдержує окрему бурсу у Львові, в якій вишколюють німців на кельнерів, "Дзєннік Польскі" з 12. ц. м. пише, що в одній з найбільших каварень у Львові німці творять цілу прислугу. В іншій каварні, якої власником є поляк, на двох кельнерів поляків є 12 кельнерів німців. На 113 кельнерів, які працюють в 9-ох найбільших каварнях і ресторанах у Львові, є 24 поляків, 59 німців, 7 українців і 24 жидів. Тому — кінчить "Дз. П." — цей стан мусить основно змінитися.
Смерть під несвіжого дригцю. Ще минулого місяця затроїлося в Яворівщині багато селян, які купили і зїли на торзі в Яворові вепровий студенець, приладжений із несвіжих відпадків вепрового мяса. Внаслідок затроєння померло тоді 9 осіб. Кілька днів пізніше затроїлися студенцем два селяни, які зїли ту сільську лакоминку на торзі в Немирові. Поліція арештувала різника, який в обох випадках продав несвіже мясо. Перед кількома днями занедужало в Раві Руській 5 селян із дооколичних сіл, які прибули на торг. Вони затроїлися несвіжим дригцем, то його вони купили в одній із будок. Поліція веде слідство, щоб прослідити в кого згадані селяни купили собі отруту за свої гроші. Один із тих пятьох помер, заки його ще довезли до лічниці. Отже за місяць від несвіжого "студенцю" померло 11 селян і багато перехорувалося.
Львівська хроніка. До мешкання Кальмана Рінґера при вул. Бернштайна вломилися злодії й вкрали мужеську й жіночу ґардеробу, вартости 2.300 зол. — Із кульпарківського заведення для умово хорих утік перед двома днями 38-літній Олександер Мязґа з Венґдиськ пов. Ланьцут. — Шофер Терентій Войтіх їхав так нещасливо, що заїхав на трамвай ч. 3 і поважно його ушкодив. Очевидно Терентій їхав вантажним автом. — В іншому місці особове авто наїхало на вантажний віз Йосипа Масіка та поранило його коня у бік. 