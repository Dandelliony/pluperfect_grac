Лицем до села!

Львів, 22 липня. 
Український народ — народ хліборобський, а село, як основний осередок сільськогосподарської культури і продукції хліборобських добрив, здавен-давна було водночас також основною клітиною нашого національного орґанізму. Зовсім природня річ, що така, етнічно-культурними та господарсько-економічними чинниками зумовлена роля українського села мусіла в свою чергу вплинути і на його національно-громадську позицію, яку воно від століть займає в усій нашій історії. Найкращим доказом цього — все наше минуле.
Після занепаду Галицької держави і прилучення Галичини до колишньої шляхетської Польщі, прийшов процес повного відумирання тодішніх українських провідних верстов, процес реліґійного, національного і культурного відпливу української шляхти та славного своїми традиціями українського боярства у ворожий нам табор; процес, що, здавалося, доведе до повної денаціоналізації народу. Цілі століття (XVI—XVIII) тривало оце відчужування провідних кол нашого народу від його коріння. За боярством і шляхтою пішло і міщанство; у висліді — з нашого національного колєктиву продовж цілих століть відійшли тисячі щонайкращих родів, які стали на службу тодішньому займанцеві та стали носіями його культури. Але основний корінь народу не завмер. Виявилось, що своєріднім резерватом українства на цих землях стало саме українське село з широкими масами українського селянства та нечисленною горсткою тодішнього малоосвіченого духовенства. Те, що відзеркалилось пізніше у пословиці, наче залишився в тодішній Галичині тільки "хлоп і поп", було наявною дійсністю. Отже українському селу вже тому кількасот років довелось бути єдиним заборолом українського життя на Галицькій землі, це життя ознаменовувати і репрезентувати. Значить тодішнє галицьке село, соціяльно поневолене, неосвічене, національно неусвідомлене, свою ролю у відношенні до історії свого народу виповнило: зберегло свій національний склад, зберегло свою прадідну українську душу і перетривало жорстокі удари своєї долі і недолі.
І від цього ж села, від цієї ж згущеної маси українства почалось відродження всієї Галицької вітки українського народу. Коли ще в 1837 році перший передвісник українського культурно-національного відновлення в Галичині Маркіян Шашкевич з сумом стверджував, що "судилось нам послідними бути" і патетично закликав земляків: "Гоніть з Руси мраки тьмаві", то вже в 1848 році оцей обездолений народ, здавалось засуджений на загибіль, піднімається на ноги, наче повалений велетень, і починає ставити перші кроки на шляху нового життя. Цим поваленим велетнем була в основному українська селянська маса, було знову українське село, яке відгукнулось на заклик своїх тодішніх політичних провідників і почало глибше віддихати і живіше працювати над собою і своєю дальшою долею.
А вже справжній ренесанс в національно-культурному і в економічному розумінню пережило українське село в кількох останніх десятках років до першої світової війни. Скинувши із себе окови панщини, відчувши свою потенціяльну силу, українське село в Галичині почало зростати в своїй національній самосвідомості і разом з тим стало організуватись до нового життя.
Всю добу нового великого галицького відродження наприкінці XIX. і на початках XX. ст. у всіх царинах життя завдячуємо саме нашому селу. Воно було тим необхідним, хоч сирим матеріялом, який горстка української інтеліґенції перетворила дружньою співпрацею в себесвідому національну спільноту, воно — українське село — було тим вугольним каменем, на якому почала двигатись продумана і плянована розбудова нашого організованого життя в Галичині. У тому самому часі наше галицьке село склало рівночасно іспит зі своєї політичної зрілости. Вистарчить згадати сильно і міцно в нас закорінену язву москвофільства, що довгі десятки років точила наш орґанізм і врешті мусіла скапітулювати перед його здоровими і міцними складниками. Те саме можемо сказати і про два останні десятиліття, коли те саме українське село, взяте під всебічний обстріл польської польонізаційної політики, і цим разом склало іспит своєї національної видержливости. Вірне своїм традиціям боротьби та національним ідеалам, якими не захитала жодна історична хуртовина, воно і цей натиск мужньо перетривало, як і перетривало жахливі в своїх наслідках часи большевицької окупації. Хоч пощерблене і хоч потенціонально надрушене, стоїть воно сьогодні твердо й непохитно та в нових умовинах подавньому живе й працює і поновому сприймає нову дійсність та її вимоги.
Таким чином українське галицьке село продовж всієї нашої історії перетривало всі загрозливі для нього бурі й тучі та вийшло з них ще більше загартоване, ще більше споєне оцією імманентною силою, освяченою великими жертвами і непосильним трудом. Воно дальше живе й дальше працює, і як колись так і сьогодні творить стрижінь нашого народу і всі наші почини та всі наші зусилля до нього повинні звертатись і на ньому базуватись.
М. О. С. 