Об'єднання нашого мистецького життя

Створення підвідділу для справ мистецтва і театральної колеґії у Львові
Не зважаючи на важкі воєнні часи українське мистецьке життя в краю розвивається невпинно. І в ділянці професійного і самодіяльного мистецтва маємо змогу обсервувати невпинний ріст. Зокрема коли говорити про це останнє (тобто самодіяльне мистецтво), то приходиться ствердити, що воно розвивається дуже гарно. Завдяки невпинній діяльності Інституту Народної Творчости українське самодіяльне мистецтво проявляє щораз то кращі успіхи. Вистане пригадати І-ий Краєвий Конкурс Хорів у літі мин. року (а тепер підготову до другого), конкурс драматичних гуртків, утворення вільної образотворчої студії при ІНТ-і, постійні і заочні курси дириґентів, режисерів, студію живого слова, конкурс солістів ітд. Таким чином ІНТ зумів об'єднати усі жанри українського самодіяльного мистецтва, виробити для нього продумані і плянові напрямні праці та його зцентралізувати. Дещо осторонь від нього стояло професійне мистецтво. Щоправда, воно завжди розвивалося і розвивається дальше іншими шляхами, ніж самодіяльне мистецтво, а проте прийшла в сучасний момент потреба скоординувати його та підпорядкувати одному керівному центрові.
Український Центральний Комітет вирішив втягнути також професійне мистецтво в загальне скоординоване русло українського мистецького життя і з цією метою створив окремий Підвідділ для справ мистецтва при Відділі Культурної Праці. Його завданням є поширити роботу ІНТ доповненням та завершенням проявів українського мистецького життя кадрами існуючих, а дотепер незцентралізованих професійних сил.
Підвідділ для справ мистецтва обіймає покищо три реферати: ІНТ, Концертне Бюро і Реферат професійного мистецтва. По лінії Концертного Бюра, якому додано мистецьке керівництво, буде проведений точний облік виконавців, а забезпечення міст і містечок у краю добрими концертними імпрезами буде відбуватись за одним пляном з одного центру. Але як ІНТ і Концертне Бюро, працюючи від довшого часу, зуміли вже виробити собі норми тієї праці і чітко окреслити своє завдання, так третя ділянка — Реферат професійного мистецтва — очолюваний дир. Й. Стадником, вимагає праці від основ і відповідно обдуманої програми діяльности. Першим кроком до цього слід визнати утворення з почину цього ж Реферату театральної колеґії. Саме в дні 15 ц. м. відбулося перше засідання цієї колеґії, до якої, крім керманича Відділу Культурної Праці УЦК, м-ра Кушніра, начальника Підвідділу для справ мистецтва о. Сапруна С. і керівника Реферату професійного мистецтва дир. Й. Стадника, ввійшли директор Оперного Театру В. Блавацький, керівник Театральної Студії проф. Бендерський, керів. кабінету театр. мистецтва ІНТ Й. Горняткевич, референт театр. мистецтва ІНТ. м-р Мурський, голова Спілки акторів Курило, начальник канцелярії Відділу Петренко, заступник дир. ІНТ д-р Цегельський і представник преси. Після з'ясування о. Сапруном завдань колеґії дир. Стадник познайомив приявних з загальними плянами роботи Реферату проф. мистецтва та зокрема вказав на найпекучішу його потребу: скоординувати роботу всіх (поза Оперним Львівським Театром) українських театрів у ГГ. (Станиславів, Коломия, Дрогобич, Перемишль, Тернопіль, Холм). Після дискусії новостворена колеґія вирішила відрядити до названих театрів окремих делеґатів, які зберуть потрібні інформації про фактичний стан цих театрів, а згодом скликати у Львові конференцію директорів, режисерів та кращих акторів усіх провінційних театрів, щоб узгіднити їх працю і допомогти в їх мистецькій і громадсько-виховній роботі.
Цей почин Відділу Культурної Праці УЦК, а саме створення Підвідділу для справ мистецтва та зокрема театральної колеґії, слід тільки привітати. Нема сумніву, що тепер мусить прийти до координації всього нашого мистецького життя, підпорядкованого одному проводові, а першим кроком до цього буде охоплення роботи наших провінціяльних театрів, які в сучасний момент далеко не стоять на висоті своїх мистецьких і громадсько-виховних завдань.
С. 