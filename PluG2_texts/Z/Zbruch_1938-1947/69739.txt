На гарячому вчинку.

Львів, 15 серпня.
У редакції не доводиться нарікати на недостачу листування. Пошта приносить кожного дня пачку письм, що надходять звідусіль, з усіх закутин нашої країни, зі статтями на всякі злободенні теми, з дописами та вістками про життя-буття нашого народу та про все, що діється на широких просторах нашої землі. Пишуть усі: міські й сільські інтеліґенти, пишуть робітники, пишуть селяни. Кожний про щось повідомляє, кожний на свій спосіб насвітлює таку чи іншу подію. І з усього того, з усіх тих вісток та інформації з усіх тих насвітлень створюється в редакції картина "життя краю", що є у великій мірі підставою для редакції у її праці для виконання її основних завдань.
Але ж ця картина звичайно неповна й неодноціла. В ній багато недосказів, у ній багато порожніх просторів та неясних місць. Її треба доконче доповнити, щоб усе було ясне, виразне, наглядне й проречисте. Для такого доповнення служать безпосередні контакти редакційних співробітників, журналістів, що ловлять — так сказати б — життя на гарячому вчинку. Люди, що пишуть з місць до редакції, напевно дуже добре визнаються у місцевих відносинах, знають дуже докладно всі позитивні явища та недостачі своєї місцевості, і буває, що мають навіть хист до того, щоб про те все написати, то все ж із ними буває густо-часто так, як з усіма немалярами. Кожен з них живе в якійсь більш чи менш гарній околиці, більш чи менш помічає її красу і на цьому й кінець. А приїде в цю саму околицю маляр і з першої ліпшої її закутини вичарує такі чудові картини, що люди, які попри ті картини у природі цілими роками проходили без зворушення, тільки охають.
Фаховий журналіст більше бачить, як кожна інша людина, що  глядить із ним на ті самі речі чи справи. Бо журналіст дивиться на все інакшими очима. Він — як маляр для своєї картини, що має бути закінченим мистецьким твором — підмічує з особливою увагою все те, що йому необхідне для того, щоб створити собі повну картину життя, яке його цікавить. Журналіст бачить те, що часто не доходить до уваги кожного іншого, занотовує речі, які декому могли б видаватися дрібничковими та несуттєвими, але які мають велику й просто неоціненну вагу для того, щоб потім картина дійсності, яку він відтворить, виступила яскраво й переконливо. Саме те, а не що інше, надає таку високу ціну безпосереднього контакту редакційних співробітників з тереном, на якому і для якого вони працюють.
Поїздка українських журналістів по області Галичини, що відбулася в перших днях серпня ц. р. та про яку була згадка в одному з попередніх чисел "Львівських Вістей", саме й мала на меті дати співробітникам українських часописів у Ґенеральному Ґубернаторстві знайти безпосередній контакт із землями, що їх у головній масі заселює український народ. Ця поїздка мала на меті поставити українських журналістів віч-на-віч з тією великою роботою, що великанськими кроками йде по широких просторах наших земель, які в останніх часах були жертвою мачушиної господарки і згодом жахливого большевицького експерименту. Ця поїздка мала на меті дати українським журналістам змогу зловити на гарячому вчинку життя, що повинно двигнутися з руїни, що повинно набрати розмаху і рости, рости, рости...
За чотири дні поїздки українські журналісти побували у різних частинах нашої чудової країни. Минали тихі плеса низових рік, проїздили поміж колосистими нивами золотого Поділля, оглядали добутки зеленого Покуття, спускалися по стрімких дорогах чарівних Карпат, вслухуючися в шум ялиць на верхах та прозороводих гірських рік у долинах, залишали за собою незрівняні краєвиди багатого у підземні скарби Підгірря, проїздили через міста й містечка, села й присілки, милуючись їх своєрідною красою та любуючись усім, що створила рука нашого працьовитого і дбайливого народу. А зупиняючись тут і там, у містах та селах чи просто й на шляхах, де можна було поговорити з гуртком зустрічних людей, схоплювали своїми очима й вухами отой ріст життя, що в одних місцях пливе, як тиха низова ріка, що спокійно та впевнено доходить до своєї остаточної цілі, а в інших бурлить, як гірський потік, що все ж на своїх хвилях доносить важкі дараби до місця, де їм призначено бути. А те життя розгортається у ширину, висоту й глибину, всесторонньо, на кожному місці й на кожному кроці, у кожній ділянці й на кожному відтинку, бо незнищальна енерґія нашого народу, що — не вважаючи на ніякі хуртовини і довгі століття борючись з усякими супротивностями, завжди виходив переможно встоюючись на своїй прадідній землі та працюючи для неї, — тепер, коли прийшли кращі можливості, не покладає рук, але у невсипущій праці змагає до свого кращого майбутнього.
Про те життя і про ту працю напишемо згодом у чергових наших статтях.
об. 