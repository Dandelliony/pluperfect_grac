Завдання преси колись і тепер

Краків, 30. квітня 1941 р.
Твердження про те, що наша національна преса відіграла в житті українського народу величезну ролю, мабуть не вимагає аж окремого доказу. Кожний український громадянин свідомий цього й переконаний у тому, що так воно було.
Не зважаючи на те, треба всеж підкреслити, що не вся національна українська преса відіграла беззастережно позитивну ролю в українському громадянському житті. Велика її більшість без сумніву мала наскрізь додатній вплив на формування національного світогляду й духу нашого народу. Але були, на жаль, тут і там від часу до часу й такі появи на нашому пресовому відтинку, що, хоч і були національними, проте не виконували додатньої ролі в нашому житті, а навпаки, робили неґативну, переважно розкладову, з національного погляду, роботу. Не бажаємо їх називати тепер, бо це непотрібно й невказане.
Пресових орґанів було в нас багато. Переважно кожний з них репрезентував іншу ґрупу. Ці ґрупи з собою ривалізували, як під орґанізаційним, так і під світоглядовим оглядом. Ця революція, що перетворювалась подекуди у завзяту боротьбу, находила свій найяркіший вислів саме у пресі.
Та були в нас і такі загально признані провідні національні орґани, що цілими десятиліттями стояли на сторожі з орґанізованого національного життя й формували та кристалізували національну свідомість, загальнонаціональний світогляд і водночас репрезентували українство назовні перед культурним світом. Вони виконували велике завдання перед своїм народом і перед історією. Вони вчили і виховували кілька поколінь. Бувало, що на сторінках наших провідних орґанів преси ведено завзяту боротьбу з хибами та недостачами, якими грішило громадянство, населення й цілий нарід. Ці хиби аналізовано, осуджувано й їх поволі з громадянського життя викорінювано. Ніколи не промовчували провідні орґани нашої преси й додатніх, відрадних, прикметних українській расі, рис. Навпаки, всі позитивні прикмети, як індивідуального, так і громадянського, чи національного порядку, находили на сторінках тієї преси все належне признання та похвалу. Це підносило всіх на дусі та причинялось до позитивного формування національної амбіції, національного самопочуття та в результаті до виковування додатніх рис національного характеру.
Все те діялось у минулих і недавніх часах. Тепер ми, маючи за собою багато траґічних переживань, ще більше сумних споминів із переломових історичних днів, найшлися серед зовсім нових обставин і в зовсім новому політичному й соціяльно-структуральному світі. До нього ми може ще вповні не звикли, але поволі з ним зживаємося.
Роля преси в тому новому світі величезна. І завдання: обєктивно та вірно інформувати й доцільно кермувати прилюдною опінією. Тут не може бути місця на ніяку полєміку, чи прилюдну дискусію на загальні злободенні теми, бо така полєміка зовсім не причинюється до узгіднювання, тільки, навпаки, пособляє різничкованню громадянської опінії.
Самозрозуміле, що роля української національної преси при таких відносинах і в такому часі мусить бути дуже відповідальна й для українського національного життя позитивна. У Ґен. Ґубернаторстві нас небагато щодо скількости, але повинно нас бути багато щодо якости.
Завдання української національної преси, з уваги на те, повинно бути ще й виховне. Вона мусить мати на оці передовсім моральні цінності народу, які треба вміло плекати й закріплювати. Крім того вона у ще більшій мірі мусить, як і колись, вести боротьбу з національними українськими хибами. Складні та криваві часи, які переживаємо, повинні нас переродити в нових людей, перетворити в українських громадян найновочаснішого типу. І самі тут роля української преси може бути навіть переломова.
Ми бажаємо найти якнайближчі й найтісніші духові звязки нашого щоденника із громадянством. Найкращий шлях до цього вів усе через самопізнання. Тому пізнаймо себе, зглибім нашу духовість, розшифруймо себе самих — і знайдемо не тільки спільну мову, але й затісними духові заявки між собою нерозривно. 