◦ ◦ ◦ ◦ ◦ ◦ ◦

Німецькі повідомлення
БЕРЛІН, 6. (ТАРС). Німецьке інформаційне бюро повідомляє, що під час нальотів на Лондон і Південну Англію були зруйновані продовольчі склади, залізничні споруди і набережні. В зв'язку з покращанням метеорологічних умов вчора вдень відбулось багато повітряних боїв між англійськими і німецькими винищувачами. Протягом кількох годин був збитий 21 винищувач противника. Німецька авіація втратила 6 винищувачів.
Вчора вдень німецькі бомбардувальники успішно атакували два сторожових судна коло Пентленд-Ферс, коло північного побережжя Шотландії. Встановлено, що одно судно затонуло.
Англійські повідомлення
ЛОНДОН, 6. (ТАРС). Офіціально повідомляється, що минулої ночі німецька авіація не провадила великих нальотів на Англію. З'єднання німецьких бомбардувальників скинули бомби в Східній Шотландії, в графствах Центральної Англії і в лондонському районі. Число жертв незначне. Бомбардуванням переважно пошкоджені будинки. Цієї ночі Лондон пережив одну з найтриваліших повітряних тривог.
Англійська авіація в ніч з 5 на 6 листопада знову бомбардувала воєнні об'єкти Німеччини і порти на окупованій Німеччиною території.
Президентські вибори в США
НЬЮ-ЙОРК, 6. (ТАРС). Як передає американська радіостанція Маккей, підрахування голосів, зроблене до 11 год. 30 хвилин (за нью-йоркським часом), показало, що Рузвельт мав на цей час 22.198.790 голосів, Уілкі — 18.451.000 голосів.
ЛОНДОН, 6. (ТАРС). Агентство Рейтер повідомляє, що Уілкі, визнавши свою поразку на президентських виборах, надіслав Рузвельтові телеграму, в якій поздоровляє його з переобранням президентом США.
До ліквідації міжнародного статуту Танжера
ВІШІ, 6. (ТАРС). В іноземних колах Віші з приводу ліквідації міжнародного статуту Танжерської зони вказують, що Франція і Італія відмовились від своїх прав на користь Іспанії.
Війна між Грецією і Італією
АФІНИ, 6. (ТАРС). У зведенні генерального штабу грецької армії повідомляється, що на Македонському фронті грецькі війська зайняли нові висоти на албанській території. В різних частинах фронту захоплені полонені і воєнні трофеї: кулемети і інше озброєння.
Грецька авіація бомбардувала скупчення танків і успішно обстріляла з кулеметів італьянські війська. Літаки противника бомбардували Волос, Патри, Пірей і багато інших міст і сіл. Є кілька вбитих і поранених серед цивільного населення. Воєнні об'єкти не потерпіли. Під час повітряних боїв збито 6 літаків противника. Один грецький літак не повернувся на свою базу.
В секторі Флоріни греки оточили італьянців в районі Коріцци (Корча) і взяли в полон багато солдатів і 16 офіцерів.
НЬЮ-ЙОРК, 6. (ТАРС). За повідомленням агентства Юнайтед Пресс, грецькі війська при підтримці моторизованих загонів і легких танків зайняли містечко Заградек Трен. 4 листопада взято в полон 40 італьянських солдатів і 2 офіцери, захоплено 3 танки. Оточена грецькими військами італьянська дивізія знаходиться в скрутному становищі, бо греки перерізали всі комунікації. 5 листопада грецькі літаки бомбардували Коріццу.
НЬЮ-ЙОРК, 6. (ТАРС). За повідомленням агентства Юнайтед Пресс, італьянці 4 листопада знову бомбардували Салоніки. Один італьянський літак збитий. Греки також втратили один літак.
За повідомленням агентства Ассошіейтед Пресс, в результаті бомбардувань у Салоніках за останні три дні є багато жертв серед цивільного населення.
Виступ Черчілля палаті громад
ЛОНДОН, 5. (ТАРС). Як передає агентство Рейтер, сьогодні на засіданні палати громад прем’єр-міністр Черчілль виступив з оглядом воєнного становища. Торкаючись англійської допомоги Греції, Черчілль заявив, що Англія зробить у цьому відношенні все, що буде в її силах. Він указав, що на острові Кріт уже створені воєнно-морська і воєнно-повітряна бази і що інші озброєні сили Англії приведені в дію, щоб подати Греції максимально можливу допомогу.
Під час нальотів на Англію, заявив Черчілль, було вбито серед цивільного населення 14 тисяч чоловік і серйозно поранено 20 тисяч. Коло чотирьох п’ятих всіх жертв припадає на Лондон. За цей же час серед солдатів налічується всього 300 убитих і 500 поранених. Незначна шкода заподіяна воєнним і авіаційним заводам, хоча в результаті частих повітряних тривог втрачена деяка кількість робочих годин. Ні одна з ланок, від яких залежить життя наших великих міст, як водопровод, електрика, газ, каналізація і т. д., не була виведена з строю. Тепер вживаються заходи до збільшення кількості і поліпшення сховищ і  в широкому масштабі ведеться підготовка сховищ до зимових умов. У вересні від бомбардувань щотижневі середні втрати убитими і серйозно пораненими становили 4.500 чоловік, а в жовтні — 3.500 чоловік. Протягом першого тижня інтенсивного бомбардування, яке почалось у вересні, налічувалось 6.000 убитих і поранених, а протягом останнього тижня жовтня — всього лише 2.000. Більше серйозним, ніж повітряні нальоти, заявив далі Черчілль, є новий спалах активності підводних човнів, в результаті чого збільшились втрати суден в Атлантичному океані на шляхах, що ведуть до Англії. Та обставина, що ми не можемо використати південне і західне побережжя Ірландії для поповнення горючим наших воєнно-морських сил і авіації і таким чином захистити торгівлю, яка має життєво важливе значення не тільки для Англії, але й для Ірландії, є найбільш тяжким і печальним тягарем, який ніколи не повинен був би лягти на наші плечі, які б могутні вони це були.
Далі Черчілль дав зрозуміти, що на протязі останнього місяця чисельність флоту у вітчизняних водах досягла мінімальних розмірів.
Однак, цей напружений період, мабуть, уже пройшов. 50 американських есмінців швидко вступають у стрій як раз в той момент, коли в них відчувається максимальна потреба. Крім того, у великих кількостях починають вступати в стрій діючого флоту воєнні кораблі, які були закладені на початку війни. Не зважаючи на тяжкі втрати, заявив Черчілль, Англія має в своєму розпорядженні в даний час майже такий самий тоннаж торгового флоту, який був перед початком війни.
Відмітивши, що він не сумнівається в здатності англійського судноплавства доставляти в Англію всі необхідні продовольчі товари, а також боєприпаси, Черчілль заявив, що в майбутньому році слід чекати ще більш серйозної підводної війни.
Зупиняючись на стані армії, Черчілль указав, що чисельність армії значно збільшилась. Армія стала більш рухливою. Англія, сказав Черчілль, формує і навчає дуже сильну армію. Те ж саме робиться в Канаді, Австралії, Новій Зеландії, Південно-Африканському Союзі і Індії. Десятки тисяч солдат щомісяця відправлялись на Близький Схід, куди прибували озброєні сили і з інших частин імперії. Співвідношення сил на кордонах Єгипта і в Судані зараз далеко не таке несприятливе, як під час поразки Франції. Могутність англійського воєнно-морського флоту в східній частині Середземного моря в значній мірі виправляє становище, яке створилося в результаті поразки Франції. 