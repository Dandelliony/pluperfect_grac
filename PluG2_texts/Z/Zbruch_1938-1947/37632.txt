◦ ◦ ◦ ◦ ◦ ◦ ◦

Повідомлення союзників
ПАРИЖ, 5. (ТАРС). Офіціально повідомляється: "Закінчилась відповідно до встановленого плану посадка союзних військ, що відступили до Дюнкерка. До останнього моменту наші ар'єргарди чинили опір в околицях міста, потім в самому місті і навіть в кожному будинку. Противник, який безперервно діставав підкріплення, стискував кільце, натрапляючи на часті контратаки.
Вчора вранці в районі нижньої Сомми тривали бої, під час яких ми захопили полонених. Вніч на 4 червня наша авіація провела бомбардування аеродромів і промислових підприємств, що знаходяться у безпосередній близькості від Мюнхена і Франкфурта. Всі наші літаки повернулися на свої бази.
Під час нальотів 3 червня на парижський район ворожа авіація втратила принаймні 25 літаків".
ЛОНДОН, 5. (TĄPC). Як передає агентство Рейтер, англійці втратили на західному фронті 30 тисяч чоловік. В опублікованому вчора комюніке англійського морського міністерства повідомляється про втрату 6 есмінців і 24 інших воєнних кораблів з загального числа 222 воєнних кораблів, які брали участь в операціях по евакуації союзних військ з Дюнкерка. Втрати англійського військово-повітряного флоту, починаючи з 10 травня, становлять 302 літаки.
Англійське міністерство авіації повідомляє, що в ніч на 4 червня великі з'єднання англійських важких бомбардувальників бомбардували німецькі військові частини, які посувалися з півдня до Дюнкерка, а також огневі точки противника, що обстрілювали порт. На німецькій території англійські літаки бомбардували воєнні об'єкти, нафтоперегонні заводи, склади, сортувальні станції в Рурській долині і в районі Франкфурта. Бомби були скинуті також на ворожі аеродроми в Голландії. Один англійський бомбардувальник зник без вісті.
Відгуки на бомбардування Парижа
БЕРЛІН, 5. (ТАРС). Учора на прес-конференції в міністерстві закордонних справ журналістами було задане запитання: чи вважає німецьке військове керівництво Париж відкритим містом? З німецької сторони було заявлено, що німецькі літаки бомбардують лише воєнні об'єкти Парижа. На запитання, чи буде піддана бомбардуванню центральна частина Парижа, була відповідь, що німецькі власті не мають точних даних, де в Парижі є воєнні об'єкти.
Бюлетень "Дінст аус Дейчланд" писав учора, що в повітряному нападі на Париж, Марсель і південну Францію треба бачити шлях до нових операцій, яких чекають після закінчення боїв у Фландрії. "Ці бомбардування відповідають відомій тактиці німецького військового керівництва шляхом знищення наземних споруд ворожого повітряного флоту забезпечити власну перевагу в повітрі". Бюлетень підкреслює, що Париж не є відкритим містом — сам французький уряд оголосив Париж воєнною зоною і створив там військове управління. В зв'язку з цим бюлетень заявляє, що німецька авіація має право робити повітряні напади на Париж.
Агентство Гавас про жертви бомбардування Парижа
ПАРИЖ, 5. (ТАРС). Як повідомляє агентство Гавас, загальна кількість потерпілих від бомбардування Парижа, проведеного німцями 3 червня, досягає 906 чол. З них 254 убитих. Серед цивільного населення убито 195 чоловік, поранено 545.
ЛОНДОН, 5. (ТАРС). Агентство Рейтер передає повідомлення французького морського міністерства про те, що останні частини армії і флоту, які захищали Дюнкерк, евакуйовані звідти учора вночі.
Звернення Рузвельта до Муссоліні
НЬЮ-ЙОРК, 5. (ТАРС). Як вказує "Нью-Йорк Таймс", "дехто все ще сподівається, що Італія не вступить у війну. Про це свідчить контакт, існуючий між Рузвельтом і Муссоліні. Як стало відомо, Рузвельт 4 червня знову звернувся до Муссоліні. Президент, — пише газета, — переконував Муссоліні не поширювати війну на інші зони. Звернення Рузвельта було ввічливо відхилене. Як гадають, Рузвельт на цей раз зробив більш конкретні пропозиції". 