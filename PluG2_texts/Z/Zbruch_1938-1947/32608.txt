До прилюдного концерту симфонічного оркестру

Симфонічний оркестр Львівського радіокомітету почав своє існування напочатку грудня минулого року. В молодий творчий колектив влилися кадри місцевих музикантів і оркестрантів, що втекли з Варшави та інших міст колишньої Польщі. Тепер оркестр налічує 55 музикантів, але скоро їх число буде доведено до 70.
Вже 20 грудня був даний перший відкритий концерт і в середині січня відбувся другий. В своїх перших виступах молодий оркестр виконував симфонії Бетховена, Чайковського, Мендельсона, Дворжака, твори українського радянського композитора-орденоносця В. Косенка і місцевих композиторів В. Барвінського, С. Людкевича та інших.
Наступний концерт 12 лютого по суті буде першим творчим звітом оркестру після старанної підготовки. Зіграний ансамбль має серед своїх керівників — запрошеного з Києва диригента І. Паїна і диригента-композитора Миколу Колессу.
В концерті 12 лютого, який відбудеться в залі Львівської державної консерваторії, оркестр, під диригуванням І. Паїна, виконає другу симфонію Бетховена, увертюру-фантазію "Ромео і Джульєтта" — Чайковського. Солістом в концерті виступить видатний радянський скрипаль, учасник міжнародних і всесоюзних конкурсів, орденоносець Буся Гольдштейн, який в супроводі оркестру виконає твір Мендельсона.
Цим концертом розпочнуться систематичні прилюдні виступи оркестру. Так, 16 лютого оркестр виступить з новою програмою. Солістом в цьому концепті виступить лауреат міжнародного конкурсу піаністів орденоносець Яків Зак.
Спеціальну програму симфонічний оркестр готує до дня XXII роковин Робітничо-Селянської Червоної Армії і Військово-Морського Флоту. В програму святкового концерту ввійде "Ворошиловський марш" Іпполітова-Іванова, "Красноармейская рапсодия" — Василенка, уривки з опери "Тарас Бульба" Лисенка (в редакції Ревуцького) і ряд інших.
Побажаємо оркестрові творчих успіхів.
М. Семенович. 