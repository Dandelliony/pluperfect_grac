Кінотеатр "Наука і знання"

На екрані оживає діяльність геніального російського вченого, академіка Івана Петровича Павлова. Все своє життя він присвятив фізіології — дослідженню явищ, що відбуваються в живому організмі. Він був вождем не лише російської, але і світової фізіології. Вплив наукових відкрить і ідей І. П. Павлова розповсюдився далеко за межі фізіології і позначився на розвиткові медицини, біології, психології та інших галузей наукового знання. Залишаючись завжди найглибшим досліджувачем природи, розв'язуючи найскладніші біологічні завдання, він настійно працював на користь медицини. Все це цікаво показує фільм "Академік Павлов".
Крім нього, кінотеатр "Наука і знання", який міститься в приміщенні колишнього кінотеатру "Ріяльто" на Академічній площі, вже встиг за дві декади свого існування показати фільми:
"В глибинах моря", що відображає життя морських тварин і рослин, "Підкорений полюс" — про відкриття Північного полюса експедицією радянських полярників, "Собака на війні", який змальовує роботу цієї розумної тварини на прикордонній заставі, при санітарній допомозі і в службі зв'язку. Крім того, йшли номери кіножурналу "Наука і техніка", присвячені великому російському вченому і письменникові Ломоносову, працям юних натуралістів і утворенню, дослідженню та використанню ультразвукових хвиль.
Тепер програма кінотеатру складається з фільмів — "Лісові звірі", "Життя бджіл", "Вітаміни" і "На побережжі Аджарії".
Найближчим часом кінотеатр покаже інші твори радянського кіномистецтва: "Естонська земля" — хвилюючий фільм про минуле і сьогодні естонського народу, що увійшов в єдину, багатонаціональну радянську сім'ю, "Державна Третьяковська галерея", що розповість про цю чудову скарбницю мистецтва, "Чайковський" — про життя і роботу великого російського композитора, "Центральний музей Леніна", "Ферми колгоспів-міліонерів" та інші. Готується спеціальна програма "Кіноподорож по СРСР", в якій буде відображено життя республік і міст Радянського Союзу.
У наступному репертуарі кінотеатру вже є десятки фільмів по різноманітних питаннях медицини, металургії, будівництва, сільського господарства, оборонній роботі, фізкультурі і спорту тощо.
Вже відбулися колективні відвідування театру студентами медичного і педагогічного інститутів і учнями середніх шкіл. Фільми, які демонструються тут, служать для учнів великою допомогою у навчанні. Але, зважаючи на те, що наукові фільми зроблено дуже популярно, цей кінотеатр мав зацікавити найширшого глядача.
Щоб досягнути цього, треба провадити вступні лекції перед сеансами, організувати в фойє виставки і вітрини на теми демонстрованих фільмів. Дирекція театру повинна встановити міцний зв'язок з підприємствами, установами, учбовими і науково-дослідними закладами, влаштовуючи, крім повсякденної програми, сеанси з спеціальною програмою за замовленнями організацій. 