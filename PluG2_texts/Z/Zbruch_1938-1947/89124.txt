◦ ◦ ◦ ◦

Допомога за квітень. Заклад Суспільних Обезпечень, Рентовий відділ у Львові, подає до відома, що розпочав вже виплачувати допомогу за біжучий місяць особам, проживаючим у Львові і в його околицях. Виплата належної допомоги замешкалим у Дистрикті буде переведена в найближчому часі за посередництвом платничих відділів при повітових Староствах. Час, в якому має бути переведення та виплата допомоги, буде оголошений окремим повідомленням. Особи, управнені до одержання допомоги, мають виказатися відповідними документами, а це: останньою децизією і почтовим відтинком виплати допомоги.   Студентська домівка. Об'єднання Праці Українських Студентів повідомляє, що студентська домівка при вул. Липи ч. 1/І. відчинена надалі щоденно в год. від 16-ої до 18-ої.   Студенти, увага! Пригадується студентам, що секретаріяти: медичних, технічних та ветеринарійних інститутів продовжують важність студентських легітимацій на дальших 3 (три) місяці.   Праця Комітету на Львів—місто. Український Комітет на Львів—місто повідомляє громадянство Львова, що Комітет працює від години 8-ої до год. 17-ої з одногодинною перервою на обід від год. 13-ої до 14-ої. В пополудневих годинах, то є від год. 14-ої до 17-ої полагоджується тільки справи евакуованих і пошкодованих.   Зголошуйтеся до Львівської Горожанської сторожі. Львів, 6-го травня. На терені міста Львова мають створити Львівську Горожанську Сторожу. Членами Львівської Горожанської Сторожі можуть стати мешканці міста Львова, років менш-більш 30—55, працюючі, які мають особисті виказки, вміють вестися зі зброєю, чесні і некарані. Львівська Горожанська Сторожа буде виконувати службу під проводом Німецької Поліції. Вона має завдання підпомагати Німецьку Поліцію при втримуванню порядку. Ближчі дані щодо часу і способу виконування служби подадуть інструкції. Треба зголошуватися у члени Львівської Горожанської Сторожі до УЦК, Львів, вул. Паркова 10.   Львівські вісті 