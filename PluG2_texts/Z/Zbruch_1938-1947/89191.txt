Орест Руснак у Львові.

Виступ визначного тенора в опері "Тоска"   Львів, 8-го травня   На гостинні виступи до Львові приїхав визначний наш співак-тенор, соліст Мюнхенської опери Орест Руснак. Львівська публіка пам'ятає добре цього славного буковинця з часу його побуту у Львові два роки тому, в літі 1942 року, ба, навіть з часу його побуту в нашому місті в 1933 році. Відтоді ще живе цей сердечний контакт, який зумів наш співак нав'язати з кожним з нас від першої хвилини своєї появи на сцені.   З якою внутрішньою насолодою згадуємо концерти Руснака. З якою гордістю згадуємо велику виставу "Аїди" — одну з найкращих вистав Львівського Оперного Театру з Орестом Руснаком у ролі Родамеса.   І знову маємо змогу нашого славного співака оглядати й почути у Львові. У важкий воєнний час Орест Руснак не вагався прибути у Львів, щоб своїми виступами принести нам нові хвилини мистецького задоволення.   Вже в неділю, 7-го травня мали ми змогу почути нашого тенора в Пучінієвій "Тосці" в ролі Марія Каравадоссі на сцені Львівського оперного Театру. І знову та сама мила поява, шо зразу з'єднує співакові серця публіки. І знову та така пожадана приємність милуватись шириною голосу Руснака та й незвичайним драматичним розмахом, таким притаманним цьому оперному співакові, про що нераз уже широко писала критика. Темперамент, драматична культура та широкий голосовий і чуттєвий діяпазон дозволяють Руснакові вивести оперну ролю плястично та яскраво. В ролі маляря Каравадоссі Руснак створив ще одну креацію, яка у кожного лишиться на довго в пам’яті.   На висоті завдення були теж інші виконавці, і прімадонна львівської Опери — Є. Поспієва в головній ролі, і Л. Рейнарович у пописовій ролі барона Скарпія, і Е. Фітьо, і І. Романовський і інші. Головно Л. Рейнарович, який з кожною новою ролею йде до щораз більших височин, в ефектовній ролі римського диктатора імпонував.   Оркестру вів музичний керівник Львівського Оперного Театру професор Л. Туркевич. Публіка вщерть виповнила залю та нагороджувала виконавців справедливо рясними оплесками. Дирекції театру треба бути вдячним, що у важкий час уміє дати такі імпозантні вистави.   Вітаючи нашого славного співака Ореста Руснака у Львові, наша громада матиме змогу почути його ще цього тижня в ролі Радамеса в "Аїді", а теж і в самостійному концерті, який відбудеться в залі Оперного Театру в п'ятницю, 12-го травня.   Львівські вісті 