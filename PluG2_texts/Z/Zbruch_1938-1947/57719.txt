◦ ◦ ◦ ◦ ◦

Заборонена продаж. Всяка мармеляда, квасна капуста, квашені огірки, помідори і всі роди сушених овочів, які є на складах, згідно з розпорядженням Штадтгауптмана не можна продавати приватним покупцям. Хто не перестерігає цього розпорядження, буде відповідно покараний, а то грошевою карою, а в окремих випадках тюрмою або карою примусових робіт.
Нові назви вулиць. В дальшому перейменуванні вулиць у Львові, вул. Кохановського названо — Широкою (Брайтештр.), вул. Баторого-Свердлова — вул. Вермахту (Вермахтштр.), вул. Гетьманську — Музейною (Музеумштр.), вул. Панську-Червоноармійську — вул. Пілсудського (Пільсудскіштр.), вул. Сенкевича — вул. Поета (Діхтерштр.).
Труп у помешканні. При вул. Вінкентія Поля 9, в мешканні 16 від довшого часу все якби завмерло. Ніхто не давав ізвідтам знаку життя. Розбивши двері, знайдено в мешканні трупа А. Глосікової. Труп лежав уже там сім днів. Справою зайнялася поліція.
Нагла смерть. На вул. Королівській (Собіського) біля дому ч. 24 помер нагло Іван Когут. При небіжчику найдено картку, з якої ясно, що вмер з нужди.
Виступи театру "Варієте". Краєве Концертне Бюро м. Львова відкрило театр "Варієте", який почав свою діяльність мин. неділі в залі Краєвого Інституту Народної Творчості при вул. Францішканській ч. 7. На першу виставу склалися балетові виступи, сольо-спів, хор ревелєрсів та виступ пари ексцентриків. Сам план створення такого легкого театру популярного ревіового мистецтва — без сумніву добрий і потрібний, але спосіб переведення цього плану не зовсім щасливий. Заля Інституту мало-вигідна на такі імпрези, а вже зовсім не надається до цього сцена з примітивним обладнанням і без ніяких сценічних ефектів, що являються невідступними супровідниками ревії.
Це про зовнішнє оформлення. Самі ж виконавці програми робили все можливе, щоб забавити публику, що теж назагал їм вдавалося. Як завжди, захоплення публики викликував виступ квартету ревелєрсів О. Курочка, майстерно відспівала низку нарожних пісень п. О. Кальченко, багато гумору внесла пара ексцентриків, приємне для ока було танго у виконанні Вандаллі-Бурке. Прескучна була, ніби інсценізація "Апаші". Хоч поодинокі точки були незлі, то вони тратили на вартості через те, що не були пов'язані в одну цілість. Все ж таки ця імпреза повинна мати успіх, якщо вдасться справити деякі недоліки. Вистави Варієте відбуваються тричі кожного дня. Роман Сливка. 