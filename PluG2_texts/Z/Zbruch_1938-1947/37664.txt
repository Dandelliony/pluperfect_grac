"Шевченко"

До наступної прем'єри в столичній опері.
Ідея створення опери на матеріалі творів геніального українського поета-демократа, співця свого народу Тараса Григоровича Шевченка, або на матеріалі його біографії, зародилась у мене давно.
За цей час мені пропонували багато лібретто на цю тематику. Але жодне з них мене не задовольняло.
Лише 1937 року, нарешті, пощастило дібрати такий літературний матеріал, який дозволяв створити великий оперний твір на таку відповідальну тему. Це була п'єса українського поета С. Голованівського "Поетова доля", яку автор і переробив в оперне лібретто.
Що ж собою являє опера "Шевченко"?
В основу лібретто взяті епізоди з життя Т. Г. Шевченка до 1847 року. Цей період дуже цікавий і найбільш підходить для драматургічного твору з багатьох причин.
Поперше, дія відбувається на Україні, точніше в Києві, подруге, саме 1847 року Тарас Григорович досяг найбільшого розквіту, як досяг найбільшого розквіту, як поет і громадський політичний діяч. Досить сказати, що саме в цей період Т. Г. Шевченко написав свій блискучий, найбільш революційний твір — "Сон". Нарешті, того року Тарас Григорович пережив особисту трагедію — розбите кохання і кінець-кінцем був засланий царським урядом.
Всі ці елементи давали великі можливості авторові лібретто змалювати яскравий, повнокровний образ Шевченка і детально показати епоху, в якій жив і творив поет.
В опері, крім самого Шевченка, фігурують історичні особи, як Куліш, Костомаров, Ганна Барвінок, члени Кирило-мефодіївського братства, панівна верхівка тодішнього Києва на чолі з Фундуклеєвим.
В опері — чотири дії. Починається вона картиною на лівому березі Дніпра. В далечині — видно Київ, Печерська Лавра. Тут в затишному куточку, серед чудової природи, зібралися знайомі і друзі Шевченка, приходить і Тарас Григорович. Веселий пікнік став для Шевченка початком великих трагедійних подій. Зароджується конфлікт. Куліш намагається відірвати Шевченка від народу, відмовити його від шлюбу з кріпачкою Ольгою.
Далі дія перенесе глядача на квартиру Куліша. Там званий вечір, бал. Взаємовідносини Шевченка з Кулішом і деякими колишніми друзями загострюються. Куліш йде на все, щоб використати величезний авторитет Шевченка в народі в своїх інтересах, що різко розбігаються з інтересами народу.
Він глузує з нареченої Шевченка — Ольги, що її привезли сюди, як танцюристку кріпацького балету пана Твардовського для розваги гостей.
Обурений Шевченко не міг терпіти становища, коли топчуть найкращі його почуття. Вчиняється бурхлива сцена.
Вся третя дія — це глибокий драматичний епізод глузливого сватання, яке влаштовує пан Твардовський для своєї втіхи. Він приходить до старих Кучеренків — батьків Ольги, щоб особисто посватати їх дочку за Шевченка, а потім коли вже здавалось все гаразд — зухвало сміється і дає розпорядження забрати Ольгу до свого двору. Так пан помстився над Шевченком.
В останній дії — на кордоні відбувається зустріч Куліша і його дружини, що виїжджають до Європи, з Шевченком, що йде в світ за очі разом з такими ж, як він, знедоленими людьми, з народом. Тут визначаються точно політичне та моральне обличчя кожного з персонажів.
Закінчується опера арештом Шевченка, зрадженого провокатором Петровим. Його ведуть в неволю, а народ кипить жадобою помсти. В далечині все яскравіше жевріють підпалені маєтки панів.
Як я будував музикальну частину опери? Я намагався дати найбільш щирі, теплі тони, які б висловили глядачеві всю велич, привабливість, романтичність постаті Тараса Григоровича Шевченка.
Весь інтонаційний матеріал опери побудований частково на народній пісні, частково на інтонаціях близьких народній пісні.
З народних пісень для характеристики селянства, його настроїв взято і особливо повністю використано дві любимих пісні Тараса Григоровича: "Гей, хто горя не знає, хай мене спитає", і "Ой, зійди, зійди зіронька вечірняя".
Остання — найулюбленіша пісня Шевченка.
Цією піснею характеризується туга по любимій дівчині, близькій серцю поета, але яку відірвали від нього, з помсти, пани. Пісня "Ой, зійди, зійди" в четвертій дії гортається в фундаментальну фугу. Вона вже звучить, як прояв народного гніву.
Велике місце в опері посідає елемент показу великої любові Шевченка до народу і народу до свого поета.
Колектив солістів, оркестр, хор на чолі з  орденоносцем Таракановим надзвичайно багато мені допомогли в роботі своїми товариськими зауваженнями, критикою.
Колектив працював дружно, захоплено, з любов'ю, і глядачеві належить право оцінити нашу роботу над першою оперою, присвяченою світлій пам'яті співця українського народу — Тараса Григоровича Шевченка.
В. Я. Йориш
Композитор, засл. артист УРСР, орденоносець. 