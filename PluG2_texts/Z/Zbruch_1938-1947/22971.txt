◦ ◦ ◦ ◦ ◦ ◦ ◦ ◦ ◦ ◦

За грошеві зловживання арештували в пятницю 26. ц. м. грошевого листаря Маврикія Н. з поштового уряду на головному двірці у Львові. Йому закидають присвоєння коло 1000 зол. Влада веде слідство.
Втеча 4-ох арештантів з міських арештів. У ночі з пятниці на суботу 27. ц. м. з міських арештів при вул. Судовій втікло 4-ох арештантів: М. Гринечко, Ст. Кушнір, П. Лупківський і Г. Дзюба. Згадані арештанти напали опівночі на сторожа А. Шеліґу на коридорі, куди дісталися крізь виломані крати у дверях, обезвладнили його, відобрали йому ключі, випустили зі сусідньої келії ще 4-ох арештантів і почали втікати. Одначе сторож Шеліґа встиг ще заалярмувати криком інших сторожів, які зловили 4-ох утікачів, а 4 вдалося втекти. За втікачами шукає поліція.
Львівська хроніка. Поліція перевела минулої пятниці пополудні облаву на пл. Сольських і притримала 48 осіб. За двома особами шукала поліція, 12 відставить до їх місця замешкання, інші вийшли на волю. — В суботу вранці поліція арештувала Ґ. Унтермана і Г. Шмера за намагану крадіж товарів з тютюневого кіоску Р. Неґер при пл. Краківській. — Адам Ґрондиш (вул. Варшавська 79) повідомив поліцію, що ще в четвер вполудне вийшла з хати його жінка Анна і дотепер не вернулася.
Зміни назв місцевостей. Міністр внутрішніх справ розпорядком з 24-го ц. м. устійнив назви для таких місцевостей у станиславівському воєвідстві: У долинському повіті змінено назву місцевости Ямерсталь у громаді Поляниця на "Рівня"; Гофнунґсав у громаді Рахина на "Підлісся"; у калуському повіті: Енґельсберґ у громаді Велдіж на "Анєлін"; Уґарсталь у громаді Новиця — на "Мазурів"; у стрийському повіті: Пехерсдорф у громаді Братківці — на "Кривень"; Аннаберґ у громаді Тухолька — на "Фелин"; Карльсдорф у громаді Тухолька — на "Каролин"; у товмацькому повіті: Сітаверівку у громаді Марківці — на "Ляцьке Нове". 