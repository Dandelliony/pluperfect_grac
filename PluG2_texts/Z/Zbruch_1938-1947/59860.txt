◦ ◦ ◦ ◦ ◦

Приписи про посідання зброї у Ген. Губернаторстві. Посідання пальної зброї, муніції, ручних гранат й вибухових матеріялів без окремого дозволу влади згідно з зарядженням з 26 листопада 1941 р. заборонене. Хто прийде в посідання таких предметів, має їх негайно відставити до найближчої станиці Німецької Поліції. Не-німці, що посідають безправно пальну зброю, муніцію, ручні гранати чи вибухові матеріяли, будуть карані смертю. Хто довідається, що не-німець посідає безправно пальну зброю, муніцію, ручні гранати чи вибухові матеріяли, або що такі предмети, яких власник є йому невідомий, находяться десь без відома влади, буде, якщо він занедбав донести про це негайно владі, покараний смертю. Ці приписи є важні для Дистрикту Галичини.
Референт УСВ. Конкурс на референта для справ Української Служби Батьківщині в Дистрикті Галичина при Українськім Краєвім Комітеті у Львові. Український Краєвий Комітет у Львові затруднить референта "УСБ" на услів'ях по умові. Потрібні кваліфікації: 30—40 років життя, дуже добре знання німецької мови, вища освіта, добра презенція, організаційний хист, здібність до ініціятиви. Побажаний добрий стиль, до дня 15 грудня ц. р. до Українського Краєвого Комітету, Львів, вул. Паркова 10/ІІ., кімната ч. 8 в годинах між 9—12 перед полуд.
Суспільна Опіка. Міська суспільна опіка видала в листопаді 130.000 зл. на удержання кухонь, захоронок, приютів тощо для найбіднішого населення. Теж відділ суспільної опіки Українського Краєвого Комітету несе велику поміч населенню чи то індивідуальними датками, чи одержуючи дешеві кухні, бурси тощо.
Реєстрація харчевих карт. Пригадуємо, що минає останній речинець реєстрації харчевих карт на грудень. Приділ на листопадові картки можна й дальші вибирати в своїх районових крамницях. 