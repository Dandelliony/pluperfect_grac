◦ ◦ ◦ ◦

  Концерт колядок і щедрівок. 11-го січня відбудеться в залі "Одеон" концерт колядок і щедрівок у виконанні українського хору ім. М. Леонтовича. Мистецький керівник і диригент Нестор Городовенко. Передпродаж білетів щоденно в Концертному Бюрі, Львів, Францішканська 7, І-ий пов. від год. 9—13.30. У дні Свят передпродаж білетів відбувається також.   Вплата чиншу за грунт. Станиславів, 10-го січня. Всі рільники, які на підставі приділу дістали до вживання поле, мусять зі нього платити чинш, що є розмірно невеликий. Цей чинш треба сплатити найдалі до 20-го січня ц. р. у відносній волості. Всі платничі листи повітової інспекції є виложені в волосній канцелярії і їх можуть всі платники кожночасно переглянути. Після реченця платности чинш буде стягнений дорогою екзекуції.   Вирівняння перерв праці підчас свят. Краків, 10-го січня. Керівник Головного Відділу Праці в Правлінні Генеральної Губернії видав недавно таке зарядження: "Теперішнє напружене зусилля всіх робучих сил не дозволяє на те, щоб намарне йшли години праці в будні дні, на які припадає свято Різдва і Нового Року. Якщо з технічних причин мусить припинитися праця підприємстві в будні дні, то заряджую, щоб години праці, пропущені у зв'язку зі святами Різдва і Нового Року, відроблено в інші будні дні перед або після свят впродовж п'яти тижнів. В основі не вільно з цього приводу займати працівників довше, як 10 годин денно. Якщо таке вирівняння неможливе, працівники зі скінченим 16 роком життя можуть відробити втрачені години в одну з неділь грудня 1943 року і в одну в неділь січня 1944. Наскільки це конечне з воєнно-господарських причин, обі ці неділі вільно працювати стільки годин, що й у будні дні. Якщо відроблення втрачених у будні дні годин праці відбувається в неділю, а за недільну працю передбачена доплата вища, як 10%, ця оплата в кожному разі обнижується до 10%. Повірник для справ праці в уряді области може постановити інакше".   Згублено ноти. У середу, 5-го січня підчас висідання з трамваю згублено ноти з творів В. Барвінського, Недільського, Нижанківського, дует з "Запорожця за Дунаєм" також ручно-писану збірку нот. Того, хто знайшов ті ноти, просимо передати їх у Секретаріяті Редакції "Львівських Вістей" для їх власника.   Львівські вісті 