Прогульники з сільських споживчих кооперативів. — В черговій камері нарсуду

Прогульники з сільських споживчих кооперативів
За нових законом тривалість робочого дня службовців дорівнює 8 годинам. Після опублікування Указу Президії Верховної Ради СРСР від 26 червня ц. р. в багатьох установах області зміцніла трудова дисципліна і набагато підвищилась продуктивність праці.
Однак, газети продовжують одержувати сигнали, в яких трудящі вказують на відсутність порядку в роботі працівників магазинів і крамниць сільських споживчих товариств. Є непоодинокі факти зневаги до радянських законів, численні прогули. Все ж дезорганізаторів і ледарів чомусь не чіпають, панькаються з ними.
Часто в селах можна бачити замкнену цілий день крамницю. А продавець цей час використовує на свої особисті справи. Ввечері, коли селяни повертаються з поля, багато крамниць також бувають на замку. Золочівська районна газета "Серп і молот" в номері за 1 вересня викриває порушників закону від 26 червня в споживчому товаристві села Жуличі. Перевірка фактів свідчить, що тут дуже розхитана трудова дисципліна.
"...на селі крамники торгують, як їм хочеться. Так, 19 серпня ц. р. в селі Жуличі крамниця була зачинена майже до вечора. Крамник І. Петляр, замість торгувати і обслужити потреби селян, з самого ранку пішов гуляти, змусивши покупців цілий день чекати біля крамниці".
Як виявляється, не краще ставляться до своїх обов'язків — голова Жуличівського споживчого товариства Варшона і агент по заготовках Олійник. Дезорганізатори радянської торгівлі і прогульники провалюють план заготовок овочів:
"...з 13 тонн огірків, які треба заготовити, насьогодні заготовлена лише одна тонна і 498 кг.; помідорів по плану необхідно заготовити 10 тонн, не заготовили жодного кілограма, а з трьох тонн цибулі по плану заготовлено лише 105 кг.".
З надрукованої статті за 1 вересня ц. р. в Радехівській районній газеті "Радянський закон — непорушний" дізнаємось:
"28 серпня продавець з кооперативної крамниці в селі Половому Петро Крілик не вийшов на роботу. Майже весь день крамниця була зачинена. Кожному ясно, що П. Крілик грубо порушив радянський закон і заслуговує на покарання.
Між тим, ніхто не зайнявся цією справою, не примусив Крілика відповісти перед радянським судом за його вчинок".
Про яку в даному випадку дисципліну може йти мова? Цілком ясно, що в цих крамницях отаборились нероби. Тим часом сільські Ради спокійно спостерігають порушення Указу. А керівники райспоживспілок не реагують на дії прогульників.
Від прогульника не далеко і до шахрая, любителя легкої наживи. Районна газета "Червоні Броди" 4 вересня пише про вчинок продавця з крамниці №1 в селі Клекотів — Сліпця. Сліпець є одночасно і порушником труддисципліни і обраховувачем покупців. На прикінці серпня його спіймано на незаконних надвишках ціни на гас.
Ці районні газети піднесли дуже актуальне питання. З проявами дрібнобуржуазної розхлябаності і розгільдяйства слід нещадно боротися не тільки на великих підприємствах, а в сільських установах і, зокрема, в споживчій кооперації. Але треба завжди доводити почату справу до кінця.
На жаль, з бродської, радехівської і золочівської газет не можна дізнатися про наслідки реагування на робселькорівські сигнали, чи одержали викриті газетою дезорганізатори-дармоїди по заслузі. В черговій камері нарсуду
Мешканці будинку №12 по Медовій вулиці добре Знали Магдалину Херовську. Непоправна рецидивістка-спекулянтка своєю поведінкою буквально тероризувала населення. Позавчора біля однієї з міських крамниць Херовська ще раз влаштувала бешкет. Вона побила громадянку Марію Возню і кількох селянок.
Вчора справа про хуліганство в громадських місцях слухалась в черговій камері нарсуду. На судовому засіданні Херовська намагалася вдавати з себе тиху, докірливу жінку, яка "і муху не зачепить". Але суд швидко викриває справжнє обличчя Херовської і оголошує свій вирок — один рік тюремного ув'язнення. Херовську тут же беруть під варту.
...В перший день роботи чергової камери нарсуду було розглянуто біля 10 справ. Хто ж ці хулігани? Майже всі вони не працюють на виробництві, займаються спекуляцією, зв'язані з карними злочинцями.
...Висока, з помітними слідами численних пороків на лиці, встає з лави підсудних чисто одягнена людина. Нахабні очі так і свердлять суддю і народних засідателів. Це — Михайло Стецура — відомий базарний хуліган. На запитання судді: "Де працюєте?"— Стецура без запинки відповідає: "Перебуваю на утриманні жінки". А потім вимушений визнати, що "займався кожного дня купівлею і продажом на центральному базарі".
Відповідь перед судом також в цій справі тримає Йосип Дзидушко. Популярний в карному світі бульварний ватажок на всі запитання судді відповідає одним-двома незначними словами, розигрує з себе Івана Непомнящого.
Показами свідків М. Чичикало та І. Лентя і матеріалами судового засідання встановлено, що ці хулігани, що купами товчуться на базарі, почали кидати камінням в громадянина В. Кадочкіна, який хотів затримати їх знайому спекулянтку мануфактурою.
Вирок в цій справі говорить: "Відповідно до Указу Президії Верховної Ради Союзу РСР від 10 серпня 1940 року, народний суд засуджує М. Стецуру та Й. Дзидушко кожного до одного року тюремного ув'язнення".
Вчора ввечері і вночі чергова камера нарсуду слухала ще кілька справ про хуліганство. Серед засуджених — Степан Завойський, людина без певних занять. Він під час затримання вдарив в груди міліціонера.
С. Єзерський. 