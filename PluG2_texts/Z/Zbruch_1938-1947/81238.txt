Зустріч письменників

  В другій половині червня побували у Львові різні визначні сьогочасні українські письменники. Був Улас Самчук, Євген Маланюк, том вибраних поезій якого саме друкує "Українське Видавництво", був Юрій Косач, з Моршина приїхав Аркадій Любченко. В дружніх зустрічах між письменниками обговорено різні справи у зв'язку з сучасною українською літературою та мистецтвом. У розмовах можна було вичути, що т. зв. криза української літератури, про яку в останніх часах багато писано, — умовна, бо письменники наполегливо працюють. Є в них низка готових або на закінченні повістей, драм, збірок поезій, перекладів та ін.   В тісному гуртку літераторів говорив Є. Маланюк на цікаву тему "До проблеми української культури". В ній доповідач вказав на приклад з недавнього минулого на ту небезпеку, яка виринає для української культури тоді, коли творити абстрактну "культуру для культури", без зв'язку з цілістю національних справ. Попереднього дня на товариському вечорі в одного з львівських поетів відбулася дружня зустріч письменників, на якій, крім згаданих письменників, були присутні дир. Львівського Театру В. Блавацький, арт. режисер Й. Гірняк, письменник д-р Р. Єндик, літ. критик Ю. Стефаник. Обговорювали м. ін. останню п'єсу Ю. Косача "Облога", яка стягає до театру юрби публіки, та нещодавно видану драму Миколи Куліша "Патетична соната".   Письменники брали теж участь у дискусії про Гоголя, що, вже третя з черги, проходила при великому зацікавленні в Літературно-Мистецькому Клюбі. З-поміж них забирав слово Є. Маланюк, що, як довідуємося, готує для Українського В-ва окрему працю про Гоголя — його добу та світогляд.   Перед від'їздом прощали письменників окремим обідом "Українське Видавництво", що його вшанував своєю присутністю Провідник Українського Центрального Комітету проф. В. Кубійович, керманич УЦК ред. В. Глібовицький та керманич Відділу Культурних справ при УЦК м-ґр М. Кушнір. Від "Українського Видавництва" вітав гостей головний редактор д-р М. Шлемкевич, від письменників говорив Улас Самчук, який вказував на те, що Львів став сьогодні важним літературним та видавничим осередком.   Особиста зустріч письменників, чільних репрезентантів сьогочасної української літератури, перегляд і обговорення деяких нових, ще недрукованих творів, і дружня виміна думок між ними та, з другого боку, редакторами літературних видань, діячами театру та інших культурних установ, причиниться, безперечно, до пожвавлення творчої праці на літературному відтинку української культури.   Наші дні 