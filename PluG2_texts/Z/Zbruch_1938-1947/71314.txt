Відкіля взяти спеціялістів?

"Не можемо якслід наладнати праці, бо нема в нас людей. Дайте нам доброго організатора Українських Освітніх Товариств, інструктора молоді, управительку захисту, кілька машиністок. Крім того в нашій окрузі необхідно 20 аґрономів, 5 фахових лісовиків, 10 дорогових майстрів. Як не дістанемо потрібних людей зі Львова, ніяк не поладнаємо справи на місці".
Такі і подібні домагання — надходять густо-часто, і їх можна би швидко і справно полагоджувати, якби у Львові був якийсь магазин безробітних спеців, які сидять бездільно і чекають терпеливо на посаду. Але так воно не є. Можливо, що знайдеться у Львові деяка кількість людей, які краще зробили би, коли б виїхали на провінцію — таксамо як по селах можна стрінути одиниць, яким місце було б по містах. Але назагал попит на ринку праці настільки великий, що його можна заспокоїти лише систематичним збільшуванням фахових кадрів.
В якому напрямі? Добрих статистик у теперішньому неспокійному часі нема, теоретичні дискусії можуть звести на манівці. Найкраще кермуватися безпосередніми поміченнями з терену, справляючи їх міркуваннями на тему змін, які можуть у тій чи іншій ділянці пройти в майбутньому.
Раз знаємо, що треба нам таких і таких спеців — так посилаємо якнайбільше місцевої молоді до відповідних фахових шкіл, яких у нас тепер є — славити Бога! — доволі. Коли нема доволі кандидатів, які могли б учитися за власні гроші — тоді збираємо гроші, щоб дати їм стипендії. Не буде це ніякий харитативний жест, ніякий акт милосердя; раз стверджуємо, що такі специ необхідні з погляду нашого національного інтересу, мусимо їх сформувати.
Без сумніву, в деяких ділянках годі цим способом заспокоїти пекуче запотребування; деколи годі чекати, аж фахівець покінчить 2- чи 3-річну школу — його треба вже. Та це не заперечує ваги справи. Коли навіть не дістанемо потрібного спеца зараз, коли навіть прийдеться якийсь час заповнити його місце провізорично, то хіба краще, щоб той стан провізорії тривав якнайкоротше, щоб коли не зараз, то хочаб по двох роках знайшлася відповідна людина на відповідному місці.
Зрештою приготування сякого-такого фахівця не мусить тривати довго. Влада уладжує часто різні короткоречинцеві курси, з яких по кількох тижнях виходить сяк-так викваліфікована людина, що може зараз стати до праці.
Очевидно, коли якогось потрібного курсу нема, нічого не перешкоджує Українському Окружному Комітетові самому виступити з ініціятивою. Дати людині звання, здібність заробіткування — це ж найкраща форма суспільної опіки.
Людина з кваліфікацією — це необхідна передумова успішної праці. Не впаде вона з неба, мов манна, тому треба самому подумати на місці, відкіля її взяти. Ту журбу годі залишати виключно на голову референта з УОК: йому мусить прийти в поміч громадянство. Для Господарських Колегій та Обєднань Праці є це одно з немаловажних завдань.
В. Галіт. 