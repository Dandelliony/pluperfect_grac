З кіна.

Кіно „Европа": „Я помилився".
Так звана психольоґічна француська драма, де нема великих подій, тільки буденні епізоди кількох звичайних людей. Дія: Париж та околиця. Головна увага зосереджена на особі молодої, майже таємничої дівчини, що живе самостійно, між люксусом і крайною нуждою. Вона має авто, але часто ні сотика в кишені на обід. Де не повернеться має знайомих, головно молодих хлопців, студентів, що радо з нею фліртують. Її поведінка — буцім-то безпосередня, щира, водночас повна недосказаних слів, таємних усміхів чи просто нехтування своїх молодих приятелів притягає їх до неї. Таксамо скоро, як вона знайомиться і дружиться з мужчинами, вона теж щезає з їх очей, занята іншими. Дуже цікавий епізод її знайомства з інжиніром на становищі, жонатим, енергійним, що відшукує її тільки на те, щоб переконати, що вона руйнує життя одного молодого хлопця, смертельно закоханого в ній. Поважний посередник у серцевій сторонній справі сам з місця задурюється в ориґінальній дівчині, що єднає в собі жорстокість з ніжністю, красу з негарним обличчям, глибину переживань з легкодушністю та безшабасністю. На столику її ориґінальної готелевої кімнатки стоїть на почесному місці велика фотографія одного з її приятелів, що терпить для неї десь у глибині Африки, щоб доказати їй свою вірність. Його поява та поведінка після повороту, коли застає суперника, гідна одної з найкращих сторінок із повісти Бальзака. Головні ролі грають Шарль Боає, що створив цікавий енергійний тип і досі нам невідома молода француська артистка Мішеліна Морґан. 