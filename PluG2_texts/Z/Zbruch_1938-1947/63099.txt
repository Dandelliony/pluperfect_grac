◦ ◦ ◦ ◦ ◦

Бурси для шкільної молоді у Львові. На терені м. Львова є 7 бурс, що призначені для молоді з окремих родів шкіл, а саме: Бурса при вул. Театинській 10 — призначена для учнів гімназій та музичної школи; при вул. Длугоша 17 — для жіночої молоді з гімназій; при вул. Пасічній — для молоді з промислових шкіл; при вул. Кохановського 59 — для молоді з жіночих фахових шкіл. Вільних місць уже нема; при вул. Бартосівної 5 — для хлопців з чоловічих фахових шкіл. Вільних місць уже нема; при вул. Курковій 14 — для молоді з торговельних шкіл; при вул. Кошаровій 12 — для дівчат з народних шкіл. Умови приняття у всіх бурсах однакові. Про них можна довідатись у шкільному відділі УЦК або безпосередньо у директорів бурс.
Реферат із світлинами. В суботу, 7 березня, в год. 6-ій вечора, в приміщенні Спілки Українських Образотворчих Мистців, пл. Марійська 9, І-ий поверх, у виставовій залі відбудеться реферат д-ра І. Іванця на тему: "Війна і мистецтво" із світлинами.
Рахунки в купецтві. Згідно з урядовим розпорядком, у купецтві треба вести рахунки та калькуляцію цін на письмі. Рахунки на письмі із калькуляцією цін обов'язують при кожній торговельній трансакції. На рахунку, що повинен бути виставлений із копією, треба подати дату продажі, імена та прізвища продавця та купуючого, кількість товару та докладне його означення, поодиноку та загальну ціну, рабат чи сконто та умови достави і заплати. Рахунки треба писати виразно та заховувати їх бодай два роки. Вільні від фактурування є харчові продукти, продавані на ринках. 