◦ ◦ ◦ ◦

Цікава знахідка. В бібліотеці Львівського філіалу Академії наук УРСР особливий інтерес являє багата колекція автографів видатних письменників. Тут є автографи Т. Шевченка, Л. Глібова, М. Драгоманова, Лесі Українки, Олени Пчілки, І. Нечуя-Левицького, М. Вовчка, М. Салтикова-Щедріна. Найбільше тут зберігається автографів Івана Франка. Академік М.С. Возняк, який закінчує велику працю над 25-томним виданням творів Франка, досліджує невідому ще досі першу редакцію п'єси «Украдене щастя». Частина рукопису — уривок першої дії, писана рукою Франка. Дальші частини першої і останньої дій переписані чужим чітким письмом. Ця перша редакція п'єси «Украдене щастя» дуже різниться від тієї, що ми її бачимо тепер на сценах наших театрів. Опублікування цих нових матеріалів дасть можливість простежити, як постала найкраща та найбільш відома п'єса Франка «Украдене щастя».   Репетиції комедії Корнійчука в Польському державному драм. театрі. Львівський державний польський драматичний театр розпочав репетиції нової комедії Олександра Корнійчука «Місія містера Перкінса в країну більшовиків». Режисер цієї постави — Б. Домбровський. Головні ролі будуть виконувати артисти: Брохвіч, Сурова, Касторі, Лєліва, Жичковська, Сухецька. Декорації оформляє художник Цегельський.   Виставка малярства, скульптури і графіки. В приміщенні Спілки радянських художників України у Львові 26 листопада відкривається виставка малярства, скульптури і графіки. У виставці приймають участь львівські художники. На теми Вітчизняної війни надіслали картини — професор Курилас «Епізод з боїв на вулицях Львова» і «Втеча німецьких загарбників з Щирця»; художник-баталіст професор Розвадовський — «Оборона червоного бронепоїзду» і «Розгром денікінської армії»; художник Григорійчук — «Кулеметники». Художник Манастирський представив картину на тему відбудови нафтової промисловості в Бориславі; художник Розмус дає картину «Богдан Хмельницький під Львовом». Виступають зі своїми творчими працями також малярі — Кульчицька, Ліщинський, Музика, Смольський, Турин та інші. З художників-графіків виставляють свої праці — Кульчицька, Копцюхдавський, Ацеданська та інші. Художник-плакатист Гринець подає роботи на теми Великої Вітчизняної війни. На виставку надіслали також свої роботи художники-скульптори: Зиндра (Погруддя Леніна і Леся Українка в молодості), Севера — (Погруддя Сталіна), Старжинський, Курчинський, Весна, Смоляна та інші. Виставка є оглядом творчих сил художників нашого міста, це підготовка до Всесоюзної виставки, яка відбудеться в 1945 році.   Сеанс одночасної гри. 26 листопада о 13 годині в приміщенні Львівського шахматного клубу (Пекарська, 1 б) відбудеться сеанс одночасної гри одного з найкращих шахматистів СРСР майстра СРСР А. П. Сокольського. В показковому турнірі у Києві він розділив 1-ше і 2-ге місце з гросмейстером Флором, при чому залишив позад себе таких видатних шахматистів, як чемпіон України Болеславський, Макогонов і інші. Перед сеансом одночасної гри майстер Сокольський прочитає лекцію на тему «Показовий шахматний турнір у Києві».   Камерні концерти. Львівська філармонія найближчим часом дасть цикл концертів камерної музики. На концерті, присвяченому творчості Рубінштейна, буде виконано літературно-музичний монтаж «Демон». До циклу ввійдуть концерти-лекції, присвячені Лисенку, Римському-Корсакову, італійській та французькій музиці, тощо.   Грабіжники на лаві підсудних. Нещодавно воєнний трибунал військ НКВС Львівської області під головуванням лейтенанта юстиції Василишина, членів суду Левковського і Покотило, секретаря Іконікової, за участю державного обвинувача ст. пом. прокурора Львівської області — начальника кримінального, судового відділу Прокопенка та адвокатів Мацкевич і Будакової розглянули справу гр. Олексієнко І.Ф., Юткина П.А. і Кузнєцова І.Ф. На лаві підсудних мерзенні бандити, які плямували наш радянський лад, нахабно порушували наші закони. Вони створювали собі легкий заробіток за рахунок чесних трудівників. Олексієнко, Юткин і Кузнєцов грабували у Львові квартири трудящих, забирали найцінніші речі, які потім збували на ринку. Жертвою цього грабежу стали громадяни Лось, Мазрук і багато інших. Розглянувши справу, військовий трибунал виніс вирок: Олексієнка і Юткина засуджено до 10 років ув'язнення кожного, з відбуванням цього строку в поправних трудових таборая з поразкою в правах на 3 роки після відбуття кари. Кузнєцова засуджено до 8 років з відбуванням цього строку в поправних трудових таборах, з поразкою в правах на 3 роки.   Вільна Україна 