Шевченкові роковини, українські словники, Хмельницький на сцені.

Шевченковіяна.
28. лютого урядовий Шевченківський комітет оглянув і прийняв проєкт памятника Шевченкові, що його поставлять на могилі поета та святочно відкриють 22. травня ц. р. в день його похорону. Памятник, як видно з фотоґрафії, поміщеної в "Вістях", уявлятиме монументальну постять поета, що стоятиме на височезному пєдесталі з полірованого лябрадориту. Загальна висота памятника 16 метрів. В основу композиції памятника, як заявив автор цього проєкту проф. Манізер, покладено те, щоб поперше його було видно на великій відстані понад Дніпром, подруге, щоб відвідувач, наблизившись до памятника, "міг відчути незабутній образ заглибленого в думи поета". Постать Шевченка вже знаходиться на місці, негайно пічнеться і будова. На нашу особисту думку це та бронзова постать Шевченка, яку свого часу відлито для першого варіянту памятника Шевченкові у Києві та яку потім чомусь відкинули для Києва.
Катедра української літератури Харківського державного університету влаштовує ювілейну Шевченківську сесію. На цій сесії буде 14 відчитів і наукових рефератів, між іншим "Шевченко і світова література" академіка О. Білецького, "Великий український поет і основоположник української літератури" проф. О. Парадиського, "Шевченко й народна творчість" доцента С. Шаховського. Аспірантура університету розробляє широку критично-бібліоґрафічну розвідку. Випускають спеціяльний збірник "Вінок великому кобзареві", де помістять віршові та прозові твори студентів про Шевченка.
Український радіокомітет виступає із двома великими радіовиставами: "При битій дорозі" (за мотивами поеми "Катерина") й "Гайдамаки" (за поемою Шевченка).
Народній комісаріят звязку СССР з приводу ювилею випускає спеціяльну серію поштових марок з портретом Шевченка та його памятника.
Доля українських словників та їхніх складачів.
Наводимо дослівно надруковану у "Вістях" заяву новообраного члена Академії Наук УССР М. Калиновича під заголовком "Створити словники, гідні передової радянської науки". Коментарі, на нашу думку тут зайві. "Перед Академією наук УССР в галузі мовознавства стоять величезні завдання, в їх числі одне з основних складення російсько-українського словника. Цю велику роботу інститут мовознавства повинен закінчити у визначений речинець 31. березня цього року.
Новий російсько-український словник допоможе очистити нашу мову та літературу від усіх перекручень, що їх внесли вороги народу — буржуазні націоналісти.
Відразу після цієї роботи Академія має скласти і випустити українсько-російський словник. Створення такого словника матиме світове значення. Інститут мовознавства Академії Наук УССР одержує з закордону численні замовлення від перекладачів української радянської літератури і, на жаль, не може запропонувати їм доброякісного українсько-російського словника. Сучасні українсько-російського словники, зокрема словник Грінченка, складені десятки років тому. Вони застарілі й не можуть задовольнити ні вимог перекладачів, ні зрослих культурних потреб мас.
Перед Академією стоїть ще одна дуже цікава й потрібна робота — це вивчення діялектів української мови, яка ввійде, як складова частина в роботу діялєктольоґії РСФСР та інших братніх републик по вивченню місцевих діялєктів.
На нове доповнення Академії Наук УССР покладається велика частина виховання цих важливих завдань. Я особисто працюю по складанню нових словників і в цій роботі хочу принести якнайбільшу користь, щоб наші словники були гідні передової радянської науки".
"Богдан Хмельницький" на сцені.
Житомирський обласний театр виставив уже "Богдана Хмельницького" Корнійчука як премієру. Найближчою премієрою йде він у київському театрі імени Франка. Користуючи ся з цього наводимо короткий схематичний зміст цієї пєси, надрукованої в одній з останніх книжок "Радянської Літератури".
У першій картині нарада старшин Запорожжя, в якій бере участь і Хмельницький поза сценою. На сцені курінний отаман Лубенко й сотник Горобець, вороги Хмельницького. Вартові приводять пійманого шпигуна. Лубенко, який з ним у контакті, випитує його і ніби доручає Горобцеві ще раз допитати його. Зявляються: Хмельницький, Кривоніс, Богун, Ганжа, кошовий та інші Радяться, як виступити проти поляків. Горобець заявляє, що шпигун у нього утік. Лубенко хоче сам з ним розпрямитися, але Хмельницький не дозволяє цього, доручаючи це Ганжі. Лубенко за сценою розаґітовує козаків проти Хмельницького. Горобець дізнається, що шпигуна він випустив з доручення Лубенка. Хмельницький застрілює Лубенка. Приїздить Тугай бей. Спільна нарада. Всі виходять на велику військову раду, причому кошовий заявляє, що булаву він передасть на раді гетьманові війська запорізького Хмельницькому. Усі гукають: "Слава гетьманові Богданові".
Друга картина — на Січі. Писар Лизогуб аґітує непомітно проти Хмельницького. Низка побутових сцен (написаних досить живо). Кривоніс виражає на Україну кобзарів підіймати нарід. Кобзарі співають пісню:
"А ми ж тую червону калину, гей, гей та піднімемо,"
"А ми ж свою славну Україну, гей, гей та розвеселимо..."
Хмельницького обирають на гетьмана. Хмельницький цілує булаву. "Під Жовті Води на перший бій, а далі гнати мечами ворогів з України!" Військо вихоплює шаблі. Слава! Слава! Слава!..
Друга дія. Табор Хмельницького під Жовтими Водами, Хмельницький з полковниками ладиться до бою. Лизогуб допомагає непомітно ворогам. Козаки приносять бранця. Це Виговський. Він оповідає свою історію й радий битися за батьківщину разом з Хмельницьким. Козаки приносять красуню Зосю. Хмельницький відправляє її до свого намету. Хмельницький відправляє на велику небезпеку до ворога старого козака Тура, той іде з радістю. Хмельницький каже йому в слід "Такий нарід ніхто й ніколи в рабів не перетворить!" Мимохіть завязується роман Богуна з козачкою Соломією, що переодягнена за його джуру. Починається бій (написано, треба сказати, сценічно). Козаки Кривоноса вирушають, співаючи "Червону калину". Бій продовжується з перемінним успіхом. Лизогуб вживає заходів допомогти ворогові. Хмельницький кидається до бою. Кречовський зі своїми козаками переходить на бік Хмельницького.
Третя дія. Під Корсунем у палатах Потоцького, йде підготування до наступу на Хмельницького. Приходить вістка про перемогу під Жовтими Водами, виявляється, що Лизогуб — негласний єзуїт.
Четверта дія. Київ, резиденція Хмельницького. Крізь вікно видно дзвіницю і частину Софії. Лизогуб продовжує свої дії, робить наклепи на Богуна. Доручає Зосі (теж ворожій аґентці) отруїти Хмельницького; але це йому не пощастило, Лизогуба викрито.
Друга картина. Саля, де приймають послів. Посли від Польщі, Росії, Молдавії, Туреччини, Криму. Хмельницький вітає їх. Виділяє російських послів, каже, що Україна в пожежах і крові чекає на допомогу російського братнього народу. Свариться з польськими послами, які оголошують йому війну. З вулиці чути "Червону Калину", музику. Хмельницький: "Чуєте? То вирушають полки мої! (Показує булавою). То народ український іде битися за свою волю, за батьківщину, за честь, за життя й цей народ ніхто не переможе!" Завіса. Взагалі пєсу читаємо живо, хоч вона написана тільки двома фарбами: білою та чорною.
Л. 