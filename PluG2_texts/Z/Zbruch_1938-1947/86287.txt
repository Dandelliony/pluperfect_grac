◦ ◦ ◦ ◦

Сьогодні затемнення від 17.00—6.30 Летунський алярм: 3-хвилинний перериваний звук сирен і публичних гучномовців. Відкликання: 2-хвилинний довготривалий звук сирен і публичних гучномовців.   На Богоявлення, 19-го січня, відбудеться урочисте свячення води на Ринку, як щороку, по Архієрейській Службі Божій у Преображенській церкві, яка пічнеть ся в год. 9.30. До участи в цьому святочному обході запрошуємо всі українські товариства й усіх українців Львова. Управа Преображенської церкви   Мешкання для студентів. Реферат Допомоги Високошкільній Молоді УЦК у Львові звертається до українського громадянства міста Львова з проханням, подавати вільні кімнати до винайму для студентів (-ок) високих шкіл у Львові. Зголошення приймається телефонічно (ч. тел. 234-21 (КоДУС), усно чи письменно на адресу: Реферат ДВМ, Львів, вул. Семінарська 18, партер направо, з поданням таких даних: 1. кількість вільних кімнат. 2. кількість вільних місць. 3. зазначити: для студентів, чи студенток. 4. можливості користання: з ґазу і лазнички.   25 років суддював на Підгір’ю. Делятин, 18-го січня. Дня 4-го січня ц. р. помер по важкій недузі серця начальник городського суду в Делятині ОМЕЛЯН ЛІСІКЕВИЧ. Покійний народився 1880 р. в Перемишлі й був 25 років суддею в Делятині. На тому становищі здобув собі серед громадянства Делятинщини добре ім'я так, що його передчасна смерть викликала загальний жаль. Величавий похорон відбувся 6-го січня під проводом о. дек. Золотого та о. Крижанівського, пароха Заріччя. У похороні взяли участь Президент Окружного Суду у Станиславові д-р Палідвор, начальник городського суду в Надвірній радн. Небеш, представники повітової адміністрації та багато громадян. В. Й. П.!   Комунікат ланки зимових спортів Р.Т. УЦК. Львів, 18-го січня. На закінчення лещетарського табору відбудуться в Славську 23-го і 24-го січня (неділя і понеділок) лещетарські змагання у бігах, скоках, спуску та слаломі. Участь можуть взяти змагуни з цілого краю. Зголошення на місці.   Львівські вісті 