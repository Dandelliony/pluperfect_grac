◦ ◦ ◦ ◦ ◦ ◦ ◦

Військові круги в Анґлії думають у днях з поганою погодою висвітлювати фільми, що мають заступити вправи.
В Анґлії зірвали зі старим звичаєм і дозволили на театральні й кінові представлення в неділю. Вони призначені перш усього для робітників і вояків, що зайняті ввесь тиждень.
У Марсею вмер б. французький морський міністр Кампінкі. Покійному було 58 літ. Він був одним із найзавзятіших підбехтувачів до війни. У 1927 р. Кампінкі заступав на процесі проти Шварцбарта родину пок. Петлюри.
Німецький амбасадор в Анкарі фон Папен приймав обідом болгарського посла Кирова і своїх турецьких друзів. При тій нагоді фон Папен склав сердечні ґратуляції болгарському послові і представникові турецького міністерства закордонних справ.
Анґлійці купують в Америці старі кораблі й платять за них кожну ціну. Недавно купили два старі вуглеві кораблі, що їх вибудували ще 30 літ тому. Анґлійці заплатили за них 600.000 долярів.
Анґлійський міністр закордонних справ Іден прибув з ґен. Ділем до Каїра на інспекцію армії Нілю.
Анґлійська преса гостро критикує міністра мореплавби Кросса за марнотравність кораблів і залог та домагається зміни на становищі міністра.
Армія Злучених Держав має тепер 867.000 вояків, з того 450.000 реґулярного війська й 223.000 змобілізованої національної гвардії. Решта складається з новобранців, покликаних до війська на основі закону про примусову військову службу.
Ґен. Антонеску звернувся з відозвою до румунського народу. Він заявив, що Румунія може вже з довірям дивитися у майбутнє. Тепер уже всюди панує лад і порядок.
Анґлійці припинили працю Анґлійського Інституту, звільнили його болгарських урядовців, підготовляють виїзд співробітників до Царгороду.
В Америці процвітає спекуляція ґрунтами, призначеними для військових цілей, або під обєкти воєнного промислу.
Високим бритійським комісарем Південно-африканської Унії іменували лорда Герлеча. Він був довголітнім членом анґлійського уряду. Поки його іменували лордом, він називався Орнсбай-Ґор.
Ню-йорський знавець бензини, інж. Лайл, остерігає перед недоцінюванням німецького виробництва погінних матеріялів.
За почином німецької адміністраційної влади збільшилася на 20 відсотків площа засіву збіжжя на зайнятих просторах Франції.
Голяндія затягає позичку. Після програної війни Голяндія вже приходить наново до господарських сил. Впродовж року поправила вже багато зруйнованого. Тепер уряд затягає внутрішню позичку 500 міліонів голяндських ґульденів. Не маючи вже ніяких видатків на військові потреби, бо війська вже не має, вона може скоро прийти до себе, тим більше, що німецький уряд іде голяндцям на руку.
Великі поклади залізної руди найдено в Данії на острові Фунен. Руда ця дуже добра, має в собі 34 відс. чистого заліза. 