У свято Андрея

Львів, 13 грудня.
Ми певні, що не перебільшимо, коли скажемо, що сьогодні, у свято Андрея, думки не тільки галицької вітки українського народу, але й його кол багато ширшого загалу, линуть на Святоюрську гору, де проживає та звідки править Греко-Католицькою Церквою Митрополит Андрей. Не помилимося, коли скажемо, що незчисленні рої молитов, диктовані серцями, знімають ся з українських уст і летять перед престіл Всевишнього з проханнями: "Боже, дай ще багато років життя нашому Владиці".
Новітній, дуже совісний літописець нашого національного життя, д-р Кость Левицький, з нагоди приходу на єпископський престіл у Станиславові молодого владики Андрея записав у своєму щоденнику і передав потім громадянству у своїй "Історії політичної думки галицьких українців", ось що: "...єпископ Шептицький, як новий владика умів приєднати собі симпатії нашого народу. Зараз при нагоді привітів заявив він, — що по своїм силам буде трудитися для добра народу, та що уважає за конечне: гармонію між владикою і духовенством та народом. Опісля сказав він про політику: справу руську уважаю за свою, та між нами не може бути дисгармонії... Молодий владика у своїх посланнях заохочував закладати читальні, захоронки для дітей та інші пожиточні для народу установи... Оце був початок діяльности молодого владики..."
Оці, перед більше як сорок роками, словами і вчинками накреслені рямки для своєї праці виповнив Митрополит Андрей пребагатим та пречудовим змістом. Тямка "пожиточні для народу установи" охопила на практиці життя українського народу у цілій його широчіні та глибині. Та все ж, якби ми хотіли якнайяскравіше насвітлити ту всебічну й беззастережну службу українському народові й українській справі, якій владика Андрей присвятив своє дотеперішнє життя, то це можна зробити тільки ствердженням: шукав гармонії між собою й українським народом і справді дбав про те, щоб не допустити до того, що цю гармонію нарушило б. І саме це шукання гармонії витворило ту сердечність, що характеризує відношення вашого народу до Митрополита Андрея.
При інтронізації у Львові у 1901-ому році, Митрополит Андрей сказав між іншим: "Жадаю послуху і любови, яку з собою приношу". Уся праця Владики Андрея, спершу на єпископському і згодом на митрополичому престолі — це один, безупинний доказ тієї любови. А відношення нашого народу до Митрополита — це знак, що Він ту любов, якої жадав, беззастережно дістав. Проречистим доказом справжньої і сердечної любови Митрополита Андрея до українського народу є, що Він завжди був з народом, у радісних і важких моментах його життя. І тоді, коли приходилося нам нестерпно важко, єдина думка, що Митрополит Андрей із нами, що на Святоюрській горі Він переживає ту саму долю, що ми всі, що ввесь наш народ, та єдина думка, влегшувала навіть найважчий тягар народного терпіння. Але-ж у момент, коли свого часу один чужий посол намагався образити нашого Князя Церкви, Митрополит Андрей тоді дістав міліони доказів, що він не сам там, на тій Святоюрській горі, що з ним український народ.
І сьогодні, у свято Андрея, у день іменин Владики, що є для нас справжнім великим святом, український народ Галичини своїми думками на Святоюрській горі і своїми молитвами перед Всевишнім.
Боже, дай багато літ життя Митрополитові Андреєві. Дай йому разом з нами перебути важкі часи війни та діждатися кращих днів! 