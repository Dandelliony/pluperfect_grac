◦ ◦ ◦ ◦ ◦ ◦ ◦

Впорядкування площі Теодора. Щодня до Львова прибуває кілька десятків селянських підвід. Більшість з них зупиняється на базарній площі Теодора. Досі площа була невпорядкованою і чимало підвід тут розміститись, безумовно, не могли. В квітні, за рішенням міської Ради, площу буде впорядковано. Її забрукують і значно розширять. На впорядкування площі асигновано 25 тисяч крб.
Спекулянти борошном. Мешканці м. Золочева Ізраель Аксельрод і Ісак Гальперн в останній час почали проявляти непомірно кипучу діяльність. Обох цих комерсантів можна було бачити на базарах в різних навколишніх районах, біля млинів, на залізничних станціях. Згодом причини численних мандрівок з'ясувались. На базарах і в селах скуповувалось зерно. Потім під різними фіктивними прізвищами зерно мололи на державних млинах і продавали по спекулятивних цінах в Золочеві. Таким чином, спритні спекулянти встигли реалізувати біля 30.000 кг борошна, поклавши до кишені кілька тисяч карбованців. Цими днями судова колегія в кримінальних справах Львівського облсуду розглянула справу за касаційною скаргою Аксельрода І. А. і Гальперна І. І. на вирок нарсуду 2-ої дільниці Золочівського району. Облсуд визнав злочини цілком за доведені. Аксельрода позбавлено волі на 10 років, Гальперна — на 8 років, з конфіскацією всього належного їм майна.
Вісті з сіл. Селяни Янівського району масово подають заяви про бажання вступити до колгоспу. Так, в селах Ставки, Суховоля, Карачинів, Рачічани, Ясниська вже організувалися сільськогосподарські артілі, а в багатьох інших селах утворено ініціативні групи. В новоорганізованих колгоспах вчорашні одноосібники з великим ентузіазмом готуються до весни, щоб успішно провести сівбу. З дня на день селяни с. Бар, Городокського району, чекають початку виходу в поле. До сівби вони підготувалися якнайкраще. Відремонтовано весь сільськогосподарський інвентар, очищено насіння та вивезено увесь гній на поля. Сільрада організувала супряги, які уклали між собою договори на соціалістичне змагання за успішне і високоякісне проведення сівби. Всі селяни зобов'язалися зібрати по 16 цнт зернових культур з гектара.
Дипломи і атестати особам, удостоєним вчених ступенів і звань. Комітет у справах вищої школи при Раднаркомі СРСР встановив, що особи, які мають вчені ступені доктора і кандидата наук, одержують диплом, а ті, які мають вчені звання професора, доцента і старшого наукового співробітника, — атестат єдиного зразка. Всі довідки, виписки або посвідки, раніше видані організаціями і установами про затвердження у вчених ступенях і званнях, мають бути обмінені на дипломи і атестати нового зразка. Обмін провадитиметься з 1 січня 1942 р. до 1 вересня 1943 р. Видача дипломів і атестатів покладена на вищу атестаційну комісію. (ТАРС).
Статуя маршала Радянського Союзу С. К. Тимошенка. Київський скульптор Г. І. Петрашевич закінчує роботу над статуєю маршала Радянського Союзу наркома оборони С. Б. Тимошенка. Скульптура показує тов. Тимошенка під час маневрів. Він зображений у парадній маршальській формі з накинутою на плечі буркою і біноклем у лівій руці. (РАТАУ). 