◦ ◦ ◦ ◦ ◦ ◦ ◦

Карткова система на масло в Фінляндії
ХЕЛЬСІНКІ, 6. (ТАРС). Газета "Уусі Суомі" повідомляє, що, починаючи з 5 серпня, в Хельсінкі запроваджується карткова система на масло. Масло видаватиметься по 200 грам на людину на тиждень.
Ріст безробіття в Англії
ЛОНДОН, 6, (ТАРС). За повідомленням агентства Рейтер, в Англії відмічено збільшення числа зареєстрованих безробітних на 60.431 чол. за час з 17 червня по 15 липня. "Таким чином, — передає агентство, — загальна кількість безробітних дорівнює 827,266 чоловік".
Карткова система в неокупованій частині Франції
КОПЕНГАГЕН, 6. (ТАРС). Газета "Політікен" публікує повідомлення з Віші про запровадження у Франції карткової системи на продукти. Заборонено випікати кондиторські вироби. В ресторанах після 5 год. забороняється продавати м'ясні страви. Крім того, скорочується використання автотранспорту на 90 проц. Запаси бензину визначаються в 240.000 тонн. Місячне споживання визначене в 200.000 тон.
Японські вимоги Індо-Китаєві
ЛОНДОН, 6. (ТАРС). Як передає агентство Рейтер з Шанхая, Японія пред'явила французському Індо-Китаєві нові вимоги. Зокрема вона поставила вимогу надати право використання залізниці, що зв'язує Індо-Китай з китайською провінцією Юньнань, і сприяння в організації морської бази в Індо-Китаї.
Англо-німецька війна
Зведення німецького командування
БЕРЛІН, 5. (ТАРС). Німецьке інформаційне бюро передає таке зведення верховного командування німецької армії: "Німецька авіація 4 серпня зробила розвідку над Англією, Шотландією і прилеглим морським простором. При цьому, при виході з протоки святого Георга, був потоплений один ворожий торговий пароплав. В ніч на 5 серпня німецькі бойові літаки бомбардували корабельні верфі в Шірнесс, нафтові склади і позиції зенітної артилерії коло Кіллінгхольма, а також в районі Темз-Хавена. Кілька англійських літаків вночі скинули бомби над районами західної Німеччини. Пошкоджено кілька будинків. Є один убитий серед цивільного населення".
Втрати англійського флоту
БЕРЛІН, 6. (ТАРС). Офіціально повідомляється, що в липні німецькі військово-морські сили і авіація потопили ряд англійських торгових пароплавів тоннажем в 260 тис. тонн. Крім того, потоплені один крейсер і один допоміжний крейсер, два есмінці, три підводних човни, три сторожових судна. Поряд з цим в липні було пошкоджено багато ворожих торгових пароплавів загальним тоннажем в 350 тис. тонн. Пошкоджені також чотири крейсери, вісім есмінців, чотири сторожових судна і кілька малих одиниць військово-морського флоту.
Повідомляється також, що в липні було знищено 350 англійських літаків. 