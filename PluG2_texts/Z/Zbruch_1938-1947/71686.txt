З новим шкільним роком

Про обов'язки шкільної молоді
Львів, 8 жовтня
Шкільна молодь є упривілеєна, якщо взяти під увагу її ровесників. Останні мусять важко працювати, часто без кращих виглядів на майбутнє, а вона має приємне умове заняття, що відкриває перед нею світ і ставить її перед різними життєвими можливостями. Її батьки дбають про неї, а помагає їм у цьому все громадянство пожертвами на різні гуртожитки, стипендії, тощо. А шкільна молодь має тільки вчитися тобто працювати тільки для свого майбутнього. Всякі привілеї зобов'язують, тож святим обов'язком шкільної молоді — всією душею віддатися науці. Наука має заповнити ввесь день її праці. Учень мусить пам'ятати, що саме свідоцтво не має значення, якщо воно не є потвердженням дійсного знання учня, а тільки є випрошене в учителів. Учимося не для школи, але для життя, тому треба вчитися з дня на день, з лекції на лекцію, бо всякі пропуски мстяться, невивчена лекція — це перерва у знанню учня, що її він у дальшому навчанню болюче відчує.
Над усіма предметами треба працювати рівномірно, не можна їх ділити на менше або більше важні, чи цікаві, бо вони всі потрібні. Це основа, на якій будується будівля знання. Тож ця основа мусить бути всюди рівномірно сильна, щоб будівля була сильна і тривка. Тому треба всіх предметів учитися, бо ті, що складали шкільні програми, краще знають, що потрібне для знання учня, а що ні. Сьогоднішні шкільні програми — це вислід праці цілих поколінь шкільних фахівців, то ж не судити їх учням, але пильно виконувати.
Вчимося не тільки для самого знання, але теж для вироблення ума. Хто хоче мати сильні м'язи, той мусить пильно і систематично вправляти щодня руханку. Треба нам теж умової руханки, щоб мати сильний та вправлений в думанні ум. Неодне, чого вчимося, призабудемо, але умовий розвиток, набутий умовою працею, залишиться нашим тривким надбанням. І тоді всяка дальша наука приходитиме нам легко, очевидно під умовою, що працюватимемо постійно, а не доривочно, а не тільки перед самими іспитами. Кожний з досвіду знає, що з такої передіспитової "штурмовщини" нічого в голові не залишається.
Дальше не треба забувати, що школа дає тільки мінімум конечного, яке треба доповнювати позашкільною працею над собою, лектурою. Науку треба поглиблювати і, таким чином, поширювати свій світогляд. Осягнеться це не тільки лектурою, але теж відвідуванням наукових збірок, музеїв, театрів, кіно, концертів, викладів, різних приватних і прилюдних підприємств, краєзнавчими прогулянками, тощо. Треба звернути увагу на працю в шкільних гуртках, яка дуже причиняється до поширення знання, бо ведеться її фахово під проводом учителів. Хосенним засобом освіти є лектура часописів та журналів. Та їх треба вміти читати, шукаючи в них не тільки розривки, але й науки.
Пильну увагу повинна звернути наша шкільна молодь на солідне і повне вивчення та опанування рідної мови. Під цим оглядом ми часто дуже занедбані і не йдемо за великим розвитком нашої мови. При тому треба пам'ятати, що сьогодні знання виключно рідної мови вже не вистарчає і треба вивчити хоч одну чужу мову і таким чином відкрити собі шлях у світ духа і життя чужих народів.
Дуже пожиточна річ познайомитися нам з фізичною працею на ріллі або в ремеслі, не тільки тому, щоб навчитися ту працю цінити, але й з практичної користи. Неодному інтеліґентові стало би тепер у пригоді знання огородництва, чи якого ремесла. Можна б навести дуже багато прикладів не тільки з воєнних, але й з нормальних часів, коли дуже великі уми втікали до фізичної праці і находили в ній відпруження для перетомленого умовою працею мозку і нервів. Це найкраща руханка, бо вона вимагає праці всіх орґанів. Одначе вона не виключає дійсної руханки і спортів, що їх треба молоді якнайгарячіше поручити. Але треба їх вправляти не для осягнення рекордів, не для хвилевих ефектів, але для осягнення дійсної фізичної справности, а з цим і духових прикмет: рішучости в діянні, скорої орієнтації, опанування нервів, притомности ума, життєвої енергії. Тільки постійна і послідовна праця над гармонійним розвитком тіла і духа дасть нам повну людину, дасть нам твердий характер, що сьогодні найважніше.
Д. К. 