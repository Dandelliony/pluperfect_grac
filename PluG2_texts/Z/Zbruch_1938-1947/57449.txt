Новий елемент

Малий фейлетон
Мій приятель цим разом знову був якийсь незвичайний. Такий вигляд бував у нього при глибших душевних зворушеннях.
— Так, уявляєш, цей дзвінкий голос пролунав у нічній тиші героїчним дишкантом, так, що я миттю прочуняв і в дальшу чергу в мої вуха поплили небуденні звуки...
— Значить, ти мешкаєш тепер десь поблизу співочої школи?
— Якої школи?... Це ж співав півень!
— Тобто кукурікав когут. І що ж у тім незвичайного?
— Що незвичайне? Навіть дуже. Дивно тільки, що ти не можеш цього зрозуміти. Так слухай: на одній із головних вулиць Львова півень і то не один! За першим нічним солістом незабаром відізвався бадьорим підбаском переходового віку, другий, потім розвинув своє крещендо третій, далі четвертий...
I так до ранку в рівних відступах часу дружньо лунали соли, дуети й терцети невтомних співаків.
Я починав не розуміти свого приятеля.
— А вранці чекала мене ще більша несподіванка. Спершу я догадувався з віддалених голосів, але не довіряв власним вухам. Щойно чарівна картина на сусідньому подвір’ї запевнила мене, що я не помилявся...
— Чи ти думаєш дальше продовжувати когутячі мотиви?
— Ціле подвір'я роїлося від білокрилих птахів, з повітря наповнювалось згуками життєрадісного гамору. Збоку притакливо поквакували їх добродушні посестри...
— Тобто скажи: гуси гегали, качки квакали. Залиши уже врешті свій поетичний стиль! В чому саме річ?
— Власне доходжу до речі. Посередині стояли добре збудовані мужчини і ніжно приговорювали до сніжношийого стада. Скільки краси було в цій картині, повній контрастів! На тлі модерного триповерхового будинку сільська ідилля. Це ж зовсім новий жанр, новий елемент у нашому побуті!
— Не захоплюйся так своїм відкриттям, бо тепер у Львові на кожній вулиці повно таких картин.
— Саме хочу говорити, що це так незвичайно серед міського гулу чути відгуки села. А вчора ввечері ще щось більше. В повітрі пронеслось високе "а" пронизливого сопрано...
— Говори вже раз людською мовою: кувікали поросята і свині! Ну й що в тім особливого? Зовсім перестаю тебе розуміти. Волів би я ту цілу твою поезію в трохи іншій формі. Скажім, так у формі присмаженого уда на тарілці, або...
— Ніколи не думав я, щоб у тебе було так мало зрозуміння до нових явищ і до краси щоденного життя!
Мій товариш сухо простягнув мені долоню, і ми розсталися.
—ен. 