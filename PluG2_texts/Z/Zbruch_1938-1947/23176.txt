Нове число "Ми".

Вийшла друга книжка за цей рік літературно-наукового двомісячника "Ми", редаґованого у Варшаві. Цей том частинно присвячений роковинам Шевченка, для яких підібрані там статі П. Зайцева "Як творив Шевченко-поет?" і С. Васильченка "Дитинство Шевченка", крім того поезії присвячені поетові. П. Зайцев у першій чистині своєї праці, ще не закінченої, пробує відтворити психічний стан, в якому у Шевченка зароджувалася ідея твору разом із конкретними його образами. Шевченко мав незвичайно сильно розвиненний дар зорової та музикальної памяті. Картини природи і мельодії вводили його в настрій дуже зближений до молитовного і музичного піднесення. Мельодія дуже часто попереджувала у нього текст поезії і приносила вже готову віршовану форму. "Дитинство Шевченка" С. Васильченка це передруковане із журналу "Радянська література", що помістив його минулого року із посмертної спадщини нашого відомого новеліста. Тут теж передрукована поезія з радянського "Літературного Журналу" Ст. Крижанівського на мотив "І знову мені не принесла нічого почта з України". Ірина Вільде дає новельку "Товариші", що є, здається, фраґментом повісти, а у критичному відділі заслуговує на увагу цікава стаття перекладена з "Кельніше Цайтунґ" п. з. "Духове самовизначення Еспанії"; у рецензіях довга аналіза повісти Юрія Смолича "Дитинство". 