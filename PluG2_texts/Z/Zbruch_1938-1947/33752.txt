Святкування Міжнародного жіночого комуністичного дня

Трудящі жінки західних областей України вперше радісно відзначили своє свято
Вчора робітниці, селянки і представники інтелігенції західних областей України вперше вільно і радісно відзначали своє велике свято.
В містах і селах — на фабриках, заводах, селянських клубах відбувалися вечори, доповіді, бесіди на честь знаменної дати. Великий вечір трудящих жінок-виборців 3 виборчої дільниці Сталінського виборчого округу відбувся в залі засідань Львівської міськради. На вечір прийшов кандидат у депутати Верховної Ради УРСР тов. Ф. І. Єременко.
З великою увагою присутні вислуховують доповідь про міжнародний комуністичний жіночий день. Жінка колишньої під'яремної Західної України, колишня рабиня, одержала велике, почесне право — вільно відзначати своє свято. Ці права надає жінці в СРСР велика Сталінська Конституція. За цим законом радянська жінка бере найактивнішу участь у соціалістичному будівництві.
З промовою виступив кандидат у депутати Верховної Ради УРСР тов. Ф. І. Єременко.
В концерті на честь свята взяли участь артисти Державного Драматичного Театру ім. Лесі Українки О. Горницька і Л. Кривіцька, артистка Філармонії Ц. Надель, артист оперного театру М. Бухобаум, артисти радіокомітету М. Старицький і Л. Рейнаревич, професор Львівської Консерваторії Гінсберг і інші.
Переповненим був клуб Красного. Жінки, що зібралися на урочисті збори вислухали доповідь комсомолки тов. Найдьонової. Потім виступили 9 жінок — робітниці, селянки і інтелігентки, які розповідали про жахливе життя за часів панської Польщі і радість жити в країні Рад. 12 жінок — працівників станції Красне були премійовані.
На ім'я трудящих жінок Львова прибув лист від жінок селища Тахта Базара, Туркменської РСР. Вони закликають жінок Львова голосувати в дні виборів до Верховної Ради СРСР і УРСР за кандидатів сталінського блоку комуністів і безпартійних. 