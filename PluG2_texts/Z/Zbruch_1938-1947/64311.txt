Великодній спомин

В малому містечку всі знайомі. Вона знала, хто я — я знала, хто вона.
Була це жінка як усі вони, жінки командирів та комісарів, як усі жінки совєтського "раю".
Мені, дружині "мракобіса та експлуататора усіх трудящих" годі було ближче з нею знайомитись. В малому містечку ніщо не скрилося перед всевідучим оком місцевого НКВД, а наслідки такого знайомства не дали б довго на себе ждати. Мені це не пошкодило б може — та вона і її рідня була б покарана та сліджена ще чуйніше та строгіше.
Наближався Великдень 1941 року. Жінки командира я давно не бачила, та думала про неї часто.
На перший день великодних свят мені дуже хотілось вийти на вулицю, щоб стрінутись з нею — та обмінятись бодай — усмішкою. Не думаючи довго, вбираюсь й іду на розшуки... Перейшла одну вуличку та другу і там, де в ринку збігаються дві дороги, мені назустріч іде вона...
В одну мить назріває в мене постанова. Чуйним поглядом, чи нікого з большевиків біля нас нема — огортаю ситуацію, та переходячи біля неї, дивлюсь її просто в очі та півголосом здоровлю "Христос Воскрес".
Чорні очі глянули на мене перестрашено та здивовано, а потім обняли мене, як обнімає друг-друга у цей великий день, а збілілі уста прошептіли тихо, та проте виразно "Воістину Воскрес".
Я знаю, що коли вона живе десь на Україні і коли заграють великодні дзвони та сповіщатимуть, що "Христос Воскрес", вона здоровитись буде тими словами з кожним, кого стріне тоді біля себе, а її чорні повні невисказаних слів очі засміються радісно та бадьоро, що справді "Христос воскрес".
А може і мене згадає, як я згадую про неї в цей великий день?
І. Трешневська. 