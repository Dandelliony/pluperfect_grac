◦ ◦ ◦ ◦

  По Львову і області   Книги і плакати до виборчої кампанії. Видавництво «Вільна Україна» випускає до наступної виборчої кампанії брошури і плакати. Здано до виробництва і днями вийде з друку брошура з текстом Положення про вибори до Верховної Ради СРСР, тиражем 50 тисяч примірників. Друкується також і вийде з друку плакат з текстом Положення, загальним тиражем 20 тисяч примірників. Крім цього польською мовою буде надруковано текст Положення про вибори в кількості 10 тисяч примірників.   Військова гра. 18 жовтня у Львові, в парку Високий Замок, проходила військова гра учнів шкіл Шевченківського району. Гра складалася з трьох етапів: розвідки, штурму і захоплення штабу оборони разом з її прапором і військовими складами. Гра проходила в умовах, наближених до військового часу. Кожний учасник гри був озброєний умовною рушницею. Крім цього на озброєнні учнів були умовні кулемети і гармата. Гра пройшла дуже цікаво і наочно показала інтерес учнів до військової справи.   Почалося навчання в педагогічному класі. При Львівській 36-й середній школі за рішенням Раднаркому України створено 11-А клас для підготовки вчителів І–IV класів початкової школи. 19 жовтня в цьому класі розпочались навчання. В перший день директор школи тов. Облап познайомила слухачів класу з завданнями, які стоять перед ними в учбовому році та з програмою навчання. Вчора в 11-му класі розпочалися нормальні заняття. Працівниками Львівського інституту удосконалення вчителів були прочитані лекції з методики викладання української і російської мов, історії і географії.   Оркестр народних інструментів. При Жовківському райпромкомбінаті організовано самодіяльний оркестр народних інструментів. Керує ним кравець Роман Петрович Татомир. Щодня після роботи учасники оркестру збираються на репетиції і розучують нові твори радянських композиторів, популярні фронтові пісні, похідні марші. На концерті, присвяченому 28 річниці Жовтня, оркестр вперше виступить перед працівниками комбінату.   Зустріч українських письменників з Героєм Радянського Союзу П.П. Вершигорою. 17 жовтня в Києві в спілці радянських письменників України відбулася творча зустріч українських письменників з Героєм Радянського Союзу П.П. Вершигорою. Тов. Вершигора прочитав кілька розділів з своєї другої книги, присвяченої боротьбі партизанів з німецькими загарбниками. В обговоренні взяли участь: П. Панч, С. Голованівський, Я. Городской, І. Золотоверхий, Д. Гофштейн, Д. Косарик, Є. Старинкевич та інші. Ті, що виступали, відзначили велику життєвість і образність у творчості тов. Вершигори, висловили думку про те, що новий твір буде значним вкладом в радянську літературу про Вітчизняну війну. (РАТАУ).   Конкурси на проекти пам'ятників загинулим воїнам. Командування Північної групи військ Червоної Армії звернулося до Комітету в справах архітектури при РНК СРСР з просьбою подати допомогу в проектуванні монументальних пам'ятників для увічнення воїнів, що геройськи загинули. Ці пам'ятники намічено спорудити до 1 травня 1946 року в місцях найбільш визначних операцій військ 2-го Білоруського фронту — на території Білорусії і дружної нам Польщі. Комітет в справах архітектури вирішив провести два конкурси на створення проектів монументів в місцях боїв не тільки військ 2-го Білоруського фронту, а й всієї решти фронтів Вітчизняної війни. Намічено провести один відкритий конкурс, в якому можуть взяти участь всі, що бажають, і закритий — для визначних радянських будівників, аспірантів Академії архітектури СРСР і Московського архітектурного інституту. (ТАРС).   Додаткова оплата трактористам. Тракторна бригада Петра Чуприка, Боково-Антрацитовської МТС, Ворошиловградської області, яка значно перевиконала річний план тракторних робіт, в порядку додаткової оплати одержує понад 600 пудів зерна. Додаткову оплату нараховано також бригадам тов. Рубель — Волнухінскої МТС, тов. Подройко — Олексіївської МТС, тов. Кузьменко — Ровенківської МТС (РАТАУ).   Вільна Україна 