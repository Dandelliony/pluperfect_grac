Львівська картинна галерея

Однією з важливіших ділянок культурного життя Львова є музеї образотворчого мистецтва. Кращий з них — Львівська державна картинна галерея, збірки якої, через брак відповідного приміщення, розкидані аж у трьох місцях. По всіх трьох відділах кипить жвава організаційна робота, спрямована до того, щоб централізувати і систематизувати всі збірки. Основою цих відділів є збірки колишнього українського національного музею та міської галереї, а також збірки приватних галерей Ожеховича, Бруніцького, Дідушицьких, Голуховських та інші.
Національний музей і міська галерея раніше не мали можливості для інтенсивного розвитку. Колишній польський уряд ставився до них з холодною байдужістю. Всякі старання, щоб держава зацікавилася цими збірками, зустрічалися тупою відмовою панів-чиновників. Ось чому збірки Львова не дають нам повного уявлення розвитку українського, польського і єврейського мистецтва, дорогоцінні твори якого народжувалися і розвивалися на території західних областей України. Крім того, в музеях знаходиться ще значна кількість творів західноєвропейського мистецтва від X до XIX сторіччя.
Великому завданню підпорядковується сьогодні систематизація творів у музеях і їхня, так звана експозиція, тобто раціональне, доцільне розміщення експонатів.
Завдяки цьому, музейні збірки будуть доступні не тільки для спеціалістів і знавців, але стануть також предметом зацікавлення широких мас трудящих.
1 травня цього року відчиняться двері музеїв і галереї міста Львова, стаючи на службу естетичним і культурним потребам найширших мас робітників, селян і трудової інтелігенції. Художники, які ще недавно були відділені муром відчуження від народу, промовляють, нарешті, своїми творами до світу, який не для одного з них був близький і за яким не один з них тужив.
Ф. Шенкер. 