На порозі нового навчального року

Рік тому в Львівській області налічувалося 814 початкових, неповносередніх і середніх шкіл. В них навчалося 153 тисячі учнів. В цьому навчальному 1940—41 році вчитиметься понад 234 тисячі дітей. Для цього в області відкривається 1244 школи, з них 74 середніх та 440 неповносередніх.
Протягом минулого шкільного року, за радянської влади, кількість вчителів в школах із 3.233 збільшилась до 6.118. В новому навчальному році в школах буде 8.352 педагоги.
В області відкривається 19 технікумів. В них готуватимуть висококваліфікованих спеціалістів гірничо-паливної промисловості, технологів, зоотехніків, фельдшерів і інших фахівців. На перших курсах технікумів і спеціальних шкіл навчатиметься в цьому році біля 4 тисячі чоловік. Ще рік тому для робітників, селян, трудової інтелігенції вищі учбові заклади були недоступні. Тут здебільшого гуляли синки поміщиків, купців та інші бездарні "шляхетні молодчики", які по 10 —12 років рахувалися "студентами". Все це вже відійшло у вічність. Вищі школи стали строго науковими установами, куди вільний доступ кожному, хто серйозно думає вчитися. Цього року вузи Львова одержали заяви від 1.260 робітників, 1.032 селян і 2.442 дітей трудової інтелігенції. Число студентів значно збільшується. Коли на кінець 1939—40 навчального року у львівських вузах навчалося 5.852 студенти, то в цьому році навчатиметься біля 8.500. 