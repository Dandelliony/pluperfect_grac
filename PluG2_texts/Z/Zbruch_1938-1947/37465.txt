Прогалина яку слід заповнити

За 22 роки життя під Польщею перейшла галицько-українська освічена верства основну перебудову.
За австрійських часів була це типова священичо-уряднича інтеліґенція, з невеликим відсотком вільних професій (адвокати, дещо лікарів та інжинірів), майже зовсім без звязку з господарським життям. Замикаючи українцям доступ до державної служби, польський уряд змусив їх шукати прожитку в господарських установах — спершу кооперативних, опісля у приватних. Спровокована тим способом розбудова українського господарського життя служила польській пропаґанді як цинічний арґумент, що буцімто мав доказувати, в яких ідилічних умовинах живе Західня Україна. Та ми знаємо, що польська влада, консеквентно намагаючись відібрати українцям буквально всі засоби прожитку, вела завзятий наступ на наші господарські станиці і не поліквідувала їх усіх лиш тому, що вже не стало на те часу.
З року на рік росла армія безробітної інтеліґенції, загрожуючи життя-буття родин і нації. Шукаючи виходу з траґічної сліпої вулички, в яку втискала нас польська нагінка, наші люди попадали в небезпечні екстреми; у пресі можна було стрічати небезпечні голоси, мовляв: слід зовсім зрезиґнувати зі загальноосвітніх ґімназій та академічних студій, звертаючи всю молодь до ремісничих і торговельних шкіл.
Куди були б нас завели такі десператські відрухи, зможемо оцінити, коли зясуємо собі вплив 22-літньої польської екстермінаційної політики на професійну підготову нашої інтеліґенції. Хоч у німецькій сфері інтересів знайшлося стільки українців зі середньою та високою освітою, велика частина адміністрації на землях, заселених українцями (зокрема скарбовість; самоуправа) залишилась у руках польських урядовців, які дальше дошкулюють і залякують наших селян.
Правда — чекає ще на працю чимало українців з поважним стажем в австрійській та польській адміністрації; на жаль ці — вповні кваліфіковані — особи не проявили досить ініціятиви і проворности, а більша частина наших допомогових комітетів не приготована до того, щоб їм помогти. Правда, маємо чимало маґістрів права — та вони зуміли б самостійно працювати щойно після — хоча б і недовгої — практики, коли тимчасом німецька адміністрація, обтяжена важкими завданнями у звязку з воєнним часом, не має часу приготовляти урядовців, — а приймає лиш таких людей, які готові негайно обняти і самостійно вести якусь ділянку праці. Впливає на це і польська орґанізація правничих студій, яку стільки польських авторів критикувало. Коли майже в цілому світі побіч правничих факультетів істнують адміністраційні (політичні, Staatswissenschaften), у Польщі (поза познанським університетом та варшавською школою політичних наук) істнували лиш загальні правничі факультети, які приготовляли б універсальних кандидатів до судівництва й адвокатури, нотаріяту та всіх ділянок державної служби, — до дипльоматичної виключно; не так ще давно право вважалось фаховою підготовою до... праці в господарських установах, а ще й тепер чимало людей не може зрозуміти, що до того служать торговельні школи всіх типів. А що кожна з тих царин вимагає не лиш окремого, зрештою доволі широкого — фахового наставлення та способу думання, не диво, що право зводилось подекуди до завершення загальної освіти, а фахове знання приходилось здобувати щойно в судовій чи адвокатській аплікації, або в адміністраційній практиці. Не диво, що при фахових іспитах перепадало стільки маґістрів права, що взагалі рівень польської адміністрації був такий безнадійно низький.
І тому, коли хочемо частинно заповнити прогалину у нашій професійній структурі, спричинену 22-літнім істнуванням в ролі громадян 2-ої катеґорії, мусимо самі подумати про підготову до праці в публичній адміністрації. Для правника таку підготову творила б коротка рекапітуляція правничих предметів, звязаних з якоюсь одною цариною адміністрації, опанування приписів з тої царини, які не входять в обсяг правничих студій та практика — для людини без правничої освіти треба б оперти таку підготову на теоретичній основі, на познайомленні кандидата з основними відомостями про завдання, будову, поділ та засади функціонування державного орґанізму.
Якщо самі не проявимо ініціятиви і не зорґанізуємо курсів з приблизно такими завданнями, мусимо погодитися з тим, що не так скоро українець заступить поляка у волосному чи скарбовому уряді, що не так скоро наш селянин зможе порозумітися в уряді у своїй рідній мові, переконавшись на власні очі, що марево польської держави розвіялося мов фата-морґана, що польські погрози відплати це лише — вживаючи терміну, запозиченого з німецької публіцистики — нешкідливий прояв "теоретичного садизму".
Галіт. Б. 