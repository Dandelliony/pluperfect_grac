◦ ◦ ◦ ◦ ◦ ◦ ◦

Учора відбулось чергове засідання Тимчасового Управління м. Львова, де було заслухано доповідь начальника озброєної Робітничої Гвардії тов. Рижова — про хід виконання постанови Тимчасового Управління від 28 вересня ц.р. про організацію озброєної Робітничої Гвардії, доповідь члена Тимчасового Управління тов. Карамазіна про організацію роботи міського автотранспорта та доповідь члена Тимчасового Управління тов. Завадко про розгортання торгівлі в місті та постачання населення продуктами першої необхідності.
По всіх цих питаннях прийнято відповідні рішення для дальшого поліпшення нормального життя в місті.
Берегти історичні документи. В селі Прилбичі Яворівського повіту є фольварок, що належав поміщику Л. Шептицькому. Тут зібрано багато цінних історичних матеріялів XII—XVIII віків (пергаментні рукописи, книжки, твори стародавніх майстрів мистецтва тощо).
Сільський комітет повинен тепер же налагодити охорону стародавніх цінностей, не допускати розтягування їх. Злочинницькі рештки пансько-поміщицької зграї безперечно намагатимуться псувати цінності, щоб вони не стали надбанням трудящих. Г. Веселовський.
Прибули нові фільми. Учора до міста Львова зі столиці Радянської України — м. Києва прибуло п'ять нових радянських кінофільмів — "Кармелюк", Кінохроніка "XVIII З'їзд Всесоюзної Комуністичної Партії (більшовиків)", "Багата наречена", "Людина з рушницею" та "Трактористи". Сьогодні ці кінофільми будуть демонструватись в кінотеатрах м. Львова.
Група українських письменників прибула до Львова. До Львова прибули відомі українські радянські письменники М. Бажан, А. Малишко, Н. Рибак, М. Тардов і А. Шиян. Письменники зустрінуться з літераторами і журналістами Західної України.  