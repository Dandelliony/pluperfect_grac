Нові заводи, фабрики і майстерні. — За знущання над дружиною — в тюрму

Нові заводи, фабрики і майстерні
За часів панської Польщі місцева промисловість в м. Городок була надто слабо розвинута. Крім напівзруйнованих цегельного, лісопильного і вапняного заводів та кількох кустарних артілей з прадідівською технікою, які більше простоювали, ніж працювали, тут нічого не було.
Та більше і не могло бути, бо капіталістичний характер виробництва не створював для них можливості розширюватись.
З приходом Червоної Армії і встановленням радянської влади відкрились необмежені перспективи в розвитку місцевої промисловості. Ще тільки минув рік, а скільки за цей час відбулось нового в економіці міста!
Крім реконструйованих цегельного і вапняного заводів, у Городку збудовано гончарний завод, який щомісяця випускає 2500 штук різного господарського посуду.
Обладнали і в найближчий час пустимо в експлуатацію фабрику по виробленню кави. Під керівництвом майстра Якова Бірмана вже закінчуються останні роботи, встановлюються машини і верстати. Фабрику обслужуватимуть 15 спеціалістів, всі вони вже дібрані. Щомісяця фабрика вироблятиме 5 тонн продукції.
Днями пускаємо в рух прядильну фабрику. З облмісцевпрому вже одержали 8 тонн пряжі. На фабриці працюватиме 15 ткачів, які щороку вироблятимуть 30 тисяч метрів полотна для мішків і спецодягу.
Крім цього, організували артіль рогозяних виробів. Її завданням є щороку виробляти 60 тисяч метрів потолкових мат і 2 тисячі метрів ізоляційних мат. Одночасно ця артіль буде виробляти з лози кошики для продажу.
Можливості для розвитку місцевої промисловості в районі невичерпні. В зв'язку з цим ще більші завдання стоять перед нами в наступному році. З 1 січня 1941 року думаємо пустити в експлуатацію лісопильний і бочкотарний заводи. Склали проект будівництва мебельної фабрики.
В основу всієї своєї роботи по розвитку місцевої промисловості ми беремо рішення XV з'їзду КП(б)У, і певні, що мине рік-два і місцеве населення повністю буде постачене речами широкого вжитку.
М. Мороз. Директор Городокського райпромкомбінату. За знущання над дружиною — в тюрму
В селі Шавари, Немирівського району, жив якийсь Петровський М. І. Починаючи з 1934 року, він знущався над своєю дружиною Н. Молодович. Тоді на його стороні був закон панської Польщі, який визнавав право чоловіка над жінкою.
— Ти моя рабиня. Що схочу, те й робитиму з тобою, — не раз він говорив їй.
Натерпілася жінка від чоловіка-деспота. Знущанням не було меж. Одного разу Петровський привіз якусь жінку, яку представив як свою нову дружину. Він тут же почав бити Молодович ніби за те, що вона не приготувала для нього і його нової дружини ліжка, а потім вигнав її з малою дитиною на вулицю.
Пожалілась вона тоді поліції, але їй поліцаї відповіли: за те, що побив чоловік, карати не маємо права.
Петровський продовжував був знущатися і тепер при Радянській владі. Але недовго. Молодович покинула його. Щоб помститися за це, Петровський наніс жінці 10 ножевих ран.
Нещодавно злочинець став перед радянським судом. На суді цей звір намагався довести своє право на це, мовляв, я її 8 років годував. Та злочинцю не вдалось уникнути відповідальності. Народний суд засудив М. І. Петровського на 6 років позбавлення волі.
Васильченко. 