Як живуть мешканці українського острова?

Щавниця гостила в себе 8. 9. Ґубернатора краківського дістрікту, д-ра Вехтера. Вістка про приїзд п. Ґубернатора рознеслась в українських селах Явірках, Білій Воді, Чорній Воді та Шляхтовій, що становлять тут український острів, окружений зі всіх сторін польськими селами, щойно в суботу. Заметушились наші верховинці. Треба якось гідно привитати п. Ґубернатора. Хай знає, що й тут живуть українці!
Цікавий цей народ, ці мешканці українського острова, окруженого зі всіх сторін польським морем. Це чотири громади: Явірки, Біла Вода й Чорна Вода, в яких душпастирює о. Дзюбина, та Шляхтова, в якій парохує о. д-р Сенета. Довкруги самі польські, чи радше давно спольщені села. Доказів на те, що й вони були колись українськими, доволі. Вистарчить оглянути косьцюлок в котромусь з цих сіл, де збереглися до нині ще старі українські образи й мальовила, щоб ствердити це. Тепер українськими є тільки ці чотири села. Мешканці їх, це здоровий лемківський елємент з гордою, завзятою вдачею, правдиво верховинський тип. Це не те, що лемки з долів, люди, так сказати б, світові. Вони, займаючись дротарством, перейшли здовж і впоперек більшу частину давньої Польщі. Під тим оглядом можна порівнати їх хіба з мешканцями села Лося, горлицького повіту, що їздять світами зі всякими смарами і мазею. — Дивним дивом, інакше від решти Лемківщини, не було в тих селах ніколи кацапської язви. Це були руснаки, яким загрожувало, в останніх часах навіть дуже сильно, спольщення, але кацапство ніколи не мало до них приступу. Поляки докладали всіх зусиль, щоб спольщити цей український остров. Сліди цих намагань зостали ще головно в мові, яку засмічено польськими словами. Коли йде про польського духа, то з нього не зостало ні сліду. В останніх часах, коли була змога їхати до Совітів, вкрались між них платні аґітатори й збаламутили частину населення комунізмом. Наслідки їх руїнницької роботи не перевелись ще й до нині зовсім. З приходом німців справа змінилась багато на краще. Нам тепер бодай ніхто не ставляє колод під ноги й ми можемо сказати народові правду та отворити йому очі. Наші лемки не є злий народ, тільки що баламутили їх роками всякі злі духи, а слово правди переслідувала польська окупантська влада. Молоді, ідейні українські учителі, які поприїздили зі Східньої Галичини, та місцеві священики, докладають усіх старань, щоб направити давнє лихо та вивести народ на чисто український шлях.
Ґубернатор надїхав баркою з адютантами й вояками. Перші витають його поляки. Ґубернатор відповідає коротко, ядерно, але привітно. Відтак витають українці. Від старшого українського громадянства витає адв. м-р Я. Чолій. "Пане Ґубернаторе! Маю честь повитати Вас в імені тутешніх українців, причому бажаю заявити Вам слідуюче: Коли рік тому, цієї самою дорогою, на якій витаємо Вас сьогодні, маширувала німецька армія, раділи ми цьому так, як радіємо нині, витаючи Вас. З приходом німецької влади на цю територію — змінилось наше життя основно. Замість польських тюрем маємо тепер школи зі своєю рідною мовою, замість шикан і переслідувань — порядок і справедливість, а передусім маємо запевнену працю і хліб. Прошу прийняти від нас запевнення, що наше відношення до Вас, не тільки вповні льояльне, але й щиро приятельське." По промові передає хліб і сіл. Губернатор відповідає довше як попереднім промовцям. Тішиться, що українці витають його так щиро та що їх відношення до німецької влади вповні поправне, ба що більше, приятельське. Німецька влада знає про те й тому йде й буде надалі йти назустріч потребам українського населення. Від української дітвори передає Ґубернаторові китицю цвітів мала школярка з Явірок. Відтак Ґубернатор в окруженні свого почоту та комітетових свята, українців і поляків, прямує до свого авта. Проходить попри ряди людей. Оклики "Слава!" витають його. Поляки стоять мовчки. М-р Я. Чолій пояснює Ґубернаторові: "Оце все українці, поляків тільки мала ґрупка". — Прийшли тільки польські діти зі Щавниці, яких привів директор українець.
Автобусом їдемо до Щавниці-живця. Тут в живцевій салі приладжена гостина. Вдаряє факт, що більшість людей, які приїхали з Ґубернатором, це інваліди — один не має рамени, другий ноги, у третього голова прострілена, четвертий має завязане око... Це вояки-інваліди, які брали участь у поході на Польщу, а тепер лікуються в Закопанім. Вони вибрались на прогульку, по дорозі стрінули Ґубернатора і цей запросив їх з собою до Щавниці. Один вояк розказує, що скоро поверне до свого рідного села, де чекає на нього його рідня та наречена, а якою він буде небаром женитися. Чи знає його наречена, що він без рамени? — О, так, знає і тимбільше любить його, що він за вітчину рамя пострадав. — Наші німецькі жінки — люблять героїв. — І в нас так багато інвалідів ще з українсько-польської війни та з теперішньої війни. А скільки то молодого цвіту пішло передучасно на другий світ, а скільки здоровля втратило по польських тюрмах. Всі вони мають памятку по Польщі...
Мене представляють особисто Ґубернаторові як американського українця. Ґубернатор оживлюється на згадку про Америку. Знає її. Випитує про політично-суспільні проблєми. Українці забавляють Ґубернатора піснями. Може найбільшу несподіванку справляє йому й його окруженню пісня "Ден вір фарен ґеґен Енґеллянд". Поляки, щоб не остати позаду, заводять собі на скрипках та басах. — Вкінці Ґубернатор пращається та відїжджає. Остають ще вояки-інваліди. Забава прибірає ще більш свобідний характер, вивязується щирий, дружній настрій. Сердечна подяка німецького капітана за гостину та пращальне слово м-ра Чолія закінчують забаву.
Потім у шкільному будинку в Щавниці, відбулася нарада Українського Повітового Комітету. До зібраних солтисів та учителів українських громад промовив голова Укр. Пов. Комітету з Нового Торгу інсп. Чупрун та м-р Чолій. Обговорюється справи звязані з місцевим орґанізаційним життям. З твердою постановою працювати завзято на народній ниві, щоб надолужити давно занедбане, розходяться всі учасники домів.
М. Дудра. 