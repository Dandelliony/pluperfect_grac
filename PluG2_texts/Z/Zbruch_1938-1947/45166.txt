Слава цих днів

Наближається велике святе. Вперше в нашій історії ми вільно обиратимемо справді народних представників до місцевих Рад депутатів трудящих. В містах і селах спостерігається небувале досі піднесення серед робітників, селян, інтелігенції. Колективи цілих підприємств, змагаючись за кращу зустріч дня виборів, перевиконують денні норми, покращуючи якість продукції.
Вчені нашого старовинного Львова також беруть жваву участь у виборчій роботі, йдуть пліч-о-пліч з усіма трудящими. Весь колектив викладачів і студентів Львівського держуніверситету ім. Івана Франка бере активну участь у виборчій кампанії. Працюючи на виборчих дільницях, професори Рудницький, Руднянський, асистент Деркач та інші згуртували актив, роз'яснюючи виборцям Сталінську Конституцію і Положення про вибори.
Готуючись до виборів, професори університету закінчують наукові праці, збагачують своїми творами українську радянську соціалістичну культуру. На відзнаку виборів професор нової історії тов. Скаба здав до друку наукову працю, професор тов. Дзеверин організував гурток по дослідженню такого важливого питання, як радянська педагогіка і шкільне виховання.
Особливо велике значення для збагачення української радянської культури має робота академіка Кирила Йосиповича Студинського про культурні зв'язки західних областей з Східною Україною і Росією в XIX сторіччі.
Академік Михайло Степанович Возняк готує до друку другий том записок історичного і філологічного факультету держуніверситету ім. Франка. Також закінчив роботу над черговим томом наукової праці з математики зав. кафедрою математика, професор Степан Степанович Банах. Днями здав до друку велику наукову працю про видатнішого польського поета Адама Міцкевича професор Ю. Кляйнер.
Де тільки частина тієї великої роботи, яку провадять вчені радянського Львова. Вони приходять до виборів згуртованими навколо партії більшовиків і радянської влади, навколо вождя народів Йосифа Віссаріоновича Сталіна.
Мені, як голові обласної комісії по виборах до обласної Ради депутатів трудящих, доводиться тепер частіше зустрічатися з людьми в селах, яких так гнобила польська шляхта. Люди ожили. З великою радістю вони віддадуть свої голоси за кандидатів сталінського блоку комуністів і безпартійних, за радянську владу, яка повсякденно дбає про покращання добробуту трудящих, про радісне і щасливе життя всього радянського народу. Десятки тисяч селян по області працюють агітаторами, головами окружних і дільничних виборчих комісій, довіреними.
Нещодавно я бесідував з селянином села Скнилова, тов. Сікорою. В минулому він пас куркульську худобу, а тепер став знатною людяною: його трудящі виставили кандидатом у депутати. Живе в новій хаті, добре заробляє, назавжди позбувся нужди.
Трудящі нашої області виставили кандидатом у депутати місцевих Рад справді кращих людей, які заслужують довір'я, які будуть дбати про швидше здійснення величезних завдань соціалістичного будівництва в нашій області. В органах влади будуть справді народні представники.
У день всенародного свята — 15 грудня виборці підуть до виборчих урн і віддадуть свої голоси за велику партію Леніна—Сталіна, за кандидатів сталінського блоку комуністів і безпартійних.
Професор І. П. Крип’якевич, голова обласної комісії по виборах до Львівської обласної Ради депутатів трудящих. 