◦ ◦ ◦ ◦ ◦

"Земля". У неділю, 23 листопада в 6-тій вечора, відбудеться силами Українського Театру в Львівському Оперному Театрі інсценізація новель Василя Стефаника в 3-ох частинах, п. н. "Земля". Сценічна реалізація і постанова: В. Блавацький. Реж.-асист.: Б. Паздрій. — Муз. оформл.: Л. Туркевич. — Хормейстер: Я. Вощак. — Декоративне оформлення: В. Ласовський. — Виконання оформлення: М. Радиш. — У понеділок, 24 листопада "Балетний вечір".
Концерт Дометія Йохи. У неділю, 23 листопада в 19 год. в залі Літературно-мистецького клюбу, вул. 29 червня ч. 10 (бувш. 3 травня), відбудеться концерт Дометія Йохи, перенесений з 16-го листопада. Концерт присвячений великому українському композиторові Миколі Лисенкові до 100-річчя з дня народження композитора.
Українське народне мистецтво. Українське народне мистецтво тішиться, як і завжди, великою увагою. При вул. Сикстуській відкрита спеціяльна крамниця з багатим вибором українських вишивок і інших народних виробів. Крамниця є в заряді Т-ва "Українське Народне Мистецтво".
За чистоту в місті. У Львові дбають про чистоту та порядок. Вулиці щоденно виметені, упорядковані. На Краківській площі щезла гора грузу, що його складали з розбірки відремонтованого будинку театру ім. Лесі Українки. Треба згадати, що при вивізці грузу зайняті були львівські трамваї.
Напад у власній хаті. На 72-літню старушку Брониславу напав невідомий чоловік у її власній хаті при вул. Курковій 14 та почав її душити, вимагаючи грошей. Злодія сполошили сусіди. Старушкою заопікувався лікар. Справою зайнялась поліція.
Експлозія газу. В пивниці при вул. Соняшній 4 через необережність 30-літньої Софії Гурняк і 23-літньої Меланії Богуляк від полум'я свічки експлодував газ. Обі жінки зазнали поважного попарення й їх відвезено в лікарню. — При вул. Баденія 12 експлодував газ у печі та попарив 21-літню Ірину Креюк. Її відвезено до лікарні. 