◦ ◦ ◦ ◦

Журнал "Радянський Львів". З січня 1945 року у Львові почне виходити літературно-мистецький і громадсько-політичний місячник «Радянський Львів». В журналі «Радянський Львів» друкуватимуться поезії, повісті, оповідання, статті на літературно-мистецькі, наукові і громадсько-політичні теми. Редколегія журналу затверджена в такому складі: Петро Козланюк, Іван Мазепа, Ярослав Галан, Петро Карманський та Ірина Вільде.   Нова п'єса Сави Голованівського. 20 грудня в театрі ім. Заньковецької письменник-фронтовик Сава Голованівський прочитав колективу театру свою нову п'єсу «По той бік часу». П’єса, яку автор назвав баладою, розповідає про думки, почуття і боротьбу людей, що жили на тимчасово окупованій німцями Україні. Дія відбувається на Запоріжжі, в селі Кічкас, яке після зруйнування Дніпрельстанської греблі піднялося з води. Люди повернулися на старі місця, до своїх хат. З приходом німців випливає на поверхню все чорне, реакційне, що приховувалося довгі роки, а тепер намагалося за допомогою німців повернути життя назад. В обговоренні п'єси взяв участь колектив театру. В своїх виступах артисти і режисери говорили про те, що п'єса справляє дуже приємне враження як сюжетною побудовою, так і художньою досконалістю стилю і мови. Авторові вказано на деякі недоробки. Народний артист СРСР Романицький, заслужені артисти УРСР Яременко, Дударев, артистки Сидоренко, Кривицька, композитор Радченко та інші висловили загальне бажання колективу — поставити нову п'єсу Сави Голованівського на сцені театру ім. Заньковецької.   Вільна Україна 