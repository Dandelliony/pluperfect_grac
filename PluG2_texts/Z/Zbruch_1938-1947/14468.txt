Анґлієць про мадярське й українське село.

В льондонському політичному тижневику "Новий штатсман і нація" з дня 8. жовтня 1938 появилася стаття журналіста Ернеста Дейвіса під наголовком "Поміж меншинами". З уваги на актуальність чехо-словацької справи і проблєми національних меншин у центральній Європі, п. Дейвіс обїхав тому місяць узад Чехо-Словаччину й сумежні країни. Загостив він тоді й до нас, та мав нагоду приглянутись зблизька нашому положенню.
Навязуючи до відомих домагань Угорщини до великої частини чехо-словацької території описує він свої вражіння з побуту в одному невеличкому мадярському селі біля Кошиць.
"Село це лежить на Словаччині — пише він — близько мадярського кордону. Серединою пливе потічок, де хляпаються незчисленні гуси, де селянки перуть білля, бавляться босі діти, й куди гонять корів до водопою... Це мадярське село, й говорять тут по мадярськи. Кругом спільного обійстя стоять білені дімки, що містять у собі по кілька родин. Як на село — мешканці тут доволі заможні. 80% посідає досить землі, щоб виживити себе й родину, і не мусять шукати інших заробітків. Культурний мадярський священник уводить нас до одної з селянських хат. Тут ведемо оживлену розмову. Чи їм краще жилося під мадярським режімом — питаюся. Ну — ні, — відповідають. Тепер вони мають більше землі, а ціни на рільні продукти доволі високі.
В дійсности нема на що нарікати. Вправді не мають вони мадярської школи, але в словацькій учать по мадярськи і це для них вистарчає.
На питання, чи думають і хочуть перейти до Угорщини — рішуче заперечують. Так само віднеслись до цього питання священник, про якого мова вище, та мадярські інтеліґенти з Кошиць. Селян тут більше цікавить дорібок одного з еміґрантів, що недавно вернувся з Америки і привіз зі собою зароблених і заощаджених 300.000 корон. Подумайте, чого-то не можна мати за такі гроші. На пращання селяни, священник і кошицькі інтеліґенти ще раз упевняють, що не думають іти під мадярський державний режім, бо тут їм жветься багато краще. І йде лише про те, щоби могли свобідно плекати свою національну культуру. Це все...
Відтак автор переходить до польських територіяльних домагань і подає опис одного українського села у Східній Галичині.
З виду воно зовсім подібне до угорського села на Словаччині, але тут відразу впадає в очі величава церква, що стоїть на домінуючому місці. Є тут модерна кооперативна молочарня, кооперативна крамниця, гарний "Народний Дім". Усе це зроблене власними трудами селян, що ледви в 25% мають досить землі, щоби виживити себе і свої родини. Решта шукає заробітків працюючи цілий день за 1 зл., або й менше. Голод землі тут дуже великий, але цеї справи, з огляду на пануючу систему, не можна розвязати. Добра землевласників парцелюється тільки між поляків, а де їх нема місцевих, там спроваджують кольоністів. Школа тут польська, в якій усіми способами денаціоналізуються українських дітей.
Люди тут глибоко реліґійні, і їхня реліґія це частина їх національности. Спитайте українського селянина, якої він національности, а він вам відповість "я греко-католик", або "я православний". Але поляки є римо-католики і не допускають ні греко-католиків, ані православних до урядів чи підприємств. Тут українець міг би дістати землю, або працю, — хіба лише за зміною обряду, але це є рівнозначне ренеґацтву й острацизованню з боку українців. Селяни тут нарікають і мають на що нарікати. Вони вірять, що якби їх нарід став незалежним — то всі ці кривди зникнуть.
Ось вам два села, мадярське на Словаччині й українське у Східній Галичині, описані безстороннім глядачем — анґлійським журналістом.
Цікаве порівнання в час, коли рішається доля нашого Підкарпаття, й коли висувається дивовижні проєкти про "спільну границю". 
С. К. 