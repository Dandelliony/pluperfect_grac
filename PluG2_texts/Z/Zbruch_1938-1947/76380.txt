"Модернізація"

Малий фейлєтон
Після довгих років скитальщини по чужині їду на Свят-Вечір у рідні сторони. Настрій — як ще колись за мирних часів Австрії.
Щастя дописувало, їхав добре. Видно на всіх ділав чар Різдвяних Свят. Що дальше на південь, поїзд їхав поволіше. Він неначе хотів достроїтися до своєрідного темпа Поділля, де ще донедавна в льокомоції неостаннє місце займали круторогі. Вкінці, перебиваючись крізь сніжні гори, він доїхав до положеної за містом стації, де ждали нас рідні та давні знайомі.
Радість, оклики та перехресні питання й відповіді, що й не спам'ятати. Навал вражінь і все тобі цікаве, як колись малій дитині, що перший раз приїхала до міста. Тому й бистріше все спостерігаєш та підмічуєш навіть те, що для інших може й зовсім непомітне та самозрозуміле.
Само собою найбільше уваги присвячуємо людям, а між ними на першому місці жінкам. Це вже воно так є від сотворіння світа й мабуть буде аж до кінця віку...
Але чи можу щиро висказати мої спостереження? Справді вагаюсь, знаючи, що з жінками краще жити в добрій злагоді й не робити собі з них непримиренного ворога, який нікому ніколи нічого не дарує... Тому радше замовчу про все, навіть і про їхню — ні таки не скажу!
А всеж, не зважаючи на всі наслідки, позволю собі поставити один запит, на який, до речі, дала мені відповідь одна старша суспільна діячка; та я бажав би, щоб на нього і мені і собі відповіли всі заінтересовані жінки, а в першу чергу ці наймолодші. І таке, відвідуючи всі місцеві українські установи та доми деяких знайомих, помітив я одне, нове, давніше зовсім небувале явище. Майже всі жінки, яких тепер і в наших установах чимало, приняли нову звичку, що різко суперечить з усіми моїми спогадами про наш рідний побут та, що так скажу, нівечить стиль української жінки. Збентежений цим явищем звернувся я по вияснення до тієї досвідченої суспільної діячки. В першій хвилині вона зніяковіло глянула на мене та, легко здвигаючи раменами, сказала дещо з досадою: — Це "модернізація"!...
В її голосі відчув я жаль, іронію й обурення, а тому зрозумів, що погляди наші в цій справі однозгідні. Та всежтаки непокоїть мене питання, чи цей погляд панує серед загалу нашого жіноцтва і чи вкінці прийде зворот від цієї, направду немилої, ба й шкідливої звички. Ви вже знаєте про що саме мова?
Якщо ще не розгадали, то зайдіть до котрого-небудь Комітету чи навіть Делеґатури, та зверніть увагу на голубо-сірі клуби диму, що майже з правила декорують голови не тільки старших "нервових" референток, але й молоденьких машиністок.
Це справді в нашому українському побуті небувале, чуже та й на мою скромну думку, українській жінці ні до лиця, ні на красу, ні на здоров'я.
Невже українське жіноцтво думає інакше? Вірю, що ні, а звичка курити закралася як воєнне зло без думки зрілої, або й кроти неї... Висновок ясний! Ждемо на нього.
В. Дружинник. 