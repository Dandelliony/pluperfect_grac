"Зі стихійною силою..."

Малий фейлєтон
Якщо я написав "зі стихійною силою" — то кожний абітурієнт вмить похопить, шо говориться тут про "українську національну свідомість", яка "вибухнула зі стихійною силою". Це є знаний в нас вислів, стрічаємо його в кожнім підручнику історії і в кожній святочній статті. Таких висловів маємо більше. Наприклад "нива". В нікого не викликує це слово образу дядька з плугом — тільки якусь, ближче неозначену "народню ниву", а вслід за тим образ тихого і ревного... Я міг би навести таких прикладів більше, як би мені платили від стрічки, тут лише додам, що ці вперті фрази повстали внаслідок мозґової склєрози, яку набувають робітники пера, коли довший час відвалюють ті самі кавалки.
Але вертаймося до стихійної сили, з якою вибухає час до часу — м. ін. тепер — національна свідомість українського народу — простого й інтеліґентного. Правда — щодо цього останнього народу можна мати застереження. Адже могла ця стихійна сила вибухнути в них раніше. Бодай один місяць перед війною. Тоді вона дрімала. З цею стихійною силою за польських часів не було по дорозі: з нею не можна було дістати доброї посади, могли хіба чоловіка посадити. І тому дрімала ця сила на дні душі і важко було нераз пізнати, чи власник тієї сили поляк, чи українець, бо читав тільки польські газети, основував "Стражі пожарні", виголошував польські патріотичні промови. Або був чоловік 100% русскій, бо за це приходили пособія. І всюди, де тільки була нагода, ричав проти українців. Як ендек.
Одного такого знаю.
Стихійна сила його національної свідомости дрімала за польських часів на самім дні душі, в околиці сліпої кишки. Ніхто не знав, що він українець. Такий собі "русскій", а власцівє поляк православни. На Лемківщині ця порода була знана за польських часів, ліпше, ніж медведі. Такий собі конфідент. Оснував "Страж пожарну". До дітей говорив по польськи. Така худібка.
По війні — його стихійна сила ще якось не могла рішитися на вибух. Чекала. Не знала що буде. Аж я несподівано причинився до вибуху.
Я сказав, що маю певні вісті, що українці діставатимуть посади.
Стихійна сила відразу рушила цілою парою.
— Нарешті! Нарешті і в наше українське віконце засяє ясне сонце!..
Я сказав: — Українці взагалі дістануть усі права і подвійний додаток, т. зв. цушус.
Стихійна сила мого співбесідника бухала, як вулькан.
— Я довго чекав тієї хвилини, коли наш український поневолений народ дочекається волі і коли... Але чому ви не берете??... Беріть іще... о, цей кавалок...
Я набрав і говорю дальше:
— Кожний українець має дістати подвійний цушус, і, як я чув, потрійну порцію окремого додатку т. зв. "цузац".
Стихійно? сили вже ніщо не годно було спинити.
— Я тільки натерпівся... Я так страждав, морально... — я... але чому ви не берете муштарди?!? О, прошу!!! Я вам сам наложу!!...
____
Український історик може колись про це напише так:
"В межах Ґенерального Ґубернаторства вибухла в р. 1939/40 українська національна свідомість зі стихійною силою. Українська совість збудилась навіть у найбільш затверділих і нікчемних душах... Це був великий зрив..."
Гм... Може цей фейлєтон якийсь історик прочитає...
Федь Триндик. 