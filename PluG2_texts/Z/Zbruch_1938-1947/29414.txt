◦ ◦ ◦ ◦ ◦ ◦ ◦

Прокладено трамвайну колію
Днями закінчено будівництво трамвайної колії від Богданівки до пекарні "Меркурій". Після випробування, колія буде здана в експлоатацію. На будівництві працюють понад 1000 робітників. Заплановано також провести колію до Скнилова та інших околиць Львова.
"Про налагодження обліку авто-мото транспорту та обліку шоферських кадрів". Постанова Тимчасового Управління по Львівській області від 17 листопада 1939 р.
З метою налагодження руху та експлуатації авто-мото транспорту систематизацією його обліку, а також реєстрації шоферських кадрів Тимчасове Управління по Львівській області — постановляє:
1. Всім установам, підприємствам, організаціям та приватним власникам з 30-го листопада 1930 р. до 1 січня 1940 року по області та з 20 листопада 1939 р. по 10-те грудня 1939 р. по м. Львову зареєструвати в Автомобільній Інспекції Управління Робітничої Гвардії — всі належні їм автомобілі, мотоцикли, тягачі, транспортні трактори на резиновому ходу та автомобільні причіпки.
2. Запропонувати Автомобільній Інспекції Управління Робітничої Гвардії одноразово з реєстрацією транспорту провести технічний огляд його, визначити категорійність та гідність до експлуатації.
3. Зобов'язати підприємства, організації та приватних власників, які в період реєстрації та технічного огляду транспорту будуть мати несправні авто-машини, — заявити про це Автомобільній Інспекції Управління Робітничої Гвардії спеціальним відношенням.
4. За реєстрацію, технічний огляд, видачу технічного паспорту та номерних знаків стягується збір з оплатою через Держбанк на рахунок державних доходів: — з автомобіля, тягача та транспортного трактора по 25 крб., і мотоцикла — 18 крб.
5. Заборонити покупку і продажу автомашин всіх марок та мотоциклів без дозволу на те та реєстрації в Автомобільній Інспекції Управління Робітничої Гвардії.
6. Зобов'язати всіх шоферів області зареєструвати свої права на управління транспортом в Автомобільній Інспекції Робітничої Гвардії з 25-го листопада до 20-го грудня 1939 р.
Заборонити господарникам та приватним власникам допускати до управління машинами шоферів, які не будуть мати відмітки про реєстрацію. Особам, що не мають прав на управління, як в місті Львові, так і на території Львівської області, їздити на машинах заборонити з дня оголошення цієї постанови.
Реєстрацію, огляд транспорту та облік шоферів проводити в будинку на площі Бема 5.
За порушення цієї постанови винні притягатимуться до відповідальності.
Всі існуючі до цього часу постанови та інструкції по реєстрації транспорту та обліку шоферів — скасувати.
Тимчасове Управління по Львівській області: Мацько, Козирев, Краснов, Еременко.  