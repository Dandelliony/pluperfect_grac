Ще кілька рядків...

Вже цілі місяці минули від траґічної смерти О. Севрюка, мені все ще важко було взятися за перо, щоби докинути й від себе декілька рядків замість грудки на могилу доброго Приятеля. Найбільш істотною Його признакою було почуття реалізму, якого ніколи не визбувався. Таким був Севрюк і в своїх молодих роках, коли розпочинав свою політичну працю серед штормів і блискавиць революції 1917 р. Все спокійний і опанований на зовні, а при тому надзвичайно меткий та енергійний у своїй діяльности.
Один епізод з того часу може найкраще схарактеризує глибокий реалізм молодого тоді, заледве двадцятькількалітнього, Олександра Севрюка. Перші тижні революційного зриву використовувала російська демократія разом з большевиками, щоб захопити владу в свої руки й відсунути провідну українську верству від проводу масами.
Тоді саме російський провізоричний уряд князя Львова поспішив розписати вибори до міської самоуправи Києва. Ціль такого зарядження була ясна, — це чекати аж українські національні сили опанують цілком ситуацію і захопити міську самоуправу столиці України в свої руки. Російські демократичні організації, до яких прилучилися навіть російські монархісти, щоб тільки утримати російський характер управи столиці, відразу приступили до шаленої аґітації.
І ось тоді відограв Севрюк рішальну ролю, в так важливій справі уформування місцевої влади Києва.
Не слід забувати, що в ці перші дні революції більшість наших громадян була опанована свого роду романтизмом, який затемнював справи щоденної боротьби за національні права. Олександер Севрюк був саме одним із небагатьох реалістів, які кинулись у вир боротьби за український характер Києва та його міської ради. Він був неоцінимим організатором українських виборчих комітетів і у всіх дільницях столиці: виступав з промовами то в центрі Києва, то на Курінівці, то на Подолі, то. серед робітників залізничих варстатів, то серед моряків з пароплавів і доків на Дніпрі; скрізь будив національну свідомість та влучними арґументами приєднував маси київських виборців для українського виборчого блоку.
Вислідом тієї кипучої праці Севрюка була повна перемога українців і запевнення українського характеру управи міста. Боротьба була нелегка, бо москалі змобілізували всіх — навіть і тих москалів які тимчасово перебували в Києві і зовсім не належали до сталих громадян міста. Був це перший національно-політичний виступ О. Севрюка, який здобув Покійному велику популярність.
Потім настали дні бурхливої праці в Українській Центральній Раді, де О. Севрюк кидався відразу у вічі своєю високою інтеліґенцією й громадським виробленням, не дивлячись на свої молоді роки. Тому, коли прийшли переломові дні мирових переговорів в Берестю, О. Севрюк увійшов з початку в склад мирової делеґації України, а потім став її провідником.
Ці всі події виступають мені перед очима, коли згадаю про цю болючу втрату.
Перед очима — як живий, — стає розбурханий Київ, прикрашений жовто-блакитними прапорами, карні ряди перших відділів українського війська, що дефілюють перед будинком Української Центральної Ради, тисячні маси української молоді, яка з захопленням приймає вістку про оголошення Самостійности України 22 січня 1918 р. і яка зі зброєю в руках іде боронити тієї самостійности. На тлі цих подій постать О. Севрюка залишиться одною з визначніших, бо так тісно звязана вона з героїчним епосом цього національного зриву.
Промови О. Севрюка в ті часи відзначалися річевістю і ясністю. Він був ворогом засідань і багатомовности — тодішньої хвороби діячів чи політиків.
На чужині довелося мені кілька разів зустрічатися з Покійним і то в різних обставинах. На весні 1940 р. Олександер Севрюк заїхав до Букарешту. Він приїхав тоді з Білгороду, де сербська влада перевела масові арешти серед тамошніх українців. Покійний з великою дозою гумору оповідав про свої переговори з сербськими достойниками у справі увільнення арештованих українців. В певному моменті підчас цих переговорів один зі сербських начальників заявив Севрюкові, що і його заарештує, як підозрілого, бо Севрюк — українець, православний і має німецький паспорт, хоча в цілому світі відомо, що німці, або протестанти або католики...
Останній раз я бачив Севрюка в Берліні в жовтні 1941 р. і це побачення дало мені багато цінного матеріялу в наших актуальних справах. Останню вістку від Покійника дістав я вже по його смерті. На карточці, яку він вислав з Берліна на передодні свойого відїзду на Схід.
Букарешт.
Ковалевський 