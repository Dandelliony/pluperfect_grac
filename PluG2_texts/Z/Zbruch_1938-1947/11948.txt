— Конфіската „Діла". — Загроза повені. — Будують нові „доми людове“. — Посвячення костела у Висовій. — Бандитський напад на село Стримба. — Планований лет довкола світа понад оба бігуни.

— Конфіската „Діла". Вчорашнє число (185) "Діла" підпало конфіскаті за передову статтю п. н. „Історична подія“. Наші читачі дістали це число „Діла" один день пізніше тому, що про конфіскату городське староство повідомило у вівторок пізно вечором.
— Вияснення. В „Ділі“ з 25. травня ц. р. (ч. 112) у статті д-ра Ст. Барана п. н. „Кольонізація та зміна метрики" є між іншим таке речення: „Клясичний приклад переходу свідомого українця М. з родиною за дозвіл інтабуляції давно купленої землі на римокатолицтво зайшов недавно в Говилові Великім, теребовельського повіту". Тому, що в теребовельському повіті і в околиці підозрівають, що це торкається родини Марущаків заявляю, що ані я, ані ніхто взагалі з родини Марущаків не перейшов на римо-католицтво. З належною пошаною Марущак Данило.
— Загроза повені. У Львові падає вже третій день дощ. Температура похолодніла і тому з гір утікають літники. На вулицях міста видно прохожих в осінніх нагортках, у кальошах і на диво у снігівцях. В усіх допливах Висли вода піднеслася навіть до 3 і пів метра понад нормальний рівень і тому підкарпатським місцевостям загрожує повінь — тимбільше, що далі паде дощ.
— Будують нові „доми людове“. В Журавні поляки докінчують будову "дому людового", а в селі Протесах пов. Жидачів звезли камінь і матеріял на будову „дому людового".
— Посвячення костела у Висовій. В селі Висова у Грибівщині на західній Лемківщині поляки збудували новий костел заходом війська і польських орґанізацій. Костел посвятив єпископ Лісовський з Тарнова. В посвяченні взяв між іншим участь директор департаменту міністерства освіти Новак і краківський віцевоєвода д-р Малашинський.
— Бандитський напад на село Стримба. В ночі з понеділка 22. ц. м. на вівторок 23. ц. м. невідомі напасники знищили 28 будинків у селі Стримба, у присілку „Буковина" недалеко Надвірної. Напасники зовсім знищили салю „Просвіти“, де здемолювали сцену, куліси, бібліотеку і радіо-апарат та повиривали вікна з футринами. Зовсім здемолювали крамниці Семенюка, Спасюка й інші. В цих крамницях знищили обстанову, а товари: цукор, нафту, муку — вимішали разом. Напад трівав від год. 11.30 до 1.30 вночі. Напасники стріляли і побили 10 осіб. В селі великий переполох.
— Планований лет довкола світа понад оба бігуни. Совітський летун Ґромов пише на сторінках часописі «Красний Спорт», що підготовляється до нового лету довкола світа. Траса лету з Москви йде понад північний і полудневий бігун з поворотом до Москви. Цю трасу, довгу 39 тисяч км., задумують большевицькі летуни перелетіти без осідання. 