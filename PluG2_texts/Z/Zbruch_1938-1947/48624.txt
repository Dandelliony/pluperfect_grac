Відділ наукової бібліографії і консультації. — Львівський природознавчий музей

Відділ наукової бібліографії і консультації
В середині вересня 1940 р. Львівська філія бібліотеки Академії наук УРСР розпочала організацію відділу наукової бібліографії та консультації. Завдання відділу — складання вичерпної бібліографії з того чи іншого питання, створення списків рекомендованої літератури, з'ясування будьяких дрібних питань, незрозумілих для читачів тощо.
Для того, щоб довідку можна було дати швидко, відділу довелося зібрати спеціальну інформаційну бібліотеку, число книжок якої досягло майже 7 тисяч томів. Зібрана була колекція енциклопедій на російській, українській, польській, французській, німецькій, англійській, литовській та інших мовах. Ці енциклопедії є загальні і спеціальні — по літературі, сільському господарству, мистецтву тощо. Збірка бібліографічних довідників (на різних мовах) включає також і спеціальні праці по історії, літературі, праву, військовій справі і т. д. Дуже цікава збірка біографічних бібліографій та лексиконів різними мовами.
Є досить велика колекція головних законів різних держав: "Кодекс Юстиніана", "Русская Правда", "Кодекс Наполеона" (в оригінальному виданні), закони австрійської і російської імперій, закони та постанови уряду СРСР. Для економістів є велика кількість довідників із статистики. Серед них цікавий курйоз. — "План праці Львівської сільськогосподарської управи" на 1989—1940 рік, складений, очевидно, до вересня 1939 року. Тепер він може служити лише... зразком сміхотворного планування.
Крім довідників по ботаніці, зоології, техніці, в довідковій бібліотеці є велика і достатньо повна колекція путівників (біля 300), адресових та телефонних книжок і т. д.
Підсобним матеріалом для користування всіма цими книгами служить збірка із 170 словників. Під час комплектування її було вирішено зібрати словники всіх імовірних мовних комбінацій. Звичайно, 170 словників далеко не вичерпують усіх можливостей, але вже тепер серед них можна зустрінути такі рідкі мовні комбінації, як: вірменсько-італьянський, осетино-німецький, грузинсько-французький, польсько-іспанський словники, а також словники палі (мова острова Цейлона) — англійський, тунгузсько-російський, коряксько-російський тощо.
Довідкова бібліотека доступна всім читачам, а особливо цінна для групи консультантів, які працюють у відділі.
Тепер відділ, крім цього, розпочинає роботу над створенням великої крайознавчої картотеки західних областей України, яка має охопити і систематизувати в рамках можливості праці, що колинебудь були написані про цю територію. Робота розрахована на кілька років.
Для видачі довідок, які бібліографи мають можливість дати відразу з 10 годин ранку до 11 год. вечора, працює спеціальне довідкове бюро.
Комплектування довідкової підручної бібліотеки ще не закінчено. Робота бібліографічного відділу ще не набула належного розмаху, головним чином тому, що читачі мало поінформовані про цей відділ. Але є всі дані думати, що в найближчому майбутньому бібліографічний відділ набуде великого значення для наукової роботи Львова.
М. Гудзович, зав. відділом бібліографії бібліотеки Академії наук УРСР. Львівський природознавчий музей
Львів може сміло гордитися найбільшим на Україні природознавчим музеєм. У скромних сірих мурах будинків по вул. Рутовського, 18 та Радянській, 24 зібрані величезні скарби з усіх ділянок природознавства. Тут перед очима відвідувача оживає минуле нашої землі, оживає багата, різноманітна фауна. Тут спеціаліст може вивчати рослинний світ західних областей, мінералог чи геолог пізнає підземні багатства — корисні копалини теж важливі в господарському житті країни. Школяр чи боєць, робітник чи селянин — всі вони можуть краще знати величні закони розвитку органічного життя на землі, пізнати геніальну теорію еволюції Дарвіна, навчитись шанувати природу, любити її.
Львівський науково-природознавчий музей Академії наук УРСР — установа молода, виникла в 1940 році через злиття двох львівських природознавчих музеїв: музею колишнього Наукового товариства ім. Шевченка та колишнього музею ім. Дідушицьких. Характер і розвиток обох музеїв були неоднакові. Музей товариства ім. Шевченка виник завдяки настирливій праці кількох одиниць, які весь вільний час присвячували йому. Матеріальні фонди музею були мізерні. Перед війною в 1939 році він мав всього одного штатного працівника, якому доводилось бути всім — науковим співробітником і господарем, екскурсоводом, і секретарем. В таких умовах наукова праця була дуже тяжка, а дуже цінні збірки, особливо мінералогічні та петрографічні, зовсім не опрацьовувались. Колишній музей ім. Дідушицьких виник, як приватна власність великого землеволодаря Володимира Дідушицького в 50 роках минулого сторіччя, а оформився юридично в 1893 році. Музей цей на початку мав забезпечену матеріальну основу, але в останніх роках, коли польська держава відмовилася від асигнувань та довелось утримувати музей приватними фондами, почався занепад, який тривав аж до моменту організації радянського музею Академії наук УРСР.
Різко змінився стан, коли обидва музеї були об'єднані в науково-природничий музей Академії наук УРСР. Радянський уряд високо оцінив величезну роль музеїв у розвитку біологічних наук, в розвитку народного господарства та у вихованні трудящих. З відсталого закладу, що відгородився від життя і суспільства, треба було створити новий музей, що мав служити популяризації біологічних наук серед широких мас і стати життєздатною науковою установою.
Чи не найбільшим та найціннішим відділом музею треба вважати відділ зоологічний. Переважна більшість його експонатів розміщена на першому поверсі будинку по вул. Рутовського, лише невеличкі збірки птахів та частина матеріальних фондів безхребетних тварин розміщені в музеї по вул. Радянській. В основу зоологічних збірок лягли орнітологічні збірки засновника музею В. Дідушицького. Сам орнітолог зумів зібрати велику колекцію птахів в основному на території Галичини та Волині. Справді збірка ця, що налічує кілька тисяч екземплярів — єдина на Україні: такого багатства видів та відмін не знайти в іншому музеї. Серед фауни ссавців бачимо прекрасні зразки деяких тварин, що тепер уже дуже рідкі на наших землях або зникають зовсім, як от, наприклад, зубр з Біловежі, карпатські ведмеді, рисі, лосі, бобри та інші. Між ними ряд цінних хутрових тварин.
Велика кількість препаратів риб, законсервованих в спирті, показує рибне багатство рік західних областей. Бачимо тут величезні західні осетри, зловлені в Сяні, та надзвичайно цінну рибу — гірського пструга, що живе в карпатських річках. Колекції хребетних тварин — невичерпне джерело вивчення шкідників сільського господарства. В музеї є великі й цінні колекції Ломніцького, Верхратського, Новіцького, Дзендзєвича, та інших дослідників краєвої фауни. А лекції ці переважно закриті — доступні лише спеціалістам, а для широких кол відвідувачів виставлено систематичний перегляд комах та зразки найнебезпечніших шкідників сільського і лісового господарства. Всі збірки, особливо безхребетних тварин, систематично поповнюються.
Великим досягненням зоологічного відділу треба вважати улаштування відділу, присвяченого Дарвінові та дарвінізмові. Правда, відділ цей некомплектний, має деякі недоліки, але все ж початок зроблено. Треба сподіватися, що незабаром відділ еволюції займе одне з почесних місць в музеї. Зоологічний відділ звертає велику увагу на те, щоб представити якомога обширніше та якісніше велике вчення Дарвіна.
Треба ще згадати кількома словами про наукову роботу музею. Наукові співробітники, опрацьовуючи ряд теоретичних тем, одночасно працюють над дуже важливим з господарського та практичного боку питаннями, як от по торфу, корисних рослинах тощо.
В. Лазоренко, старший науковий співробітник музею 