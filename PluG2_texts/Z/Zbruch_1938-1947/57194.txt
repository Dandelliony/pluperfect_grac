Пам'яті матері Северини Париллє

Над Львовом щойно пролунали гармати, і затихла бойова музика бомб та шрапнелів. Пощерблені мури, купи цегли й каміння на пішоході, а повно дрібного скла під ногами.
Вересень 1939 р. Був холодний сірий ранок без усміху сонця.
Мати Северино, ми зустрілися тоді на "інститутському" подвір'ї недалеко руїн частини монастиря (бомба саме розбила одне крило). З хрестом на грудях, у чорній василіянській рясі, із шляхетними рухами — Ви повагом ішли. Так запам'ятала я Вас іще зі шкільної лавки, коли на годинах української історії Ви снували перед нами веселкове мереживо дум і мрій, що колись усі разом поїдемо у Золотоверхий і опісля Дніпром попливемо на Тарасову Могилу.
— Упав один ворог, а прийшов другий, жорстокіший. — Ви сказали тепер, і ми привітались уперше після трьох тижнів німецько-польської війни.
Вам жаль стало бідної прибиральниці, що марно згинула під час останнього бомбардування, а разом із тим Вас гризла важка турбота за Церкву, за нашу культуру й молодь, за весь український народ. Потім звернули Ви розмову на свій етнографічний музей — вислід невсипущої праці цілої низки літ. — Продовж кількох днів ми сходилися з ученицями на шкільному горищі біля географічного кабінету, де містилися скрині з Вашими скарбами. Тут перед оком заздрого профана заховалась чудова народна ноша з таким багатством кольористики й орнаменту, на які тільки може здобутися уява українського села. Костюми позичали звідсіль свого часу наші красуні для вечірок та виступів і збирали опісля за них гучні оплески. Ці скарби їхали з Вами за океан і світами розносили славу українського народного мистецтва. Ви рішили передати оцих своїх діток барвистих музеєві НТШ, щоб забезпечити на майбутнє їх долю. Хто з нас — гуртка кількох учителів і учениць гімназії СС. Василіянок, не пам’ятає, як нас доводилось нераз під схрещені погляди опікунів з комсомолу і НКВД вести у вашій келії таємні розмови, від яких міг би завалитися хіба цілий СССР, якби тільки треба було слів, а не вчинків? Ви дивились своїми розумними очима на світ одверто і ясно й найприкрішій правді вміли ставити піднесене чоло назустріч.
З грудня 1939 до квітня 1940 рр. прийшли для Вас жахливі дні. Ми всі тоді жили під наглядом НКВД. Старий чекіст, директор з осатанілим обличчям день-у-день усім нам погрожував за щонебудь судом і за недостачею тем розказував знехотя про розстріли контрреволюціонерів. А на Вас дивився, як тільки дивиться кат на свою жертву.
— Підете пад суд, Стефаніє Адольфівна! Сволоч, панімаєтє... пад стєнку! — скаженів з приводу якогось нещасного мікроскопу.
Допити, візитації, прилюдна лайка без уваги на сивий волос, а пізніми вечорами старий слідчий пес — Ви жили з ним під одним дахом — нишпорить по горищі, ану ж знайде "інтерєсний документ"!
Вкінці засідання профспілки, на якому Вас виключено з місцевкому, а опісля звільнено зі служби за те тільки, що Ви неприкаяна "обманщіца, злодійка-манашка" не відреклися своїх Святощів... Це було пекло — не нарада! На другий день ми ще вдвох перейшлися по сходах, обмінялись декількома словами, але Ви, либонь, у своїй уважливості не наважувались говорити зі мною довше, щоб не пошкодити мені... Більше в житті не судилось нам бачитись.
— Мати Северино, тепер знову гримлять гармати, обернулась картка історії, і на зміну стала валитися большевицька тюрма народів; на українських землях, звільнених від червоної орди, кується нова доля.
Був літній погожий день, коли на мурах монастиря СС. Василіянок у визволеному Львові замаяли визвольні прапори, а мені так хотілось було бігти до Вас і погуторити на хвилюючі теми, але в ту пропам’ятну мить Вас уже не було в живих. Ще взимку, 2 лютня 1941 року, спочило Ваше натомлене серце в Струсові, на рідному золотополому Поділлі, куди все життя рвалася Ваша душа.
Антоніна Струтинська. 