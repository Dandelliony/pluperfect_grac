◦ ◦ ◦ ◦ ◦ ◦ ◦

Зголошення до фахових шкіл. На основі розпорядку Ґенерального Ґубернатора всі учні купецьких і ремісничих фахів та зайняті в домашньому промислі обовязані ходити до фахових шкіл. Обовязком працедавців допильнувати, щоб їх учні зголосилися до тих шкіл і правильно ходили до школи. Хто не застосується до цього розпорядку, буде строго покараний. У Кракові мають зголоситися до фахових шкіл: а) учениці, що працюють в купецтві, в понеділок і пятниці між год. 17—19, вул. Льоретанська 16; б) учні, що працюють в купецтві, в понеділки й пятниці, між год. 18—20, в бараковій школі при Ал. Красінського; в) учениці ремісничих фахів і в домашньому промислі — щоденно від год. 10—12, вул. Сирокомлі 21; г) учні, що працюють в ремісничих фахах і в домашньому промислі — щоденно від год. 11—20, вул. Дітля 2. При зголошенні треба принести такі документи: 1) метрику, 2) свідоцтво покінчення вселюдної школи, 3) подання з життєписом, 4) посвідку від працедавця. Вписи тривають до 31. серпня ц. р. Вписове 4 зол.
Перше число "Сільського Господаря". Вже появилося 1. ч. "Сільського Господаря", госп.-кооп. часопису (за серпень) господарського т-ва "Сільський Господар" та української кооперації в Ґен. Ґубернаторстві. Ст. 18. Видає: "Сільський Господар" в Ярославі, Ринок 6. Виходить раз у місяць. Річна передплата 9 зол., ціна поодинокого числа 80 сот. Зміст цього числа: Є. Храпливий: Наш часопис до своїх Читачів; інж. А. М-ич: Змінені умовини; проф. В. Доманицький: Українське сільське господарство в добу війни; інж. аґр. Романенко: Засіваймо наші поля кращими сортами пшениці та жита; інж. аґр. М. Каплистий: Як треба гноїти помічними гноями; Управа ріпаку; інж. Т. Білоус: Доглядаймо пасовиська; Л. Бачинський: Що робити з садами? — Годівля і плекання тварин. Д. Івашквич: Праця в пасіці по медобранні; інж. М. Боровський: З пасічницького фронту; Інстр. М. Крупа: Посилаймо дітей до Хліборобського Вишколу Молоді; Другий кооперативний зїзд в Ярославі. — Яр. Дригинич: Від низової кооперативи до повітової централі. — Обіжники та комунікати. — Вісті з місць. — Правні поради. — Цей часопис необхідний для кожного нашого господаря.
Особисте. Заінтересованим подаю до відома, що з днем 13-го серпня ц. р. перестав я бути членом мистецької орґанізації "Зарево". Д-р Євген Цегельський. 