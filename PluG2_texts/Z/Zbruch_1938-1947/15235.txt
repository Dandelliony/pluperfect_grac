Виїзд українських артистів до Америки. — Перша премієра Театру ім. І. Котляревського.

Виїзд українських артистів до Америки. Українська артистична пара п-і Марія Сокіл і п. Антін Рудницький виїхали цими днями вдруге до Америки. Перед своїм виїздом їх приняв — разом із головою Т-ва "Народня Лічниця" през. В. Децикевичем — Й. Е. Митрополит, якому вони склали звіт зі свого першого артистичного турне, що його вели — як відомо — під фірмою і на дохід "Народньої Лічниці". Митрополит живо цікавився ріжними подробицями з побуту наших артистів за океаном та дав їм своє благословенство на дальшу їхню працю, окремо теж прислав їм листа з висловами признання. М. Сокіл та Антін Рудницький мають замір концертувати тепер у Канаді та причинитися теж до вистави кількох українських опер. На двірець проводив їх гурт приятелів і знайомих.
Перша премієра Театру ім. І. Котляревського. Режисерія нашого репрезентативного театру викінчує підготову до романтичної комедії з XVII століття Юрія Косача п. з. "Кирка з Льолєо" (Львівська спокусниця). Режисер Театру Володимир Блавацький з цілим артистичним ансамблем опрацьовує гарний і ориґінальний текст пєси Ю. Косача бажаючи запрезентувати нашому громадянству зєдинені театри б. "Заграву" і б. ім. Тобілевича з якнайкращого боку. Музику до "Кирки з Льолео" написав нам відомий композитор д-р Нестор Нижанківський, декорації і костюми ладить декоратор театру А. Боровик. Мистецькі прикмети романтичної комедії Ю. Косача дозволяють сподіватися, що "Кирка з Льолєо" стане ревеляцією першого сезону театру ім. Котляревського. Львівська публика матиме нагоду оглянути цю пєсу 1. грудня ц. р. на сцені Театру "Ріжнородностей". 