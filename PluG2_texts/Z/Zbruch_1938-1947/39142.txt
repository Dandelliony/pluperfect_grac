◦ ◦ ◦ ◦ ◦ ◦ ◦

Зведення німецького командування
БЕРЛІН, 16 (ТАРС). Німецьке інформаційне бюро передає зведення німецького командування, в якому говориться: "Німецький підводний човен потопив кілька вантажних суден противника загальною водотоннажністю в 23.600 тонн. Інший підводний човен торпедував нафтоналивне судно водотоннажністю в 9 тис. тонн, яке ішло під посиленим конвоєм.
15 липня в результаті неодноразових атак наших літаків проти англійських кораблів в Ла-Манші наша авіація потопила 3 вантажних пароплави загальною водотоннажністю в 18 тис. тонн. Крім того, бомбами пошкоджено 5 інших торгових суден.
Протягом дня наша авіація бомбардувала англійські аеродроми Пембрука, Плімута і Бісестера, портові споруди Кардіффа і Брайтона і один авіаційний завод. В результаті бомбардувань виникли численні пожежі і сталися вибухи.
Минулої ночі англійські літаки бомбардували кілька пунктів західної і північної Німеччини. Бомбардування не заподіяло ніяких пошкоджень".
Зведення італьянського командування
РИМ, 16 липня. (ТАРС). Агентство Стефані передає таке зведення італьянського командування: "Торпедування англійського есмінця, про який повідомлялось у вчорашньому комюніке, сталось під час морського бою між одним з наших підводних човнів і шести ворожими есмінцями.
Один з наших авіазагонів бомбардував в Палестині базу важливого нафтового центру Гаіфи. Це бомбардування викликало пожежі на складах і в нафтосховищах. Вогонь від пожеж було видно на відстані 200 кілометрів. Всі наші літаки повернулись на свої бази.
Англійські літаки провели безуспішний нальот на Тобрук. Під час нальоту збито один англійський літак. Екіпаж літака взято в полон.
У східній Африці наші війська зайняли Теркалі (Кенія), Тага (Англо-Єгіпетський Судан) і ряд інших пунктів. Намагання противника окупувати наші позиції в районі озера Рудольфа нашими частинами відбито, при чому противник мав втрати". 