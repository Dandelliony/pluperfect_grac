◦ ◦ ◦ ◦ ◦ ◦ ◦

Англійські повідомлення
ЛОНДОН, 24. (ТАРС). В опублікованому міністерством авіації комюніке говориться, що нальоти німецької авіації в ніч на 24 жовтня провадились переважно на лондонський район і графства Центральної Англії. Нальоти тривали з інтервалами протягом всієї ночі. Масштаби нальотів німецької авіації були не дуже великі. В ряді пунктів зруйновані жилі і торгові будинки. Число людських жертв невелике. Бомби скинуті в одному місті Північно-східної Англії. Вибухами заподіяна матеріальна шкода і є людські жертви. Крім того, німецькі літаки скинули бомби в деяких пунктах Південної Шотландії. Число жертв і матеріальна шкода незначні. Хоча польоти німецьких літаків і зареєстровані над рядом інших пунктів країни, проте звідти не надходили повідомлення, що там скинуті бомби. Офіціально повідомляється, що в ніч на 24 жовтня англійська авіація бомбардувала воєнні об'єкти як в Берліні, так і в інших містах Німеччини.
Повідомляється також, що в результаті систематичних нальотів англійської авіації на Німеччину була зупинена робота на великих нафтоперегінних заводах в Гамбургу. Біля гамбурських доків повністю знищено 3 елеватори з 10 тис. тонн пшениці. Пошкодження заподіяні докам, а також багатьом будинкам, розташованим поблизу від доків. Крім того, в Ельзенкірхені зруйнований газгольдер. В Берліні виведений з дії завод, який випускає точні прилади для воєнних цілей, і один машинобудівний завод. Під час останнього нальоту на Берлін від вибуху бомб сталися сильні пожежі і пошкоджена сіть залізниці
Агентство Рейтер повідомляє додаткові подробиці про вчорашні денні нальоти німецької авіації на Англію. Німецькі літаки скинули бомби ще на ряд пунктів лондонського району, а також на одно місто в східній частині Середньої Англії і на одно місто в графстві Кент. В усіх цих пунктах бомбардуванням зруйновано кілька будинків. Є людські жертви.
ЛОНДОН, 23. (ТАРС). 22 жовтня німецька авіація зробила інтенсивний наліт на Лондон. Однак далі протягом ночі були тривалі періоди затишшя, які порушувалися лише випадковими бомбардуваннями околиць міста одиночними німецькими літаками. Описуючи початок нічних нальотів німецької авіації на Лондон, "Дейлі експресс" вказує, що вперше за весь час німецькі літаки провели таку запеклу атаку Лондона ввечері. Після того, як кілька німецьких літаків з'явилися над містом, там спалахнули пожежі. Скинуто багато запальних і фугасних бомб порівняно невеликого калібру.
Німецькі повідомлення
БЕРЛІН, 24. (ТАРС). Німецьке інформаційне бюро передає таке зведення верховного командування німецької армії: "В наслідок несприятливої погоди в районі Британських островів дії нашої авіації протягом вчорашнього дня обмежились озброєною розвідкою, під час якої були скинуті бомби на Лондон і на фабричні споруди в Центральній Англії. Вночі важкі німецькі бомбардувальники знов атакували англійську столицю, скинувши при цьому велику кількість бомб. Ворожі судна, які намагалися наблизитись до бельгійського побережжя, були відігнані огнем морської артилерії. Англійські літаки вніч на 24 жовтня появились над Німеччиною і намагались атакувати Берлін. Лише окремим ворожим літакам удалось досягти німецької столиці. Літаки скинули головним чином запальні бомби на жилі квартали. Бомбардування заподіяло шкоду житловим будинкам. Виникло кілька пожеж, які, проте, удалось швидко ліквідувати завдяки швидкому втручанню пожежних і допоміжних загонів. В одному місті бомби попали в заводський будинок. Шкода була незначною. Один німецький літак не вернувся на свою базу."
БЕРЛІН. 24. (ТАРС). Німецьке інформаційне бюро повідомляє, що в ніч на 24 жовтня німецькі літаки успішно бомбардували воєнні об'єкти одного з міст Шотландії.
Дії англійської авіації
ЛОНДОН, 23. (ТАРС). Міністерство авіації передає подробиці нальотів англійських бомбардувальників на Гамбург і інші міста Німеччини вніч на 22 жовтня. Воєнні кораблі, які будуються на верфях фірми "Блом і Фоссе", зазнали запеклого нападу. Більше години на верфі скидали багато тонн фугасних і запальних бомб. У Рурській області з'єднання важких бомбардувальників зробило наліт на нафтоочисний завод в Рейсгольці, поблизу Дюссельдорфа. Протягом 10 хвилин на цей завод безперервно скидали фугасні і запальні бомби, що викликали 14 пожеж в зоні цього об'єкту. Крім цього, відмічені численні пожежі і вибухи на товарній станції Дюссельдорфа.
ЛОНДОН, 24. (ТАРС). Агентство Рейтер передає, що на думку авторитетних кіл Лондона, небезпека німецького вторгнення в Англію ще не минула, не зважаючи на шкоду, заподіяну за останні півтора місяця німецьким базам вторгнення. За цей час англійська авіація піддала бомбардуванням все побережжя, яке знаходиться в руках противника, довжиною в 2.000 миль від Нарвіка і до Бордо. Англійська авіація піддала бомбардуванням доки, казарми, аеродроми, електростанції, залізничні колії і воєнно-морські арсенали, розташовані на голландському, бельгійському і французькому побережжі. Інформаційний відділ міністерства авіації опублікував учора повідомлення, в якому вказується, що в результаті бомбардувань заподіяні сильні руйнування в двох основних доках Дюнкерка. В Бресті успішних нальотів зазнали арсенал і аеродром. В Кале огнем знищені будинки біля південно-східної частини сухих доків. Східна частина доків пошкоджена. Значні пошкодження заподіяні також шлюзам між внутрішнім басейном і торговим портом. За наявними відомостями, розташована по сусідству електростанція повністю знищена. В Лореані пряме попадання бомб було відмічене на будови, які знаходяться на дамбі. Руйнування заподіяні також базі торпедних катерів. Міни, установлені англійськими літаками за межами гавані, привели до загибелі кількох суден. Починаючи з 5 вересня, англійські літаки безперервно бомбардували зосередження військ і матеріалів противника. З різних джерел надходять відомості про тяжкі руйнування, заподіяні англійською авіацією, на території противника.
Становище в Мексіці
НЬЮ-ЙОРК, 24. (ТАРС). Газета "Нью-Йорк Таймс", спиняючись на повідомленні про те, що Мексіка анулювала японську нафтову концесію і відмовилась продавати Японії залізний лом, пише, що починаючи з весни цього року, Мексіка все більше втягується в американську орбіту. Новообраний президент Авіла Камачо намагається забезпечити доброзичливе ставлення з боку США.
За повідомленням кореспондента газети "Нью-Йорк Геральд Трібюн" з Мексіко, кілька друзів новообраного президента Авіла Камачо виїхали в США з метою "умиротворити" потерпілого поразку на президентських виборах кандидата Альмасана і умовити його повернутися в Мексіку.
Лаваль знову виїхав з Віші
БЕРЛІН, 24. (ТАРС). Німецьке інформаційне бюро передає з Женеви, що Лаваль, який повернувся вчора для доповіді у Віші, сьогодні ранком знову покинув місто.
Нова мобілізація в Англії
ЛОНДОН, 24. (ТАРС). Як передає агентство Рейтер, вчора було офіціально оголошено, що всі військовозобов'язані 35-літнього віку повинні зареєструватися 9 і 16 листопада для несення військової служби.
Повітряне бомбардування Осло
НЬЮ-ЙОРК, 24. (ТАРС). Як передає агентство Юнайтед Пресс, англійські літаки бомбардували вчора Осло. Жителі прикордонних районів Швеції заявляють, що вибухи були чутні з перервами протягом усього дня.
"Монітер" про опозиційні настрої у Франції
БОРДО, 24. (ТАРС). Агентства Гавас передає з Клермон-Ферана, що місцева газета "Монітер", зв'язана з урядовими колами, сигналізує про наявність у Франції опозиції, направленої проти заходів Петена. "Коли хочуть називати речі своїми іменами, — пише газета, — то треба констатувати, що існує "опозиція". Звичайно, вона не проявляє себе відкрито. Це — скрита "опозиція", яка виявляється в найрізноманітніших формах. Уряд з свого боку не потерпить, щоб його діям перешкоджали сторонники старого режиму".
Зведення італьянського командування
РИМ, 24. (ТАРС). Агентство Стефані передає зведення італьянського командування:
В Північній Африці противник при підтримці бронетанкових частин і артилерії атакував наші авангардні частини, розташовані в зоні Мактіла (в 25 кілометрах на схід від Сіді-Баррані). Атака відбита; противник лишив на полі бою кілька убитих. Інші частини противника, які атакували наші позиції в районі Алам Ель Туммо (на південь від Сіді-Баррані), були примушені до втечі. Італьянські частини захопили кілька полонених і воєнне спорядження. Ворожа авіація скинула кілька бомб в районі Сіді-Баррані. Бомби не заподіяли пошкоджень.
В Східній Африці наша авіація бомбардувала воєнні об'єкти на острові Перім, викликавши великі пожежі. Крім того, наша авіація бомбардувала ворожі війська в Дуката (в районі озера Рудольфа).
Ворожа авіація бомбардувала: Массауа, аеродром Бахрдар (на південний схід від озера Тана), Тессеней, Гондар і аеродроми Аломата, Дессі і Декамере. Пошкодження незначні. Крім того, противник зробив нальоти на Ассаб, Асмара, Кассала і Гура. Нальоти не заподіяли шкоди. Італьянський есмінець "Франческо Нулло", серйозно пошкоджений під час бою в Червоному морі, був затоплений командою поблизу побережжя.
Воєнні дії в Китаї
В центральному Китаї. В провінції Чжецаян основні бої розгортаються навколо Чжуцзі (на південь від Ханчжоу). Японці неодноразово намагались вибити китайців з позицій, які вони займають. Проте китайські війська відкинули японців, які 20 жовтня відступили в північно-східному напрямі.
В північній частині провінції Цзянсі китайці висадили в повітря залізничний міст в районі Деань — Цзюцзян. В цьому секторі китайцями зруйнований також залізничний вокзал.
В провінції Хубей відмічаються сутички в районі Ічана, де китайські війська захопили деяку кількість боєприпасів.
В північному Китаї. На кордоні провінції Шаньсі і Хенань продовжуються сутички в ряді пунктів. Бої тут відбуваються з перемінним успіхом. Відомостей про становище на фронті в Південному Китаї нема. 24 жовтня (ТАРС). 