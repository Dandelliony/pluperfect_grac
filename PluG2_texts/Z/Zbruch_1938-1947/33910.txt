Зведення верховного командування німецької армії за 6 місяців війни

Німецьке інформаційне бюро опублікувало зведення верховного командування про воєнні дії за перші 6 місяців війни.
"Німецька армія — говориться в зведенні — у 18-денному воєнному поході проти Польщі розбила польські озброєні сили і зайняла територію польської держави аж до німецько-радянського кордону.
Німецькі війська у відповідності з планом зайняли позиції на лінії Зігфріда, яка була продовжена аж до побережжя Північного моря. Противник не зважився наблизитись до німецьких укріплень ні на одній з ділянок лінії Зігфріда, не говорячи вже про напад на неї. В сутичках німецьких розвідувальних і ударних загонів німецькі війська показали високі бойові якості і високу техніку. Там, де противник намагався проникнути в полосу першої лінії оборони, німецькі частини рішучими контратаками відкидали його на вихідні позиції.
Німецький воєнно-морський флот, знищивши польський флот, почав успішні операції проти воєнних флотів Англії і Франції.
В завдання німецького флоту в Північному морі крім забезпечення безпеки плавання в німецьких водах і охорони німецького торгового флоту, входило також здійснення війни проти ворожого торгового судноплавства. В цій війні брали участь надводні і підводні сили німецького флоту. Одночасно були вжиті мінні атаки на східному і західному побережжі Англії. В Атлантичному океані оперували німецький лінкор "Адмірал граф Шпее" і лінкор "Дейчланд". В результаті операцій німецьких великих воєнно-морських сил у північній частині Атлантичного океану противнику було завдано великих втрат. Німецькі воєнні кораблі знищили такі воєнні кораблі противника: лінкор "Ройял Ок", авіаносець "Корейджес", допоміжний крейсер "Роуалпінді", 8 есмінців: "Бланш", "Джінсі", "Дачесс", "Гренвіль", "Ексмаус", "Віконт", "Дерінг" і "Джерсі". Було також потоплено ряд підводних човнів, 20 інших кораблів різного класу, сторожових кораблів, мінних тральщиків і інш.
Тяжкі пошкодження одержав і флагманський корабель англійського флоту лінкор "Нельсон", лінкор "Бархем", лінкор "Рапалс", важкий крейсер "Ексетер", важкий крейсер "Бельфаст" і велика кількість есмінців, сторожових суден і підводних човнів. За цей же період німецькі воєнні морські сили потопили 532 пароплави противника і нейтральних країн, що йшли під конвоєм англійських воєнних кораблів загальною водотоннажністю в 1.104.913 брутто-регістротонн. 
В порівнянні з цими втратами власні втрати німецького флоту були незначні. Німеччина втратила один лінкор, 2 есмінці, 6 сторожових суден і мінних тральщиків і 11 підводних човнів.
Німецька авіація взяла активну участь у польському поході. Одночасно з діями проти польської авіації німецька авіація розвинула активні дії на заході. Німецькі літаки часто при несприятливій погоді здійснювали глибокі розвідувальні польоти над Англією і Францією. Німецькі літаки досягали Оркнейських і Шотландських островів.
Наші літаки неодноразово здійснювали нальоти на воєнно-морські сили противника, озброєні торгові пароплави і каравани суден, що йшли під захистом воєнних кораблів. Під час цих нальотів було потоплено 65 пароплавів загальною водотоннажністю в 75 тисяч брутто-регістертонн. Мова йде в більшості випадків про пароплави противника або про пароплави нейтральних країн, навантажених товарами для Англії.
За 6 місяців воєнних дій було збито 285 англійських і французьких літаків. До цих втрат авіації противника слід додати 50 літаків, які знаходилися на потопленому англійському авіаносці.
Таким чином, число збитих літаків західних держав з часу оголошення війни досягає не менш 335 літаків. Крім того було збито 9 різних аеростатів противника.
Німецька авіація за перші 6 місяців війни втратила всього 35 літаків збитими і 8 літаків в результаті аварії. Отже, загальні втрати німецької авіації становлять 43 літаки".
11 березня (ТАРС). 