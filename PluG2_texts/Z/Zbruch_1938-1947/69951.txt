З Холмщини до Галичини

(Вражіння з прогульки).
Холм зникнув з наших очей. Поїзд жене серед заспаних ще ланів збіжжя і лісів. Це нічого, що в поїзді переповнення, і замість 8 у переділі сидить 28 осіб. Нам весело й починаємо співати. З-за ліса встає золоте сонце, а з-над піль підноситься імла. Подивляємо чудові краєвиди й непомітно доїжджаємо до Львова. Тут зголошуємося до Крмітету, де нам приділюють нічліг і харчівню.
Другого дня оглядаємо Львів і його памятки, а пізніше знову в дорогу. Їдемо до Бродів. Тут, не зважаючи на пізню пору (1 год. вночі), на стації чекають на нас і провадять до українського касина "Основа", де по чудово пересланій ночі дістаємо ще більш чудовий сніданок. Відтак розділюють нас по, домах тутешніх інтеліґентів, де маємо бути до часу, коли приїдуть по нас фіри з сіл. Громадяни Бродів приймають нас дуже прихильно і ввічливо.
До села Шнирів я приїхав уже під ніч. Хата війта, в якого я затримався, наповнюється скоро господарями, що раді послухати цікавих новинок про Холмщину. Розпитують про все, й всім цікавляться. Але побачили, що мені замикаються самі очі від утоми, пращають мене й розходяться по хатах.
Ранок чудовий. Іду в село. Мені показують могилу, що її висипали селяни на памятнику увільнення від большевиків, а дальше читальню. Хати в селі гарні й чисті, а перед кожною росте вишневий садок. Селяни усміхаються до нас приязно і витають словами "Слава Богу". Довідуюсь багато про окупацію, большевиків та про теперішнє життя в селі. Перед війною давали тут багато театральних вистав. Багато з діяльних громадян вивезли большевики, а трохи згинуло на війні. Але всі вірять тут у краще завтра.
Вертаю на Холмщину повний нових вражень віри в наше майбутнє.
Ю. Л. 