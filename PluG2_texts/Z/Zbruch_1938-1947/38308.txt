Знайдено неопубліковані твори Івана Франка

В архіві Львівської філії бібліотеки Академії Наук УРСР знайдено надзвичайно цінні рукописи двох драм Івана Франка: "Осада корабля" і "Три князі на один престол". Ці твори не лише не були видані, але про існування їх взагалі нікому не було відомо.
Особливий інтерес являє історична драма на три дії — "Три князі на один престол". В ній автор розповідає про князя Всеволода, який поранений в бою виліковується в печері розбійників. Його довірений дружинник, Ростислав, задумав усунути князя з престолу, щоб самому сісти на його місце. Для цього він підмовив своїх дружинників, щоб вони вбили Всеволода, а сам зразу ж поширив чутки, що князь вмер. Скориставшись з цієї своєї вигадки, Ростислав сів на князівський престол. В смерть Всеволода не повірив найближчий його друг Ратибор. Він назвав Ростислава самозванцем і організував проти нього похід. Тут же з'явився й сам князь Всеволод. Самозванець Ростислав гине в двобою з Ратибором, а князь Всеволод заняв свій престол.
Драма закінчується досить щасливо: князь Всеволод називає Ратибора своїм сином, благословлює його під вінець з Мирославою і випускає на волю розбійників, які намагалися його вбити.
Академік Кирило Йосипович Студинський, який інформував нашого кореспондента про цінні знахідки рукописів Івана Франка, заявив:
— Драма "Три князі на один престол" це один з перших творів Франка. Він написав її, коли йому було 20 років. Хоч будова драми далеко ще не досконала, але зате мова в ній місцями дуже гарна. Той факт, що драма "Три князі на один престол" зразу же після написання була переписана студентом — товаришем Франка Йосипом Ю. Красіцьким з с. Дернова, вказує на те, що ровесники поета вже тоді бачили в ньому талановитого письменника. Для мене немає сумніву, що ця драма увійде в 25-томове видання Франкових творів. Тепер цим займається великий знавець творчості Франка академік Михайло Степанович Возняк. Це видання принесе трудящим нашої країни чимало нових, досі неопублікованих творів великого українського письменника Івана Франка.
Наукові працівники Львова, очолювані академіками Студинським і Возняком, посилено працюють над розробкою літературної спадщини великого письменника-революціонера. До 85-річного ювілею з дня народження Івана Франка вони готують до друку всі його твори. 