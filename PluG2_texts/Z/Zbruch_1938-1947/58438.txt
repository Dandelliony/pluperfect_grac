◦ ◦ ◦ ◦ ◦

Роковини смерти М. Лисенка. Старанням Українських музичних та культурно-мистецьких Товариств (Музичного Товариства ім. Лисенка. Спілки українських музик. Інституту народної творчост.) відбудеться в роковини смерти композитора Миколи Лисенка в неділю, 9 листопада в 12 годин вполудне у храмі св. Юра врочиста жалобна панахида.
З кігтів НКВД. Відомий молодий український піяніст Северин Сапрун повернувся цими днями з Києва. Вирятувався чудом з кігтів НКВД. Вітаємо зірку нашої музики на Галицькій землі.
Не буде вуличних кіосків у Львові. Зарядженням влади ліквідується приватні кіоски у Львові. Колишні власники кіосків могтимуть відчиняти крамниці, підшукуючи собі відповідні приміщення. Щезнуть з вулиць міста інколи дивовижні й неохайні будки. Це причиниться до піднесення естетичного вигляду міста.
Свідоцтво моральности. У зв'язку з тим, що до відчинення якогонебуль підприємства конечним є мати свідоцтво моральности, слід знати, що від тепер таке свідоцтво видає не Дільницевий Уряд, а Державна Поліція, при пл. Смольки 3.
Спеціяльні суди. На зарядження керівника Головного Виділу Юстиції при Уряді Ген. Губернатора створюють у Галичині Спеціяльні Суди з осідком у Львові, Станиславові й Тернополі. Доки не утворяться Німецькі Суди в Галичині, вони судитимуть ті справи, що належать до німецьких.
Ціни на товарах. У подрібній торгівлі у крамницях на торгових площах і на вулицях слід на всіх товарах подавати висоту ціни двома мовами — німецькою і польською. Ціна повинна бути подана в золотих грошах.
Ремонт львівської залізничої стації. Львівська залізнича стація була широко відома у світі й захоплювала своєю красою й доцільним розплануванням приміщень. В наслідок воєнних дій львівська стація багато потерпіла; бомби знищили входову галю і прекрасні фрески, що зображували господарське життя й характер Галицької землі. Большевики навіть не думали братися за відбудову стації, хоч господарили у Львові два роки. Щойно тепер німецькі чинники взялися за відбудову зруйнованої будівлі й незабаром вона вернеться до давньої краси.
Паливо для підприємств. Усі підприємства, що хочуть дістати паливо з Бюра Палива (вул. Бурлярда 4), мусять раніше одержати з Торговельної Палати (в інж. Гана) посвідку, що вони справді існують. З цією посвідкою слід піти до Відділу Господарки Вугіллям (Бевіртшафтунгсштеллє фір Колє) при вул. Осолінських 4 ІІ. пов., де одержать карту з запотребування (Бецугшайн). На цю картку видасть їм Товариство Палива відповідну кількість палива, яке можна відобрати або на Черновецькій стації, або на Підзамчі.
Нові назви вулиць. В дальшому перейменуванні львівських вулиць вул. Зіморовича названо Аронштр., вул. Хорущини — Цу дер Геген Гассе, вул. Сокола — Фалькенштр., вул. Малецького — Беренштр., вул. Осолінських — Постштрассе.
Спілка українських музик. Установчі збори у Львові. Львів, 7 листопада. Спілка українських музик відбула загальні збори дня 3 ц. м. в залі Музичного Товариства ім. Лисенка. Збори прийняли і затвердили листу дійсних членів Спілки в поважному числі — 71 та членів кандидатів у числі 5. Відтак вибрано правління в числі п'ятьох осіб, а саме: Ст. Людкевича як голову, З. Лиська, В. Витвицького. Цісика Володимира та Антоновича Мирослава — як членів правління, та до контрольної комісії В. Барвінського та Т. Шухевича. Відтак передискутовано і ухвалено ряд організаційних та біжучих актуальних справ, і яких найважніші торкались оживлення нашого концертового життя зокрема реалізації симфонічних концертів, радієвих музичних передач, відносин Спілки до інших мистецьких спілок і т. п. Домівка Спілки міститься при вул. Сикстуській 63. ІІ. пов., м. 5, одначе покищо письма треба адресувати, вул. Шашкевича ч. 5. Музичне Т-во ім. Лисенка. Точний список усіх дійсних членів Спілки предложено Урядові Пропаганди до затвердження. 