Підтримуймо товариське життя

(Дискусійна стаття)
Львів, 27 листопада
Передумавши Ваші міркування з ч. 74 (2 ц. м.), мені насувається декілька думок, якими хотіла б поділитися з читачками.
Мені здається, що причин занепаду нашого товариського життя взагалі, зокрема ж його специфічної форми: домашніх відвідин — треба дошукуватись не тільки в чисто фізичних, чи пак апровізаційних труднощах. Чейже нам не вперше приходиться здобувати той "хліб насушний" кожного дня наново, не вперше ми ломимо собі голову над завтрашнім обідом, що вже й говорити про те, що відвідини друзів — це справжній клопіт. Спеціяльно для нас, що прожили 22 місяці на цьому терені — це речі не нові — пригадаймо собі тільки зиму 1939—40 року.
Воно тільки позірно виглядає так, неначе й важче ніколи не було. Але тому, що такі ситуації стають поволі хронічним явищем — варто призадуматися над способом, який дозволив би вхопити лихо за шию і влегшити собі і людям перебути лихоліття.
У світовій війні і після неї, в час важкої матеріяльної й моральної скрути мені довелося жити в одному з великих міст Німеччини. Правда — в спогадах остається тільки все найкраще, погане кудись пропадає, все таки добре пам'ятаю той час (3—4 роки) "Гемайншафтскіхе" з обідами, що їхнього змісту ніхто не відважився аналізувати.
Тими обідами жило майже ціле місто. Але думаєте, що в той час завмерло товариське життя?
Чи не було найкращих театральних вистав, великих концертів? — І що люди ходили туди не зі снобізму, а тому, що їм це було неправду конечне?
Пам’ятаю випадки, коли у мене в торбинці було два кусочки цукру і я йшла на візиту до багатих хазяїв. Не знаю чи тому, що мені тоді було небагато років — але це була маловажна справа. Вона була маловажна і для інших гостей, що теж прийшли "з цукром". Але куди важніше було те, що цього вечора був в гостях славний професор-окуліст, що з’їздив усю Японію і прекрасно розказував. Або коли ви іншим разом слухали в домашній обстановці непогано виконаного квартету Бетховена, чи пісень Брамса. Або, в крайньому випадку, товариство сходилося після якоїсь прем'єри й увесь вечір пройшов на обговоренні імпрези...
Завжди так звана "жура" — мала все свій опреділений характер. Господиня більше піклувалася цим чи вона зможе зацікавити гостей ніж тим, що вона покладе на стіл.
Не можна припускати, щоб в пору, яку ми тепер переживаємо, не знайшлась площина, що на ній в якій небуть формі не було б можна організувати нашого товариського життя. Не зашкодить нам коли зірвемо потроху з "галицькою гостинністю". Ця жертва буде — в порівнанні з тим, що їх ми від років проносимо — дуже незначна і скромна. Не стидаймося влаштувати в себе гутірок-пікніків. Не забудьмо, що і щасливіші народи від нас от хочби Італія, були під знаком апокаліпси довгі роки — і саме ці роки принесли культурній надбудові народу найкращі плоди. 