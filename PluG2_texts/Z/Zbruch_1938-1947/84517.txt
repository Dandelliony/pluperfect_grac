◦ ◦ ◦ ◦

  В роковини Листопадового Чину. На Святоюрській горі. В неділю 2 листопада відбулося в Свято-Юрському Храмі врочисте Богослуження з приводу 23-х роковин Листопадового Чину. Церкву, прикрашену національними красками, виповнило вщерть українське громадянство. Передні місця зайняли: Українська Національна Рада під проводом п. Президента д-ра Костя Левицького, Краєвий Комітет під проводом д-ра Костя Паньківського, представники Управи міста під проводом Посадника д-ра Степана Біляка, колишні старшини УГА, представники преси та різних суспільних установ. Богослуження відправив о. Мітрат Йосиф Сліпий в асисті вищого духовенства та діяконів. Після Богослуження відбулася панахида за померших членів Уряду ЗУНР та Героїв, що впали в боротьбі за волю Рідного Краю. Опісля члени Української Національної Ради та Краєвого Комітету пішли в палату Митрополита гр. Шептицького, де Президент Національної Ради, д-р Кость Левицький привітав у довшій мові Владику з 23-ми роковинами Листопадового Чину, на що відповів Владика, вказуючи на правильний шлях до здійснення святих національних ідей. В святі взяли участь тисячі українського громадянства, що після двадцятьдвомісячної большевицької неволі могли врешті вільно виявити свої глибокі почування, які навівають спомини Великого Листопадового Чину. (к.)   Українські гімназії у Львові. У Львові призначено вже дирекцію та учительський збір до українських гімназій, хлоп'ячої (при вулиці Фірстенштрассе — Сапіги) та дівочої (при вул. Вінерштрассе — Токажевського). Директором хлоп'ячої гімназії іменований проф. Петро Мечник; директором дівочої гімназії — проф. Володимир Радзикевич. Нормальна наука зачнеться в найближчих днях; про це буде повідомлення в щоден. "Львівські Вісті" та на стор. нашого тижневика.   Нові назви вулиць у Львові. У Львові перейменували вже оці вулиці: Легіонів тепер називається Оперна (Опернштрассе), площа Голуховських — Театральна (Театерштр.), Личаківська — Східна (Остштр.), Чарнецького — вул. Дистрикту (Дістріктштр.), Рутовського — Довга (Лянгештр.), Собіського — Королівська (Кенігштр.), Ягайлонська — Поліції (Штрассе дер Поліцай), Сербська — Хорватська (Кроатенштр.), Міцкевича — Паркова (Паркштр.), 3-го Травня — вул. 29-го Червня (29 Юніштр.), Вірменська — Громадянська (Біргерштр.), Сапіги — Князівська (Фірстенштр.), Яблоновських — Карпатська (Карпатенштр.), Куркова — Угорська (Унгарнштр.), Кармелітська — Румунська (Румененштр.), Токажевського — Віденська (Вінерштр.).   Рибальські ревіри. Всі рибалки повинні пам'ятати, що в цих днях проминає речинець зголошувати свої рибальські ревіри. Хто цього не зробить, утратить право до ревіру.   У Станиславові почали урядувати Окружний і Городський суди та Прокуратура. В судах обов'язують суворі оплати з дня 1 вересня 1939 р.   Уважайте на дорогах, бо часто трапляються нещасливі випадки! Недавно покалічило авто у Львові Вікторію Мігу, під трамвай впав Адам Франкевич, наколесник потрутив Софію Івахів. На шляху до Старого Яричева покалічило авто Остапа Березюка зі Скнилова. Всі ці люди перебувають у шпиталях.   Рідна земля 