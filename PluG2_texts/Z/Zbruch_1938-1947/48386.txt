Політики й наука

Краків, 1. березня 1941.
Був колись такий український міністр, який недолюблював журналістів (мабуть за їх змисл критицизму) та в припливі ґеніяльних думок висловився так: "Кожний, що тільки вміє писати, може бути журналістом". До речі: будучи потім довший час за кордоном та приглянувшися ближче Европі, той діяч змінив свій погляд і навіть прилюдно його відпекався. На жаль, такий погляд, як згаданого міністра, є дуже поширений у нашому громадянстві, хоча в нас — на щастя — було вже багато журналістів не лише з талантом, але й високою освітою. Хоч ніде правди діти, що "журналістів" направду в світі багато, головно в нас, українців. Вони завсіди дивляться ще на журналіст. фах не як на фах, а як на забаву аматорів, якої пробувати може кожний дилєтант. Ще більше в світі — "лівдрів". Мало не половина людства, округло міліярд душ, готова завсіди служити другій половині, другому міліярдові, порадою на всякі недомагання тіла. Однак таки найбільше — "політиків".
Найбільше в світі людей таких, які дивляться на політику не як на мистецтво й ділянку праці, до якої потрібна довга й фахова підготова, тільки як на забаву чи приємність у якій кожний перший зкраю громадянин, без уваги на пол, вік та освіту, може брати активну участь. І, направду, страшенне мало таких людей, що призадумуються над сенсом слова "політика" та вміли б дати його дефініцію. Дивна річ: люди — головно наші люди, бо маємо на увазі не відносини в міжпланетарному всесвіті, тільки в українському громадянстві — не піддають сумнівові справу, що направити черевик може тільки швець, а шевства треба вчитися, та що ця сама правда торкається кожного іншого ремесла, як проведення елєктричних дротів, будови камяниць і доріг, ба, навіть садівництва, огородництва, куховарства. Не треба, мовляв, підготови, щоб знати: як здобувати народові кращі умовини істнування, як правити державою, як утримувати взаємини з сусідами й іншими народами та державами, як здобувати в кожній обставині максімум того, що тоді можна здобути, та забезпечуватись перед утратою тих здобутків у будуччині, як відрізнювати ціль від засобу, з яких чинників складається життя нації й держа ви, чого треба, щоб їх придбати й зберегти та коли вони затрачуються, що таке ідея, який звязок між ідеєю і хлібом, що ним кормляться міліони... Бо це є політика й того всього не можна збагнути ніяким іншим робом, як тільки студіями, наукою, придбанням основної освіти. Та й того мало: бо як із шевством та кравецтвом, із хірургією чи будовою мостів, — пізнавши теорію, треба ще довгої практики, треба стажу віку й громадської праці, треба досвіду, щоби справді тямити щось у політиці, щоби справді претендувати на імя політика й мати право брати активну участь у політичному житті. Коли ж нема тієї наукової підготови й практичного досвіду, або одне чи друге недостаточне, коли до того нема й особистого хисту, який потрібний у кожному званні й при кожній праці, — тоді виходить карикатура політики. З тією різницею між карикатурою шевства й кравецтва, що пошкодованою стає не одиниця, яка — від біди — може носити тісний черевик і піджак з криво вшитим рукавом, — але цілий нарід, який терпить через брак хисту, знання й досвіду своїх провідників. Буває, що цілі громадянські гурти забувають про всі ті правди, нехтують вимогами, що їх ставить політика до своїх прихильників і виконавців, та витворюють своєю діяльністю політичний шум, політичні суперечки й політичну атмосферу, що стрясають громадянством і суперечать інтересам нації. Тоді це траґедія, з усіми можливими траґічними наслідками. Не для одиниць, а для всієї нації. І тоді від усіх членів нації, що мають почуття відповідальности, залежить, щоб мерщій завернути з фальшивої дороги, щоб привернути політиці належне їй поважне місце.
Чим живе людство, на які частини розпадається, яка ціль народів, у якому досконалому творі нарід знаходить своє задоволення та як правити державою — це були питання, що займали та хвилювали найбільших фільософів світа. Твори Сольона, Плятона й Аристотеля, Демостена й Ціцерона по нинішній день належать до початкових політичних наук. Без знання всесвітньої історії, історії соціяльних рухів, без знання національної економії та соціольоґії не можна зрозуміти суті політичних подій, їх орґанічного звязку, їх льоґічних напрямних; не можна пізнати правил, що кермують життям народів, які збільшуються, потребують щораз більше місця й щораз більше харчів; без знання історії фільософії не можна зрозуміти звязку й різниць між ідеями, які є рушійною силою людської поведінки.
Коли хтось скаже, що того всього не треба знати, щоб бути добрим політиком, то подобатиме на людину, яка твердила б, що не треба мати доброго зору, щоб відрізнювати всі відтіні красок і розумітись на малярській кольористиці, — або, що можна бути глухим та відчувати різницю, яка є між гармонією тонів і какофонією. Очевидно, трапляються одиниці без офіціяльної і формальної наукової підготови, без великих стажів, які відразу опановують те чи інше мистецтво, ту чи іншу науку. Але це люди з т. зв. Божою іскрою, це ґенії. Однак і вони брак шкільної освіти надолужують велитенською самоосвітою, велитенським зусиллям, щоб формувати себе й підійматися на щораз вищий рівень знання. Хто свідомо нехтує наукою, будучи одночасно переконаним, що має дані забирати голос у справах, у яких не можна говорити (не то діяти) без попередньої наукової підготови, той вбачає в собі хіба ґенія. Яка жалюгідна ситуація таких одиниць, коли вони в свому погляді на себе й свою вартість, залишаються цілком осамітненими!
І в українському житті виринали й виринають явища, які хвилюють старше громадянство. Воно затривожене, чи випадком в українській молоді не зроджується легковажний підхід до тієї найповажнішої проблєми, якою взагалі є політика. Коли хтось каже, що старші громадяни є взагалі проти активного вмішування молоді до політичного життя, то це тільки половина правди. Старше громадянство знає, що сам вік не є вирішним критерієм і достаточною лєґітимацією; ні старий вік, ні молодий. Не одна молода людина второпніша від старої й не один старець розумніший від десятків молодців. Річ не в віці, а в знанні. Були часи, коли без сивої бороди не можна було засідати в гурті вибранців, що правив державою. Нині часи інші. Але не змінився підхід до вартости фахового знання, до вартости освіти й практичної підготови. Українське громадянство не є проти участи молодих людей у політичному житті, — лиш є проти активно-політичної праці людей, які раніш не придбали теоретичного та практичного знання. Політика — це не тільки одно з найважчих, найскладніших, найштудерніших мистецтв і ділянок праці, але й найпочесніших: бо трактує про долю народів і держав. Як можна братися до політики, не працюючи раніш над придбанням цілої маси фактичних відомостей?!
Здоровий інстинкт української нації проявився хоч би в тому, що за тисячу літ величніх зривів і приземних упадків — остаточно таки зберігся здоровий, ідейний корінь нації. І є ним головно саме українська молодь. І тому ті неґативні явища, що їх спостерігаємо, треба зарахувати лише до епізодів, зроджених із непорозуміння. З непорозуміння щодо інтерпретації, що таке політика. Не маємо найменшого сумніву, що те непорозуміння розвіється, та що докаже це українська молодь, яка приготовлятиметься до своєї ролі в політичному житті — фаховими студіями й наукою. 