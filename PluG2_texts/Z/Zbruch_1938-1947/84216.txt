Гіґієна у вихованні дитини

  Гіґієна шкіри вимагає, щоб дитину купати кожний день. Дитинка повинна мати свою ванночку, свій ручник, своє мило і свою миточку. Тут слід заховувати з надзвичайною точністю та педантичністю чистоту, щоб забезпечити перед яким небудь зараженням ніжну і вразливу шкіру немовляти. Вода для купання дитини повинна бути ні затепла ні захолодна, a 35о Ц. Купіль повинна тривати 10—15 хв. Після купелі дитину пудриться, головно в складках шкіри та одягається в чистеньке дитяче білячко. Одяг дитини повинен бути легкий та свобідний, ніяких ґузиків, ніяких затрісок. Сорочечки, каптанички — в'яжуться на стрічку. Під ніякою умовою не повивати дітей тісно, мовляв тоді дитина рівно росте. Новітня медицина не радить взагалі повивати дитину в перинку. Дитинка має лежати в ліжечку та мати свободу рухів ручками та ніжками. У нас в звичаю дитячі "бетики". Бетик такий добрий, якщо він примінений до вимог хвилі. Зимою з піря, в літі найкраще з морської травки не надто об'ємистий та не надто гарячий. На бетик надівається біленьку наволочку. Наволочок таких повинно бути найменше дві на зміну. 20—30 пеленок з м'якого полотна, цератка, декілька флянельок на холодніші дні доповнюють одяг дитини. На голівку вбирається шапочку чи капузочку.   Дурачок це гумова предвічна вигадка мамів, трапляється ще і досі в найінгеліґентнійшої мами — це річ в найвищім ступені негіґієнічна. Дурачок такий паде на землю, його важко точно здезинфекувати. Звичайно сполікується його теплою водою, яка не вбиває бактерій та кладеться в ротик дитини. Таким способом в уста дитини вводиться тисячі бактерій, — заразців найгрізніших недуг. Та не дивниця, коли дещо пізніше дитина хворіє, хворобами дихального апарату та кормового шляху. Трапляється, що дитина до шкільного майже віку бігає з дурачком, а коли з ним розстанеться вкінці, переживає це як велику страту.   Щодо хатньої обстановки, в якій виховується дитина, стремлінням кожної доброї мами повинна бути окрема дитяча кімнатка. В наших часах мешканєвих труднощів, важко це здійснити, тому то створім дитині такий окремий кутик, в найкращій, в найбільш сонячній і чистій кімнаті нашої хати. В куточку такім повинно стояти ліжечко, візочок, у кого спроможність його купити, шафка на білля, забавки. Ліжечко, візочок, шафка — повинні бути біленькі — це кольор найбільш гіґієнічний та весело настроює. Над ліжечком добре примістити образочки вдержані в жовто-зеленій красці. Краски ці заспокоюють нерви та будять змисл дотепу. Зміст образочків: фраґменти з казок, квіти, звірятка. Дитячу кімнату треба кожнього дня вітрити, добре також привчити дитину спати при відчиненім вікні літними місяцями. Одним словом треба створити дитині атмосферу вигоди і здоров'я, ніжности і любови.   Дуже велике значіння мають дитячі забавки. Забавки впливають на дитину, на дитячу уяву, розвивають любов до краси та інтеліґенцію. Забавки завсіди повинні бути гіґієнічні. Для немовляток круглі та гладкі з тривкого матеріялу легкі до дезинфекції.   Рідна земля   