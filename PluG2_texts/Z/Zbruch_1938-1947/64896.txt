◦ ◦ ◦ ◦ ◦

В роковини смерти Н. Нижанківського. Сьогодні, в середу, 15-го квітня, як у день других роковин смерти визначного українського композитора, д-ра Нестора Нижанківського, Львівська Радіовисильня передає концерт його творів. Концерт відбудеться в часі від год. 10.30 до 11-ої ранку та в його програмі пісні, фортепіанні та камерні твори композитора. Виконавці: Галя Левицька (фортепіян), Марія Сабат-Свірська (сопран) та інструментальне тріо у складі: Роман Савицький (фортеп'ян), Роман Криштальський (скрипка) та Петро Пшеничка (віольончеля).
Український хор у Німеччині. Заходом організації "Крафт дурх Фрайде" співав у Бреслявських фабриках, в яких працюють українські робітники, український хор.
Вистава колекції українських печаток. В Музеї Визвольної Боротьби України у Празі відбулась рідка та оригінальна вистава колекції українських печаток у відтисках, що в кількості 385 шт. у переховуються в Музеї. Вистава була коротким переглядом українського життя на еміграції. Були представлені печатки українських державних установ, таборових організацій, культурних, наукових, економічних, допомогових, спортових, співацьких, театральних, торговельних, професійних і інших товариств. Одні з тих організацій заникли, інші знову зліквідувались, виконавши своє завдання, або примушені до того обставинами. Деякі з них ведуть і дальше свою діяльність.
Праця Українського Історично-Філологічного Товариства. Цими днями вийшов із друку четвертий том "Праць" Українського Історично-Філологічного Товариства у Празі із працями Б. Крупницького (про історію Правобережжя 1683—88 рр.), М. Антоновича (про часи Наливайка), А Яковлева (про конспіративне листування в Україні в XVII-ому ст.), Д. Дорошенка (про гетьманування Петра Дорошенка), Д. Чижевського (про український літературний барок), В. Щербаківського (про емаліовану ікону з XVIII-го ст.). С. Наріжного (про Одеське Товариство Історії та Старовини) і іншими. Кожного вівтірка відбуваються в Історично-Філологічному Товаристві наукові виклади. Останнім говорив проф. Ф. Слісаренко про підручники до науки латинської мови.
Добродійна громадянська праця. Відділ Суспільної Опіки Українського Центрального Комітету просить ті пані, які могли б посвятити безінтересовно кілька годин праці денно в акції переселення дітей зголоситись негайно у п. Паліїв, Львів, вул. Личаківська 37 а, І-ий пов. 