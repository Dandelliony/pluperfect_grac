Зберігання традицій на Холмщині

Може не всі знають, що Холмщина впродовж одного століття втратила аж більше половини українського населення, не знають, хоч про це говорилося вже немало. Зате дуже рідко порушує хтось питання: "А що ж урятувало від національної смерти другу половину холмщан, не зважаючи на жорстокі безпереривні атаки на них?"
Значну ролю в урятуванні цих холмщан відіграли традиції: церковні, побутові, станові і т. д. У дитячих роках якось звернув я увагу, що ті "упорствуючі", які здалека обминали православних, посилали своїх дітей до православної церкви напередодні Богоявлення, щоб принесли свяченої води та крейди. Бо — міцно зберігалася традиція кропити будинки свяченою водою й писати хрести на дверях освяченою крейдою.
Відвідувати свято "Пречистої" в Холмі стало традицією. Відвідували його й ті, що відпали від Православної Церкви та українського народу. Не виключене, що ті, які були на "Пречисту" в Холмі минулого року, чули серед молодих богомольців розмови польською мовою. Можна з певністю сказати, що були серед них неолатинники, які не признаються до українства, а проте притягала їх на Данилову Гору ще незавмерла традиція. Останнього латинського Свят-Вечора вдалося мені почути, як хтось у польській родині затягнув нашу коляду й ураз спинився; чи не з українців ці поляки-римокатолики й чи не стара традиція кресанула їх по душі? На Холмщині було традицією мати в кожній хаті образок холмської Божої Матері. Українці попереходили на латинство, відцуралися свого рідного, а традиція жила: латинники шукали цих образів, і польські політики мусіли проголосити холмський образ польським та видати його з польськими написами. По традиції збереглися по селах церковні братства; вони здеформувалися, зійшли здебільша до самої форми, але ще живуть і немов чекають на відродження внутрішнього змісту.
Пани положення в мин. столітті, зрозумівши силу різних українських традицій Холмщипи, вхопилися за них для своїх цілей. Отак у 80 роках мин. століття відновили й широко поставили "Холмське Св. Богородичне Братство". Воно збудувало власний поверховий дім (ліворуч Собору), в якому мало досить цінний музей, друкарню, видавництво, склад книжок і різних церковних річей, бібліотеку, ґалєрію образів холмських владик і т. д.
Тодішні опікуни холмщан, що мали в своїх руках Братство, використали традицію колядування й колядок і почали видавати їх переробленою на свій лад мовою, ("Богогласник"). Використали вони й традицію "Місяцеслова" з уніятських часів, і десятки років видавали "Холмський народній калєндар".
І це нове "Братство", і цей "калєндар" та "Богогласник" стали змістом нових традицій, дуже сильних і вкорінених у народньому житті. Рідко можна було зустрінути хату без "Богогласника", без братських видань та особливо без свого калєндаря. В 1924 р. традиція "Холмського народнього калєндаря" (вже як чисто українського) була відновлена й жила до останніх років; у минулому році знову вона віджила. І дивна сила цієї традиції. Дай холмщанинові небагато карток, щоб лише був напис "Холмський народній калєндар" та образок холмської Божої Матері і він уже задоволений.
Маючи на меті національне відродження Холмщини, необхідно використати старі традиції в найширшій мірі: видати "Богогласник" уже мовою виправленою й наближеною до живої мови; відродити старі церковні Братства з їхнім духом і традиціями; відродити загальний спів у церкві і т. д.
Але найголовніша справа вберегти традицію Холмського Св.-Богородичного Братства, українського змістом, і в таких розмірах, яких воно осягло перед війною. Те Братство діяло на терені цілої єпархії. До нього належали найкращі інтелектуальні сили. А завданням його була культурна праця й — очевидно — сіяння своїх ідей, хоч нісшим українцям удавалося іноді перепихати дещо й українською народньою мовою, що служило вже українським інтересам.
Архиєпископ Іларіон уже зацікавився відродженням холмського Братства. Треба сподіватися, що зацікавляться цією справою й усі найчільніші наші інтеліґенти цілої Холмщини та дадуть холмському Братству поважний кадр людей, що займуться досліджуванням історії місцевої церкви, церковно-народнього побуту, церковної архітектури, малярства, музики, фольклору і т. д.
Є над чим працювати й чим виявити себе.
Занедбана під цим оглядом Холмщина варта уваги й праці. Це також було б збереженням старої традиції.
В. Островський. 