◦ ◦ ◦ ◦ ◦ ◦ ◦

Вислання англійців з Румунії
БУХАРЕСТ, 12. (ТАРС). Англійці, що працювали на нафтових промислах тих компаній, які не хотіли продавати Німеччині під час війни нафту, за рішенням румунського уряду висилаються з країни.
Робочий день в Англії
ЛОНДОН, 11. (ТАРС). Міністр праці Бевін сьогодні повідомив, що на англійських воєнних заводах робітники працюють тепер 84 години на тиждень. Для того, щоб іноді дати робітникам кілька годин відпочинку, на роботу все більше притягаються жінки, в деякі дні частково заступають робітників-чоловіків.
Виступ Петена
ЛОНДОН, 12. (TAPC). Агентство Рейтер передає таке повідомлення: "Виступаючи вчора по радіо, Петен заявив, що французський уряд проситиме у Німеччини дозволу на переїзд уряду у Версаль і міністерств — у Париж. Петен повідомив про створення нового уряду, який складається з 12 міністрів і про призначення 12 губернаторів провінцій".
Позиція Іспанії
СТОКГОЛЬМ, 12. (ТАРС). Як повідомляють з Будапешта, в інформованих дипломатичних колах заявляють, що Іспанія в найближчі дні вступить у війну на стороні Італії і Німеччини.
Становище в Румунії
СОФІЯ 12. (ТАРС). Газета "Зора" пише, що постачання румунського населення продуктами і іншими товарами з кожним днем гіршає. Ціни підвищуються щоденно. "В Трансільванії хаос і дезорганізація. В румунській армії посилилося дезертирство. Велике враження на болгарську громадськість справила звістка про те, що румунські власті перевезли все золото з Трансільванії і Добруджі в Бухарест. Прикордонні з Болгарією території Румунії здаються вимерлими".
Доля французького флоту
НЬЮ-ЙОРК, 12. (ТАРС). Агентство Ассошіейтед Пресс передає, що 11 французських воєнних кораблів, які погодилися на англійську вимогу залишитися в Александрії, очевидно, перебуватимуть там протягом усієї війни. На кораблях залишаться лише невеликі команди. Як повідомляють, англійці не використають ці кораблі для посилення власного флоту.
Напередодні з'їзду демократичної партії в США
НЬЮ-ЙОРК, 12. (ТАРС). 15 липня в Чікаго відкривається з'їзд демократичної партії. Видні діячі демократичної партії, які недавно розмовляли з Рузвельтом, вважають, що він погодиться на висунення його кандидатури в президенти в третій раз. Більшість делегатів з'їзду вже заявила, що в такому разі вони підтримають кандидатуру Рузвельта.
Сенатор-демократ Уілер заявив, що не домагатиметься висунення своєї кандидатури в противагу Рузвельтові. За останій час Уілер різко критикував зовнішню політику Рузвельта. За повідомленням "Нью-Йорк Таймс", не зважаючи на те, що голова конгресу виробничих профспілок Льюіс останнім часом також різко критикував Рузвельта, виконком профспілки автомобільних робітників, яка входить в цей конгрес, одноголосно прийняв резолюцію за переобрання Рузвельта президентом в третій раз. Заява Уілера і резолюція виконкому посилюють позицію Рузвельта на з'їзді. 