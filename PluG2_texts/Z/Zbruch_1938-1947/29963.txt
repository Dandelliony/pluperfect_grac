◦ ◦ ◦ ◦ ◦ ◦ ◦

Копання цукрових буряків
Вчора з повітів у Облземвідділ надійшли останні зведення про закінчення копання цукрових буряків по Львівській області. Закінчується копання останніх 5 гектарів буряків у Городок-Ягайлонському повіті.
Зараз усі законтрактовані буряки вивозяться на переробку до цукрозаводів. З 4584 тонн законтрактованих буряків уже вивезено на цукрові заводи 2673 тонни.
Щоденно заводи одержують 120—130 тонн цукрового буряку.
В Обласному Тимчасовому Управлінні
Незважаючи на наявність всіх умов, щоб повністю задовольнити попит населення міст і промислових центрів нашої області на молоко і масло, все ж організації, які провадять заготівлі цих продуктів — "Маслосоюз", "Малопольський молочарський союз", погано справляються зі своїми завданнями, не організували як слід заготівель. В результаті, постачання молока, масла до міст, промислових центрів області і зокрема м. Львова останнім часом надзвичайно погіршало.
Обласне Тимчасове Управління спеціальною постановою зобов'язало "Маслосоюз" та "Малопольський молочарський союз", негайно розгорнути заготівлю молока та переробку його в масло, перебудувати свою роботу таким чином, щоб повністю забезпечити населення міст і обласного центру молочними продуктами. Селянські комітети закликані надавати практичну допомогу заготівельним організаціям в їх роботі.
Одноразово Обласне Тимчасове Управління закликало органи влади міст і сіл, розгорнути рішучу боротьбу з спекулянтами, які скуповують молочні продукти в селян і перепродують їх по підвищених спекулятивних цінах.
Нове будівництво в 1940 році
Відділ Комунального господарства міського Тимчасового Управління запланував на 1940 рік будівництво 6 нових шкіл, будинку робітничої колонії на Богданівці, 4 міські лазні, будинок для сиріт і два пожежних гаражі. На будівництво відпущено 17 міліонів карбованців. Наступного року буде також проведене брукування вулиць довжиною 13 кілометрів.
Хати-читальні в селах
В більшості сел Яворівського повіту організовано хати-читальні. Відділ агітації і пропаганди при Тимчасовому Управлінні міста для читалень виділив 16 бібліотек з широким вибором художньої і політичної літератури.
Населення Яворова проявляє великий інтерес до радянської літератури. Щоденно до парткабінету приходять робітники, інтелігенція з проханням дати твори Леніна, Сталіна і Історію ВКП(б). Постійних читачів парткабінет уже має 50 чоловік. 