Причинки до життя і творчости І. Франка.

Михайло Мочульський: Іван Франко. Студії та спогади, Львів 1938. Т-во "Ізмарагд" ст. 212.
Ми маємо досі в нашій літературі два роди причинків і матеріялів до життєпису письменників: одні з них це всякі факти призбирувані дослідниками без думки про те, чи ці факти мають якесь відношення до творчости письменника, другі такі, що їх збирачі хотять силоміць звязати з творами письменника. Перша метода накопичує нераз зовсім буденні, маловажні факти, всі нічого не пояснюють ані в психольоґії письменника, ані з його творів, друга часто пояснює зовнішніми подробицями, зовсім випадковими, те, чого треба шукати в текстурі самих творів.
Студія про І. Франка М. Мочульського не має хиби ніодної з цих двох метод; вона старається показати нам письменника як людину, цікаву, інтеліґентну, розумну та гуманну незалежне від її творів, а разом з тим звертає увагу на деякі подробиці з приватного життя поета вже тоді, коли деякі неясні моменти його творчости можна найлекше зрозуміти саме завдяки п. М. Мочульський приближає нас до письменника, відкриваючи нам його звички, буденні риси та слабощі на те, щоб показати сам механізм його творчости, вказати на чисто людські її пружини зблизька, не крізь мікроскоп теорій, що своїми абстракціями так часто закривають нам людину та її творчість.
Простий спосіб, з яким критик підходить до не одної таємниці, є тут вислідом вірного погляду, що людська сторінка кожного письменника є джерелом його високих поривів та ідей, а не теорії відірвані від буденної праці, вдачі, характеру та таланту людини.
Про І. Франка пишемо щороку багато статтей і навіть говоримо надхмарні промови, доповнюючи ними ріжні загальні характеристики письменника, що замість наближувати нас до нього, тільки віддаляють від його живої постаті та його творів. Неодин читач книжки М. Мочульського буде може здивований, що є в ній так багато подробиць з буденного життя і що так мало там теоретичних міркувань. Це саме треба вважати за її прикмету, а не недостачу. Подробиці з приватного життя великого письменника доглянені у звязку з його психольоґією завсіди спонукують до рефлєксій, навіть якби ми мали на них інший погляд.
Цікаві тут спостереження про останні хвилини Франка; у великій пригоді вчителям і учням стануть деякі інтерпретації творів подані критиком.
м. р. 