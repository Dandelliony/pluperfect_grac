Ще про луцький собор.

Виступ польської письменниці Софії Коссак Щуцької.
У "Курієрі Варшавскім" появилася стаття польської письменниці Софії Коссак-Щуцької під наголовком: "Під гаслом справедливої ревіндикації". Стаття домагається ревіндикації багатьох православних святинь Волині, зокрема православного собору в Луцьку. Справедливість цього домагання авторка статті спирає на статистичних даних, до речі, неточних, а саме:
"Число православних у Луцьку — каже вона — рівняється 6.000 душ. На це число вони мають 4 церкви. Католиків у Луцьку 20.000, не рахуючи війська. В них єзуїтський костел, ґарнізоновий костел (перероблений з церкви — В.) і маленька каплиця при семинарії. Необхідність повернення собору латинському обрядові очевидна"...
Не зовсім! Бо, по-перше, хтось підсунув п. Коссак-Щуцькій спеціяльно спрепаровані числа: офіційна статистика виказує в Луцьку католиків значно менше, а православних більше; по-друге, собор стоїть на землі, пожертвованій під православну церкву князем Василем Красним-Острозьким, яка невідомим способом перейшла до католиків; по-третє, православні в другій половині XIX. ст. перебрали рештки мурів і здвигнули сьогоднішній собор власними засобами; по-четверте, в Луцьку, згідно з історичними даними, було колись понад 16 церков, які в значній більшости не з вини православних.
Гасло: "забрати собор, бо бракує костелів" — далеко розминається зі справедливістю, як із вищеподаних мотивів, так і з такого простого міркування: хіба православні винні, що колись у Луцьку було мало римо-католиків і вони мали мало костелів, а тепер наїхало їх багато і костелів бракує?
Тому-то трохи дивно, що п. Коссак-Шуцька, яка, буває, вміє поважно підходити до поважних справ, раптом у справі "ревіндикації" церков розминулася не лише зі справедливістю, не лише з офіційними статистичними даними, але й із повагою теми.
Для підкреслення цієї похибки авторки наведемо тут те одно місце її статті:
"На Волині помічається катастрофальний брак костелів і ксьондзів".
Ось ілюстрація до цих слів:
У м. Чарторийську, в резиденції б. православних князів Чарторийських, по війні (недавно) відновлено б. уніятську церкву, а потім костел і віддано до вжитку католицького населення, яке складається в Чарторийську з двох католицьких родин, а при костелі є пять духовних осіб.
Отакий-то катастрофальний брак костелів і ксьондзів. Є нові осадничі кольонії, де може ксьондзів бракує, але-ж не можна цих фактів узагальнювати.
В. 