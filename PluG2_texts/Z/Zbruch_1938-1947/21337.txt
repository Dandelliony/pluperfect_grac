М. Рудницький. Бібліотека письменника.

Дорогий Друже!
Ти оженився — це гарно: нехай оця нова життєва ситуація не ослабить Твого надхнення! Із Твого листа бачу, що Ти хочеш солідно взятися до праці, коли починаєш від бібліотеки — письменницький варстат, а вже на провінції, то вона заступає пів світа, коли волієш — фосфати на висохлому облозі. Купи собі авторів, яких любиш і до яких зможеш залюбки вертатися. Наших улюблених "клясиків" можеш помістити у 20-30 томах. Гадаю, що поруч наших повинен там бути бодай один чужинний у комплєті: як не поет, то повістяр, як не повістяр, то мораліст чи фільософ. Тільки близький нам письменник, з яким не розстаємося, може вам відкрити таємниці незрозумілі в сотках творів і життєписів.
Не забудь за словники, за всякі, які маємо. Черговий порядок у них за абеткою — прекумедний і дає фантастичні асоціяції. Але як ти зумієш читати їх таксамо, як поезії або роспис поїздів? З них мусиш виловлювати всякі назви — відомі Тобі в інших мовах, ними мусиш підсилювати раз-у-раз свій запас слів. Конче треба мати в себе вдома якусь добру велику енцикльопедію в чужій мові. Наші письменники, пишучи, занадто часто оминають того всього, що повинні б перевірити і вивчити у звязку з якоюсь темою.
Може Ти чув де, що письменник не повинен багато читати, бо підпадає під чужий вплив? Наші молоді автори радо йдуть за такою пересторогою і дуже часто завертають до сюжетів, які наші письменники старшого покоління використали вже краще та основніше. Хто лякається творів інших письменників з думкою про те, що вони можуть йому відобрати поетичний запал — нехай краще змінить професію. Більшість книжок родиться на світі тому, що їх автори не читали ліпших на ту саму тему. Та може теж і тому, що їх чужі твори не задовольнили. Відоме тобі напевне вражіння, коли великий талант чи навіть ґеній не дав Тобі у свому творі саме того, чого Ти там шукав і через те розбуджує у Тобі бажання написати саме те, що там бракувало.
Коли Ти належиш до читачів, що вміють кілька разів (чи більше) перечитувати того самого автора, тоді складеш собі бібліотеку легко. Коли ж Ти ненажера новинок, тоді мусиш стати передплатником випозичальні. Коли Ти можеш користати у свому місті з якоїсь доброї прилюдної бібліотеки, то не купуй того, що там є. Приємно мати власні книжки, але багато важнійше мати ті, яких не можна дістати у свому середовищі.
Чи Ти певний, що Твій смак чи зацікавлення якимсь автором або й ділянкою знання не зміниться за рік, два чи пять? Нічого й казати, що ніхто з нас не може зробити собі "ідеального" вибору книжок на ціле життя. Ти будеш купувати за кожним разом нові книжки і будеш байдужніти до тих, що достояли довго на полиці. Але трапиться нераз і таке, що свіжо куплену не розітнеш, задоволений, що ось нова перед Тобою на похваті руки, і саме оця свідомість, що можеш з неї користати кожної хвилини, заступить Тобі нераз первісну спрагу, щоб з нею познайомитися.
Може Ти вже і тепер нераз не можеш дати собі ради з десятками томів, що притягають до себе пил по шафах, столах і всіх вільних кутках. Хто не має власної великої хати з окремою кімнатою на книжки, стає згодом їх невільником, бо не може з ними розстатись. Бібліотека добирана роками до власного смаку і власних змінливих потреб майже непродажний інвентар — кому іншому вона підійде? ніхто її не купить.
Я залюбки міняю дві-три дорогі книжки на одну дешеву і то саме таку, яка мене нераз чимось зацікавила. Це єдиний спосіб користати зі свіжої охоти до якоїсь нової книжки, не побільшувати своєї бібліотеки і не видавати грошей, коли... їх нема. 