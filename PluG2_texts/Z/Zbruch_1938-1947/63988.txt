◦ ◦ ◦ ◦ ◦

Передплата "Рідної Землі". Адміністрація Українського Видавництва Часописів і Журналів для Дистрикту Галичини повідомляє, що від 1-го квітня ц. р. поштові уряди всіх місцевостей у Галичині прийматимуть квартальну передплату на тижневик в українській мові п. н. "Рідна Земля". — Як відомо, всі поштові уряди Дистрикту Галичини приймають також індивідуально місячну передплату на щоденник "Львівські Вісті" так, то в той спосіб розв'язана трудність одержувати оба часописи тим читачам, яким невигідно купувати часописи щоденно у міських продавців газет.
Українська програма в радіо. Сьогодні, в середу, 25-го березня, в часі від год. 10.30 до 11-ої Львівська Радіовисильня передає п'ятий із черги концерт із циклю ювілейних концертів для відзначення 100-их роковин із дня народження Миколи Лисенка. Цей концерт присвячений хоровим творам нашого найбільшого композитора. В програмі кантати: "Радуйся, ниво!", "Б'ють пороги" та інші хорові твори. Співає хор під орудою Е. Козака.
Творчий вечір у письменників. Сьогодні, в середу, 25 ц. м., в 6-ій год. веч. відбудеться в домівці Літературно-Мистецького Клюбу зібрання членів Спілки Українських Письменників, як секції Українського Центрального Комітету, на якому письменник М. Матіїв-Мельник прочитає дві дії своєї драматичної поеми п. н. "Народження Фавста". Після цього відбудеться обговорення твору. Вступ цього разу тільки для членів СУП. Правління Спілки запрошує зокрема до співпраці пп. критиків.
Болюча втрата. Теребовля, 24 березня. 10-го березня 1942 р. вечором помер заслужений громадянин і організатор економічного та культурно-освітнього життя Теребовельщини проф. Павло Чайківський. Він зорганізував Повітовий Союз Кооператив, став головою філії "Сільського Господаря", зорганізував хор та став директором "Українбанку". На цій стійці застала його смерть. Похорони заслуженого громадянина відбулися 12-го березня 1942 р.
Змагання з пінг-понгу. Сянік, 24 березня. 7 і 8 березня ц. р. Курінь Молоді в Сяноці зорганізував і перевів перші пінг-понгові змагання за індивідуальне першенство К. М. Участь взяли змагуни з Сянока і Коросна. Змагання відбулися у святочно прибраній залі місцевого УОТ. У розгривках взяло участь 14 змагунів, із того 11 чоловіків і 3 жінки. Після закінчення змагань роздано нагороди.
Виріб складових частин до годинників. Львів, 24 березня. Виробництво складових частин до годинників у Львові належить до Об'єднаних Годинникарських і Ювілєрських Виробництв (Ферайнігте Бетрібе фір Урен унд Шмукваренерцойгунг) і примішується при Кенігштр. (к. Собєського) 12. Працює в ній небагато осіб і кілька машин, поміж якими найважнішою є револьверова токарня. Це виробництво постачає складові частини до годинників усім годинникарським майстерням у Дистрикті Галичина. Фабрика продукує свої вироби масово, але в різних необхідних випадках може вона виконувати і прецизні дрібнички, потрібні до направи попсованого годинника. 