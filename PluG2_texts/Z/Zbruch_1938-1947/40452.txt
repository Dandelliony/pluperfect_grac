Театральний палац

Незабаром Львів збагатиться новим театральним приміщенням. В ньому працюватиме Український Державний драматичний театр ім. Лесі Українки. Від кіно "Атлантік", де зараз ведеться будівництво, не лишилось і сліду. Щоб уявити розмах перебудови, варто навести таку цифру: з середини будинку вийнято 5 тисяч кубометрів каміння. Ця кількість рівнозначна 5 великим житловим будинкам.
Будівництво театру почалось на початку квітня цього року. Роботи провадяться і вдень і вночі. Зараз йде монтаж парового опалення, електровстаткування і художнє оформлення приміщень.
Як же виглядатиме новий театр? В ньому створюється максимум зручностей для глядачів. Саме з цього виходили при складанні проекту. Наскільки архітектори, інженери і робітники впорались з цим завданням — скаже глядач. Тимчасом ми хоч трохи ознайомимо з новим театром, внутрішні контури якого вже виразно видно.
З головного входу глядач потрапляє до світлого вестибюлю, а далі широкі сходи ведуть до гардеробів, партеру і на два балкони. Гардероби є на кожному поверсі. Вони вдвоє ширші, діж тепер є у Львівському великому театрі. Входи до залу також просторі.
Зал для глядачів зроблений так, що з любого місця можна добре бачити всю сцену. В залі є два балкони.
Таким чином, усунуті недоліки старих театрів; а саме, задушливість на балконах, тісноту в вестибюлях, неохайні роздягалки і погану видимість. Тут поєднана розкіш, красота, затишок з максимальною зручністю для всіх без вийнятку глядачів.
Художнє оформлення театру вражатиме своєю приємністю. Зараз видатні майстри виробляють тканини на мотиви українського народного мистецтва. Ці тканини з красивим орнаментом прикрасять стіни. Також використовується різноманітна своїм колоритом і рисунком українська кераміка. Театр прикрашуватимуть різьб'яні і плоскорізьб'яні портрети великих письменників і драматургів. Стіни облицьовуються штучним мармуром і гранітним матеріалом. Встановлюється рухома, цілком механізована сцена.
До XXIII річниці Жовтневої соціалістичної революції трудящі Львова одержать чудовий подарунок — новий театральний палац, який буде одним з кращих театрів України.
Л. Краковський, головний інженер будівництва театру. 