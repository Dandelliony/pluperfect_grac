Записна книжка пройдисвіта

Біля буфету залізничної станції Красне ми знайшли на підлозі зім'ятого зошита. Клята цікавість штовхнула переглянути кілька сторінок. Перші рядки переконали, що це записна книжка якогось комівояжера або спритного шахрая. Вирішили усе дозволене цензурою надіслати до газети. А читач хай сам робить висновки і коментарі.
Сторінка 6. ...Вчора добрався до м. Буська. Поради моїх приятелів, що головний кооператор району Гришко непоганий хлопчина, — мають грунт. Прийняв мене, як рідного. Окрилив надією, що робота і для мене знайдеться.
Роками вироблений нюх підказав мені, що на базі від споживачів ховають немало товарів. Пішов — і вийшло по-моєму. Проконсультував завідуючого базою В. М. Демедчука, як схороняти товари від повітря і псування. Виніс з собою черевики з калошами. Сьогодні ж скористався прізвищем одного працівника суду: одержав цукор і люксусові солодощі в закритому розподільнику міської кооперації.
Сторінка 8. А в Буськах можна добре поживитись. Завмаги Бремаловер і Хрущ витрясли з кооперативної каси 2000 карб. і їх за це відповідальний кооператор Литвин тільки "увільнив від обов'язків". Спробую щастя!
Розмовляв з Жолтанецьким. Він тепер директор ресторану. Скаржиться на дрібні прибутки. Каже, що тільки на пиві і м'ясних виробах потрапляє трохи грошенят до кишені. Бідолаха заздрить продавцю Ф. Харі з буфету №2. Щось не вірю Жолтанецькому. Мені відома дружба кооператорів з місцевими комерсантами.
Сторінка 9. Краще всіх у Буськах, безперечно, влаштувався Гехт. Магазин №4, яким він керує, має, крім головного входу, ще двоє дверей до господаря будинку. Я б на його місці спокійно товар виносив з магазину. Гадаю, що він не чудак і так робить. Інакше навіщо магазин з незамкненими ніколи дверима.
Трохи гірше директорові раймага Б. Леосю. В підсобному приміщенні магазину лежать приготовлені на винос чоловічі сорочки, полотно, черевики, панчохи, галоші. Як то він їх винесе?
Сторінка 11. ...Познайомився з чарівною жінкою торгівця овочами Ш. Весело проводимо час. Не життя, а благодать. Вона радить мені почати кар'єру з сільської кооперації. А мені не подобається працювати в селі. Там багато не набаришуєш. А між іншим, подумаю. Торгують же розпивочно горілкою в сільських крамницях О. Стика (село Вербляни) і С. Чучман (с. Чучмани-Гумниське), міняють товари на продукти. Люди кажуть, непогано живе і в селі колега Тусс: більшість товару з кооперативної крамниці можна купити в селі на базарі.
Все таки подумаю. Почекаю посади від тов. Гришко. До речі, завідує районним торгвідділом тут тов. Граніт. Чудова людина. Тільки прізвище якось до нього не підходить. Краще він звався б Вапняк... Дуже вже м'ягкосердечна людина, любить він нашого брата.
Сторінка 13. Несподіване лихо! Якісь неспокійні ревізори вчора нагрянули на базу лагідного Демедчука. І пощастило ж їм знайти на склепі в порожній діжці 17 кілограмів цукру. Ай, ай! З цього і почалась катавасія. На верхній полиці закидане брудом лежало сукно, 20 метрів полотна, 46 метрів різної мануфактури. Все знайшли! Знайшли і 53 кілограми тютюну, кілька сот коробок цигарок. Який конфуз!
Біда, як кажуть, іде за бідою. Хтось виявив підвищені ціни і в залізно-скоб'яній крамниці. Сіль, дріжджі в місті продавали з незаконною надцінкою. Присікуються і до моїх знайомих торговців овочами... Кажуть, обрахували споживачів на огірках, капусті, моркві.
...На станцію Красне дібрався на підводі. Допоміг, спасибі йому, Бремаловер. Він молодець! Не втратив спокою, міцні у людини нерви.
***
На цьому запис обірвався. В зошиті лишилось кілька чистих сторінок.
С. Єзерський. 