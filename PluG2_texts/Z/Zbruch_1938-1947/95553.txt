◦ ◦ ◦ ◦

Бельґійський уряд уступив. З Женеви повідомляють, що п'ять комуністичних членів бельґійського уряду Пєрльо внесло заяву про своє уступлення з уряду. Внаслідок цього президент міністрів Пєрльо мусів уступити з цілим урядом.   Рух залізниць у Франції зовсім стриманий. Питання транспорту у Франції в останньому часі ще більше погіршилося. Дійшло до того, що рух поїздів зовсім стримано з причини браку льокомотив і вугілля. Навіть для найконечніших службових потреб важке скласти поїзд. Час до часу курсують лиш дуже нечисленні вантажні поїзди.   Новий північно-американський висад на острові Міндоро. Як подають фронтові звідомлення з Філіппін, американці перевели новий висад у північно-східній частині острова Міндоро силою яких 1.000 вояків. Ці війська висадилися недалеко Навяну та почали наступ на місто Каляпан.   Японська нова зброя. Президент технічної служби японського уряду, Іяґі, заявив на засіданні бюджетової комісії японського парляменту, що незабаром Японія зможе застосувати нову зброю незвичайної сили дії.   Загальна мобілізація праці у Франції. Уряд де Ґоля оголосив загальний обов'язок праці у воєнній промисловості покищо для мужчин від 18-40 років життя. Ці всі мужчини будуть мобілізовані до праці по фабриках воєнної промисловости, де будуть діставати харчі, а по можливості також одяг. В урядовому оголошенні сказано, що військова мобілізація у Франції покищо неможлива з огляду на брак зброї і воєнних матеріялів, які треба наперед випродукувати у власних фабриках.   Болгари видали большевикам колишніх совєтських громадян. Словацький часопис «Словак» передає вістку болгарської радіовисильні, що болгарський уряд видав недавно большевикам нову групу колишніх совєтських громадян. Їх повезли з Бурґасу до Одеси.   Шарля Морраса засуджено на досмертну в'язницю. Відомого провідника французьких роялістів і видавця часопису «Аксіон Франсез» Шарля Мораса засудив ґолістський суд на досмертну в'язницю.   Шкільні учні працюють в копальнях. Большевицький часопис «Ізвєстія» потверджує вістку про те, що большевики уживають шкільних учнів до робіт у копальнях вугілля у Донбасі. Він пише таке: Сьогодні можна ствердити, що уживання учнів до робіт у копальнях не можна вважати щасливим помислом. В копальні «Будьонний» деякі діти вправді виконують норми досвідчених шахтярів, проте кількість нещасливих випадків і захворювань поважно перевищає усякі передбачування. Тих, що вибули, треба поповнювати новими клясами учнів.   Таємнича летунська катастрофа. Недавно згинув у летунській катастрофі совєтський посол у Мехіко Уманський. Здогадують, що тут мав місце політичний саботаж.   Щораз нові вимоги Совєтів. Совєти ставлять щораз — то нові вимоги не основі умов перемир'я до Фінляндії. Шведська преса повідомляє, що Совєти зажадали тепер від Фінляндії достави 2500 готових дерев'яних домів, понад 100 льокомотив, коло 1500 залізничних вагонів.   Звідомлення з фронтів    Східний фронт. Для характеристики воєнного положення можна поділити цей фронт большевицького наступу на 5 великих відтинків. 1. Відтинок Одри від горішньо-шлезького промислового обширу до Міста Ґльоґав. Тут створився вже свого роду постійний фронт. В горішньо-шлезькому обширі цей фронт особливо позагублюваний і замотаний. Большевицькі наступи зосереджуються крім промислового відтинку головно в обширі Рибника, з мостового причілка біля Огляв і з мостового причілка по обох боках Штайнав. Німецька оборона відбила в останньому тижні в цьому відтинку усі наступи большевиків. 2. Відтинок на захід від Позену. Тут ведуться рухомі бої. Вони тут дуже завзяті і мають також найбільше стратегічне значення. Большевикам вдалося протиснутися на північний захід від міста Кюстрін. Залога Позену далі відбиває усі наступи большевиків. 3. Відтинок Помор'я. На цьому відтинку усталився фронт між містами Шлюппе, Дойч-Кроне і Ястров. Залога міста Шнайдемюль дальше завзято бореться, відбиваючи наступи ворога. 4. Відтинок між Вислою і Східною Прусією. Цей відтинок має своє стратегічне значення в боротьбі за суходільний зв'язок між Східною Прусією і Райхом. Там ідуть завзяті бої в обширі між Марієнбурґом, Ельбінґом і Пруською Голяндією. Німецькі сили і дальше вдержують зв'язок між Райхом і Східною Прусією. В обширі міста Шведту, проти Марієнбурґу і Ельбінґу ідуть завзяті, але даремні наступи большевиків. 5. Боротьба за твердиню Кеніґсберґ. Большевицькі сили оточили Кеніґсберґ з півночі і півдня. На південь від міста осягнули вони були порт, але німецькі війська знову відкинули їх, так що знову встановлено зв'язок між містом і рештою Східної Прусії. Завдяки діям німецької фльоти біля Замляндського побережжя стримано дальше вороже просування в обширі цього побережжя. Позитивним явищем у теперішній стадії большевицької зимової офензиви є те, що поза большевицьким фронтом немає вже більше мандруючих кітлів. Останній котел перебився з обширу Каліша аж до Одри, при чому зв'язав з собою масу цілої совєтської армії і ударом з крила стримав большевиків при переході через Одру біля Лісси.   Західний і південний фронт На західному фронті стараються американські наступи в центрі і біля Моншау в'язати німецькі сили. Також на італійському фронті розвиваються місцеві наступи з такою самою метою.   Земля   