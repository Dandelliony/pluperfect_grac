Найновіша література

4. X члени "Української Світлиці" в Кракові мали нагоду послухати інтересного реферату д-ра Є. Ю. Пеленського на тему "Останні роки української літератури в Совітах". Прелєгент представив стан української літератури за большевиків і зясував всі мистецькі змагання українських письменників у найбільше невідрадних умовинах, у яких колинебудь приходилося жити й творити на світі. Хоч не можна ще сьогодні накреслити синтези цієї літератури, все б можна вже окреслити кілька основних її рис.
Свобода слова в дійсності ніколи не існувала в Росії, тим більші обмеження в тій ділянці ввели большевики. Розквіт української літератури в 1920 році тривав коротко. В 1932 р. появився маніфест компартії, впроваджуючи примус притягання до радянського "будівництва" навіть письменників, почався зовнішній натиск на них; хто не хотів підпорядкуватися тому явному примусові, такому грозило заслання. Така доля судилася майже всім поетам. Одних, як ось Филиповича й Івченка засудили ще в 1930 р. на заслання, інших засудили на заслання пізніше (Зеров). Їх доля невідома. Мабуть лише один Яновський вернувся зі заслання. Під натиском большевиків Хвильовий покінчив 13. травня 1933 р. самогубством, a 1. грудня 1934 р. розстріляли большевики у Києві 31 діячів української культури, між ними й поетів тої міри, що Фальківський, Влизько, Мисик, новеліст Косинка, І. Шевченко й ін. Тичину вислали на машино-тракторну станцію, а Сосюру в Донбас писати "ударні частушки" для добра партії. Прелегент відчитав один його вірш із того часу, який є виявом крайньої резиґнації й тільки штучною ноткою дзвенить у ньому похвала для проводу держави, подиктована зовнішнім примусом. Лише один поет у тих умовинах не "заломився" — це Микола Бажан. В його творах звучать або націоналістичні нотки, то знова іншим разом найвищі признання для "вожда" і виява крайнього ентузіязму для всього, що діється в Совітах. Саме його — як трубадура большевицького режіму — використовують тепер комуністи до ширення ідеологічної пропаганди. Тому він дальше залишився у ласках партії.
Щоб відорватися бодай частинно від страхітливих умовин большевицького життя українські письменники намагалися визволитися з накинених тенет, хотіли перенести одночасно й читача в інший світ, щоби відкрити перед ним нові проблєми й теми. В той спосіб прийшло до деякого відхилення від накинених суспільних тем, від соціялістичного шабльону й навіть якийсь поворот до властивих ідеалів. Тими актуальними темами були: оспівування моря, мандрів, урбанізм, історіософія, а врешті поворот до народньої поезії. Урбанізм став новим напрямом в українській поезії, він мав заступити дотепер оспівуване село з його землею, з привязанням до неї. Традиційна ідилічна тема про любов до землі, була вже небажана для комуністичної верхівки. Нова урбаністична тематика відкривала перед читачем життя міста, промовчуване досі авторами. В поезії мандрів і моря, що мала безумовно виховне значіння, відзначувався Рильський, Шкурупій, Влизько, Яновський і Плоткін.
Наворот до минулого — рід відродження української літератури на Сході — слідний у ділянці історіософії. Ті змагання виступають дуже помітно у М. Бажана, головно в його "Сліпцях", а також у "Папороті" і "Слові о полку". До тої категорії належить також Сосюра, його "Мазепа" (подекуди наслідування Пушкинівської "Полтави") замітний тим, що на місце вивищуваного москалями Петра Великого, він поставив як героя Івана Мазепу, досі натаврованого "ізмєнніка". Тут слід зачислити ще повість Зинаїди Тулуб "Людолови" з часів Сагайдачного й дуже популярну драму Корнійчука "Богдан Хмельницький" із своїми антипольськими тенденціями. Ще дальше бачимо поворот до української народньої поезії. Сяйво Шевченка заблисло в останніх двох-трьох роках наново, всі поети з пієтизмом зачали звертатися до нашого національного генія.
Але цей поворот зраджував іноді й негативні риси, він виявив асиміляційні тенденції, відриває читача від дійсности, а переносив його у далеку сферу. До не все позитивних рис треба зарахувати також уведення чужих елементів у нашу літературу. Все ж таки прелегент вірить, що в новій дійсності ті поети будуть мали змогу свобідно виявити себе й що українська земля виховає нових великих співців.
Дагор. 