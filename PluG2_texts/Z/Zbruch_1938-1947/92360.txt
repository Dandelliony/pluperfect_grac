В залі філармонії.

17 вересня «Трембіта» і симфонічний оркестр філармонії виступили в одному концерті. Афіша, в якій не було зазначено програми концерту, робила незрозумілим характер співробітництва хору і оркестру. Виявилось, що не творчі, а технічні умови вирішили виступ цих двох мистецьких колективів і замість програми «для хору з оркестром», що її чекали львов'яни, було розподілено виконання по відділах.   Перший відділ зайняла «Трембіта». Як і завжди, виступ капели дав багато задоволення львов'янам. В різноманітній програмі, яка складалась з радянських, класичних і народних творів, більшість номерів відрізняється витонченістю оформлення, артистичним відтворенням духу і стилю тої чи іншої пісні і злаженим виконанням.   Капела з піднесенням (на запрошення львов'ян) проспівала українську пісню «Закувала та сива зозуля». З таким же настроєм було виконано і російську народну пісню «Ах ты, степь широкая» і грузинську «Нанашвіо».   Але у згадуваному концерті «Трембіта» виступала нерівно, що хочеться пояснити випадковими причинами. Чудесна «Пісня про Дніпро» Фрадкіна прозвучала глухо, невиразно. Також блідо прозвучала і пісня М. Колесси про Львів, хоча, можливо, на цей раз винен був сам матеріал.   Другий відділ був присвячений симфонічному оркестру. Він виступив вдруге з чудесною симфонією П.І.  Чайковського «Друга А-моль».   Диригент Микола Колесса, який поставив симфонію Чайковського, продемонстрував велике музичне чуття і справжній артистичний темперамент. Він зумів розкрити все багатство партитури Чайковського. Особливо варто відмітити фінал, виконаний в блискучім темпі.   В цілому ж хочеться сказати, що концерти, які організує філармонія, — велика культурна справа, гідна підтримки всієї львівської громадськості.   Вільна Україна 