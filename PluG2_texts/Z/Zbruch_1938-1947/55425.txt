Несподіванка

Козинський кинув нервово слухавку телефону.
— Це нечутне. Це прямо неімовірне. Як? По двадцяти роках родинного, нескаламученого співжиття! І якраз тепер, коли мені на старості літ найбільш потрібна товаришка життя. Це неімовірне. І з ким? З моїм найкращим другом. З тим, що був нашим невідлучним приятелем, що кожний вечір проводив у нас за чайком. Із тим, до якого я мав найбільше довір'я. І він здобувся на таку безличність, щоб мене про це повідомити. Ні! Я збожеволію... Я, я, я...
— Але що сталося? — питає затривожена секретарка, що ще ніколи не бачила пана директора в такому стані.
— Як? Що сталося? Що сталося? Сталося таке, про що й подумати не можна спокійно: таке, перед яким, якщо б я знав, був би скрився власною смертю. Це ж ганьба, це причина посміхів.
— Але ж, простіть, пане директор, за влізливість, та хіба нічого знову так великого й страшного. Ви здорові, ваша дружина теж.
— Дружина теж, дружина теж! А якраз, що вона може й нездорова. А зрештою, що ж мені з її здоров'я. Дружина, дружина... Це не дружина. Це остання з останніх, це причина всього мого лиха, це причина майбутньої недолі.
— Але що сталося?
— Подумайте лиш. Телефонує до мене мій друг. Так, так до тепер був він моїм найкращим другом. І говорить, що моя жінка покидає мене та виїздить із ним.
— Що за нечесть! Ще, посміхаючись, каже мені, що за мало цікавився нею, що я негідний такої жінки, що я... Ох! Я не перенесу цього. Я його розітру! Я з ним розправлю ся!... Подумайте тільки. Людина, що від наймолодших літ зжилась зі мною. Шкільний товариш, опісля співробітник, а тепер невідлучний приятель дому. Він зважився на це по двадцяти роках нашого співжиття.
— А може це лиш...
— Ні, ні! Я знаю. Від недавна пізнав я, що щось клеїлось. Часом бачив я, як обоє щось шепотом розмовляли та, дивлячись на мене, задоволено всміхались. Але чого не прощається свому другові. Приятель — чейже друга половина людини. А впін тобі таке. Ні, ні... Я вже йду. Я біжу. Я не стерплю цього.
— Але, пане директоре, за хвилину збори рільничого синдикату. Як зможуть вони відбутись без вас, без голови?
— Без мене, без голови? Я голова! Я навіть людиною тепер не є. Я тепер посміховище. Я лиш об'єкт до наруги та кпин. Я мушу негайно щось вчинити. Я мушу бігти домів. Може там лист або яка вістка. Я мушу...
І прожогом вибіг із бюра.
За ним побіг здивований зір секретарки, що, здвигнувши раменами, засіла за стіл.
Козинський поспішно всів до авта та велів їхати з найбільшою скорістю. У кебі підносився й знову сідав, вимахував руками та безупину лаяв і нарікав.
Заїхали під дім. Козинський вискочив із автомобіля та, не заплативши візникові, пігнав до дверей.
— Де пані? — гукнув він до служниці, що відкрила йому двері, та з перестрахом утікла до кухні. Вигляд приїзжого був жахливий.
Не чекаючи відповіді, Козинський кинувся до жіночої спальні та, не заставши там нікого, почав перебігати всі кімнати...
Мов дикий звір, влетів він до їдальні, та станув, мов укопаний. Назустріч йому поплили жваві звуки "многая літа".
Зібрані гості разом із його жінкою та приятелем Максимовичем викликали його зі зборів, щоб урочисто вшанувати його ім’янини.
Іриней Верес 