Слово папи Пія XII.

(Від нашого кореспондента).
Рим, 15 вересня 1940. "Оссерваторе Романо", орґан Ватикану, з 5. вересня ц. р. помістив промову папи Пія XII., виголошену до представників італійської Католицької Акції. Промова, сперта на глибині і висоті христіянсько-католицької доктрини, дуже пристосована до кипучої сучасности і тим самим незвичайно цікава своїм змістом та своїми далекими напрямними. І тому ми хотіли б — хоч дуже коротко, бодай в малих виїмках — поділитись нею з нашими Читачами.
Папа в усій цій промові говорить про завдання та ціль Католицької Акції. Місцями ця промова нагадує нам наші пекучі справи. Говорячи про душі, що не мали матери, папа каже:
"Не мали матери, щоб їм, цим дітям, вказала на св. Отця в небі; виросли вони серед стін, що на них не було Розпятого, в хатах німих без реліґії, серед піль далеко, де не було ні престолу, ні дзвона; читали сторінки зовсім з іншими іменами, а не імені Бога і Христа; чули як зневажано священиків і вірних; із піль, з міст, з родинного вогнища переходили до фабрики, до майстерні, до школи знання, до кожної професії і праці, — не знаючи ні пароха, з без доброї в серці думки. Це ті нещасні душі, що в небезпеках перших років не мали нікого, щоб їх навчав, напутив, поправив, укріпив у вірі і в милосердю".
Дальше папа підкреслює й політичні моменти, такі важні під теперішню хвилю. І ще тому, що "немає влади, як тільки від Бога і ці влади, що є, вони Богом призначені" (Римл. 13, І), нехай же вписані до Католицької Акції віддають належну пошану і льояльну і свідому послушність цивільній владі та їх законним приписам. Бо, як каже св. Петро "...Шануйте всіх; любіть братів; лякайтесь Бога; віддайте шану кесарові". Таким чином члени Католицької Акції, яка не є й не хоче бути союзом партії — є це вибранці для прикладу і для гарячої реліґійності — докажуть, що будуть не тільки найпалкішими христіянами, але й досконалими громадянами, яким не чужі високі завдання національного і соціяльного співжиття, які люблять свою батьківщину й готові за неї віддати своє життя, кожний раз, коли законодавство краю вимагає цієї посвяти".
Далі закликає папа членів Католицької Акції, щоб ішли між молодь, яка у свому молодечому запалі виставлена на стільки важких небезпек і потребує чуйної, постійної і глибокої опіки. Надією родини і батьківщини є молодь".
Ми зумисне навели вкоротці цю цікаву промову папи Пія XII. Вона незвичайно глибока і цікава своєю універсальністю христіянської ідеї, своєю вірою і — одночасно — своєю европейськістю ідеї: родина, батьківщина.
М. Островерха. 