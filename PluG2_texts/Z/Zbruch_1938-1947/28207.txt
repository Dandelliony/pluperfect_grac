◦ ◦ ◦ ◦ ◦ 

Підписання радянсько-литовської торгової угоди
15 жовтня в Москві відбулось підписання торгової угоди між СРСР і Литовською республікою на 1939—40 рік.
Торгова угода передбачає збільшення товарообороту між СРСР і Литвою майже в два рази і встановлює розмір загального обороту між обома державами в 40 міліонів літів.
З радянської сторони торгову угоду підписав Народний комісар зовнішньої торгівлі СРСР товариш А. І. Мікоян, з литовської сторони — уповноважений уряду Литовської республіки п. Норкайтіс. (ТАРС).
Обмін ратифікаційними грамотами між СРСР і Литвою
КАУНАС 16 жовтня. (ТАРС) Виконуючий обов’язки повіреного в справах СРСР в Литві Молочков і міністр закордонних справ Литовської республіки Урбшіс провели сьогодні обмін ратифікаційними грамотами про договір про передачу Литовській республіці міста Вільно і Віленської області і про взаємодопомогу між Радянським Союзом та Литвою укладений 10 жовтня в Москві.
Після обміну ратифікаційними грамотами радянсько-литовський договір вступив у силу.
Естонсько-німецька угода про переселення німців
ТАЛЛІН, 16 жовтня. Вчора естонсько-німецькою мішаною комісією підписано угоду про переселення німців. В Німеччину можуть переселитися німці естонського підданства, в тому числі і ті, що перебувають на військовій службі або сидять у тюрмах. Угодою передбачено, що переселенці можуть брати з собою по 50 естонських крон, цінностей — золотих і срібних предметів.
Остаточне рішення про вивіз цінностей, що є в Естонії, буде встановлене окремою угодою.
Англійський лінійний крейсер виведений з ладу німецьким підводним човном
БЕРЛІН, 16 жовтня, (ТАРС). Як повідомляє верховне командування німецької армії, той самий підводний човен, який потопив англійський лінкор "Ройял Ок", тяжко пошкодив торпедою англійський лінійний крейсер "Рипалс". Крейсер вибув з ладу.
Англійський лінійний крейсер "Рипаалс" був спущений на воду в січні 1916 року. Його водотоннажність 32 тисячі. На озброєнні лінійний крейсер має шість 15-дюймових гармат, дванадцять 4-дюймових гармат та вісім 4-дюймових зенітних гармат. Екіпаж — 1200 чоловік.
Зведення верховного командування німецької армії
БЕРЛІН, 16 жовтня (ТАРС). Німецьке інформаційне бюро передає повідомлення верховного командування німецької армії, в якому говориться: "Оскільки просування німецьких військ до кордону державних інтересів Німеччини і СРСР скінчилось, верховне командування німецької армії більш не повідомлятиме про дії на Сході. На Заході відмічається незначна бойова діяльність і слабкий вогонь артилерії. На Рейні, південний захід Раштатта, французи змушені були через повідь вивести свої гарнізони з ряду укріплень. Поблизу кордону — незначна діяльність німецької і ворожої авіації".
Німецькі літаки біля берегів Шотландії
ЛОНДОН, 16 жовтня. (ТАРС). Міністерство інформації повідомляє, що сьогодні німецькі літаки намагались напасти на берегову оборонну споруду в Шотландії. Згідно з повідомленням, англійські літаки вступили в бій з німецькими, які зазнали втрат. 