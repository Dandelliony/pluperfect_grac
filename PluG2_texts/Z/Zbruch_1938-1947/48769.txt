Використайте повністю це устаткування, ним можна:

...електрифікувати село
Начальникові Потиличського шахтоуправління т. Фрегеру п'ять місяців тому здавалося, що, немаючи власної електроустановки, доведеться припинити видобування вугілля. В усі кінці надсилались телеграми, доповідні записки, дзвонили телефонні дзвонки:
— Необхідні гроші для будівництва електроустановки...
В листопаді 1940 року управлінню було відпущено 20 тис. крб. Незабаром були куплені мотор, газогенератор, а 15 жовтня вже загорілися електролампочки на одній із штолень, в приміщенні управління, в квартирах працівників.
— Чудово! — раділи шахтарі. — На дровах виробляємо електроенергію.
Та ця радість була короткочасною. Електрогазогенераторна установка попрацювала лише місяць. 15 грудня її зупинили і стоїть вона по цей день. Може зіпсувався мотор чи якась інша частина?
Ні, електроустановка у повній справності. Не перевелися і дрова в Потиличському лісі. Одного тільки бракує: розторопності у керівників шахтоуправління, які ніяк не можуть одержати кілька літрів бензину, щоб завести мотор.
Головний інженер шахтоуправління тов. Гришко, між іншим, зробив такий підрахунок. Потужність електроустановки дорівнює 15,5 кіловата. Можна дати енергії для 600 електроламп по 25 ват. Коротше кажучи, поблизу с. Потилич стоїть законсервована електростанція, яка може дати струм у 600 хатах.
На потиличських шахтах валяється і інше устаткування, яке було завезено сюди кілька місяців тому. Ржавіють 2 центробіжні помпи, 2 колонкові лебідки, 40 рудничних вагонеток. Все це устаткування перетворилося в тягар для керівників шахтоуправління, хоч ще недавно воно було "надто необхідне".
...переробляти щодоби 18 тонн молока
По вулиці Бема у Львові є красивий двохповерховий будинок. Біля вхідних дверей вивіска: "Трест приміських господарств". Управління тресту міститься на другому поверсі, а у великих приміщеннях на першому:
— трубчатий пастеризатор і холодильник з пропускною спроможністю на годину до 500 літрів молока;
— підогрівач молока продуктивністю в 3.000 літрів на годину;
— вісім ванн для приймання і зберігання молока;
— великий масловироблювач;
— чан для варіння сиру і інший виробничий інвентар.
В окремому приміщенні — трансмісії, паровий казан з площею нагріву 25 квадратних метрів, потужний компресор, електромотор і т. д.
Ми потрапили на молочно-перероблювальний завод. З'ясовуємо, що за дві зміни на цьому устаткуванні можна переробляти до 18 тонн молока, налагодити виробництво до 30 видів різних молочних продуктів: шоколадне молоко, кефіри, морозиво, цукатний сир і т. д. Все це можна виробляти без будьяких труднощів, але цього не виробляють. Потужний завод переробляв щодня не більше, як дві тонни молока.
Нещодавно заступник голови виконавчого комітету обласної Ради депутатів трудящих тов. Тубалець, оглядаючи завод, обурився від того, що тут так не по-господарському використовується першокласне устаткування. А коли тов. Тубальцю порадили, щоб передати завод трестові "Маслопром", де є сировина, але переробляти її ні на чому, то він відповів:
— Не можна!
Чому? Невідомо. Адже передача завода трестові "Маслопром" зовсім не йде наперекір державним інтересам, навпаки — цілком їм відповідатиме. Для населення Львова буде щодня вироблятися на десятки тисяч карбованців різних молочних продуктів.
...випускати в зміну 20 кубометрів дощок
На Львівський мебельний комбінат кілька місяців тому було завезено стругальний верстат. Обійшовся він щось близько 10 тис. карбованців. Господарники комбінату тоді не рахувалися ні з чим, заплатили гроші, бо верстат був "дуже необхідний"...
Як же використовується він? Не шукайте його в цехах, серед устаткування. Частини верстату як звантажили в склад, так і досі вони там валяються. Ніхто не думав їх монтувати.
Про потужність верстата редакцію повідомили: щозміни на ньому можна виготовляти до 20 кубометрів стругальних дощок.
Це не винятковий факт. На комбінаті не використовується чимало й іншого устаткування. Механічна поперечна пилка, на якій можна розпилювати щодня із 7 кубометрів заготовок, також стоїть нерухомо.
...виробляти на тисячі карбованців продукції
Керівники Львівського спиртотресту довго думали, як бути з Полянським спиртовим заводом (Щирецький район). Завод добре обладнаний і спроможний випускати на добу 400 літрів технічного спирту. Треба ще відмітити, що завод повинні обслуговувати лише п'ять робітників. В районі є сировина, є досить дров для опалення. Та завод стоїть, бо, бачте, треба зробити невеликий ремонт приміщення. Це обійдеться в тисячу карбованців.
З осени на завод було завезено щось близько 400 тонн картоплі. За перевозку кожної тонни платили 65 карбованців. Тепер надійшло розпорядження вивозити сировину на інше підприємство. Таким чином, на ремонт заваду тисячі карбованців в спиртотресті не виявилося. А на даремні перевозки сировини можна витрачати десятки тисяч. 