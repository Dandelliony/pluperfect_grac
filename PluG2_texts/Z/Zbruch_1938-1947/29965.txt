◦ ◦ ◦ ◦ ◦ ◦ ◦

Нові провокації фінляндської вояччини
ЛЕНІНГРАД, 28 листопада. (ТАРС). За повідомленням штабу Ленінградської округи 28 листопада в 17 годин у районі перешийку між півостровами Рибач’ім та Среднім група фінських солдат — 5 чоловік, примітивши наш наряд, що просувався вздовж кордону, обстріляла його, намагаючись захопити. Наш наряд почав відходити. Діями групи, що підійшла з нашого боку, фіни були відкинуті на свою теріторію. Під час переслідування узяті в полон 3 солдата, решта пішли вглиб своєї території. З нашого боку втрат нема. У полонених відібрано 2 гвинтівки, 1 револьвер, 2 бінокля, патрони, ракетниця. Охорона держкордону на цій ділянці з нашого боку підсилена.
В 18 годин в районі висоти 2042 у наш бік фіни зробили 5 постілів з гвинтівок. Наші частини не відповідали.
ЛЕНІНГРАД, 28 листопада (ТАРС). За повідомленням штабу Ленінградської округи 28 листопада у Відліцькому районі фінами з напряму Кясняселькая зроблено 2 гарматних постріли. Снаряди розірвались на нашій теріторії, 500 метрів на схід прикордонного знаку №367 (7 кілометрів на захід від Колатсельга). Слідом за цим невеликі групи піхоти фінів в районі цього-ж знаку намагались перейти кордон, але зустрінуті гвинтівочно-кулеметним вогнем з нашого боку відійшли назад вглиб своєї території.
На західному фронті
БЕРЛІН, 28 листопада. (ТАРС). Офіційно повідомляється: "На окремих ділянках західного фронту відмічається слабка розвідувальна і артилерійська діяльність. Через несприятливу погоду наші повітряні сили обмежуються розвідувальними операціями".
ПАРИЖ, 28 листопада. (ТАРС). Згідно офіційного повідомлення вчора ранком на схід від Мозеля відбувалися дії піхоти і артилерії. Вночі нічого особливого не відзначено.
Французький декрет про блокаду німецького експорту
ПАРИЖ, 28 листопада. (ТАРС). Агентство Гавас повідомляє, що сьогодні ранком опубліковано декрет французького уряду про встановлення ембарго на експорт німецьких товарів. В декреті стверджується, що цей захід вжитий у відповідь на застосовані Німеччиною "методи морської війни з використанням мін і підводних човнів". Вказується, що французький уряд діє з цілковитого погодження своїх союзників. Згідно декрету, починаючи з 4 грудня, всі пароплави, вантажені німецькими товарами, можуть бути затримані морськими суднами Франції, Англії, та їх союзників.
Заява сенатора Бора
НЬЮ-ЙОРК, 28 листопада. (ТАРС). За повідомленням газети "Нью Йорк геральд трібюн" з Вашінгтону, сенатор Бора заявив, що захоплення Англією німецького експорту, що направляється на нейтральних пароплавах у нейтральні порти, є явним порушенням міжнародного права. "США, вказав Бора, — досі не заявили Англії протести, очевидно, тому, що ми до деякої міри вважаємо себе зв'язаними з Англією і Францією".
У Шанхаї замерзло 60 чоловік
НЬЮ-ЙОРК, 28 листопада. (ТАРС). Шанхайський кореспондент агентства Ассошиетед пресс повідомляє, що 60 бездомних біженців замерзли на вулиці міста. Багато бездомних китайців підібрано на вулицях і відправлено у госпіталі. 