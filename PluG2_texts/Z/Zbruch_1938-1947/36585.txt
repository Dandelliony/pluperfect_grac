◦ ◦ ◦ ◦ ◦ ◦ ◦

Міжрайонне авіасполучення. Почалося регулярне поштове авіасполучення Львова з районними центрами області. Два рази в день поштові літаки знімаються з Львівського аеродрому, облітаючи райони по двох кільцях. Поштові кореспонденції і газети доставляються до Рави-Руської, Бродів, Перемишлян, Яворова і багатьох інших райцентрів області. Звідси літаки забирають пошту до Львова, а кореспонденції, направлені до східних областей України та інших Союзних республік, перевантажуються на літак, що йде до Києва. Провадиться також регулярний авіазв’язок по трасі Львів—Дрогобич—Стрий. (ОблРАТАУ).
Фільм про колишню Західну Україну. Московська студія "Мосфільм" найближчим часом починає знімати художню кінокартину з життя колишньої Західної України. Автори сценарія М. Гаврилович і М. Ромм показують на тлі загниваючого капіталізму в колишній Польщі важке і безрадісне життя трудящих, їх мрії про визволення та повнокровне життя в Радянському Союзі.
Фільм ставитиме режисер М. Ромм. Знімання будуть проводитись в західних областях України і в павільйонах Московської кіностудії.
Продовження гастролів театру ім. Івана Франка. В зв'язку з великим художнім успіхом у Львові спектаклів Київського драматичного театру ім. Ів. Франка, вирішено продовжити гастролі театру на 4 дні — до 24 травня. Широка громадськість Львова — представники підприємств, вищих шкіл, Червоної Армії, мистецтва неодноразово зверталися до дирекції театру ім. Ів. Франка з просьбою додати до привезеного у Львів репертуару п'єсу "Богдан Хмельницький" — О. Корнійчука. Тому вирішено в дні 21, 22, 23 і 24 травня показати цю п'єсу.
"Богдан Хмельницький" драматурга орденоносця Олександра Корнійчука — одна з кращих постановок театру ім. Ів. Франка. В спектаклі яскраво змальована славна сторінка історії України, боротьба українського народу, очолювана своїм героєм Богданом Хмельницьким з польською шляхтою. В спектаклі беруть участь видатніші сили театру: заслужені діячі мистецтв Ю. В. Шумський і О. М. Ватуля, заслужені артисти республіки Т. Юра і П. М. Самійленко, Ф. А. Барвінська, М. X. Пилипенко, артисти К. О. Осмяловська, О. П. Юра-Юрський та інші. Постановка народного артиста УРСР орденоносця Г. П. Юри. 