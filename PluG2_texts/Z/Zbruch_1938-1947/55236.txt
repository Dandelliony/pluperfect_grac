Щоденник молодого автора

2. ІІІ.
Сьогодні я скінчив і здав до редакції "Український Селянин" повість "Лани та села", це найкраща моя річ! От, розгорнув полотнище 3 1/8 друкованих аркушів!
Три дні переписував, аж пухирями пальці взялися. Ех, і відпочину ж літом! Одержу карбованців 300 і в Крим.
4. III.
Пішов до редакції "Український Селянин", — редактор радо поздоровкався, стільця подав, рукопис розгорнув і усміхнувся.
— Я з охотою прочитав, каже, вашу повість, писати ви вмієте, в цьому нема сумніву, але на жаль, ви робите недопустимі огріхи, змальовуючи сучасне село. Ось ви пишете, що в незаможника Тимохи корова обдулася і він кличе ворожку, і кінець кінцем, корова здихає.
Це далеко від дійсної картини села. Ви забуваєте, що тепер майже в кожному селі є ветеринарний пункт і кожний селянин, а тим паче незаможник-передовик села знає, що коли корова обдулася — треба поставити їй клізму, а ви робите з цього цілу трагедію. Я не маю звичайно права давати вам вказівки, але всеж таки радив би уважніше поставитися до своєї творчости й колиб ви погодилися переробити ці місця — ми б радо видрукували вашу повість.
Я чемно вклонився йому — гордо підвів голову, забрав рукопис і вийшов із редакції.
5. III.
Вчора відніс повість до журналу "Українська Селянка". Сьогодні увійшов спитати про наслідки.
Редакторка повернула мені рукопис.
— Не піде! — каже.
— Чому? — питаю.
— Не віриться, каже, що це все відбувається на десятому році революції, ви зовсім не знаєте сучасного села. Наприклад, у вас чоловік жінку б’є, б'є люто, до крови, а вона йому хоч би слово, наче так і треба. Або ще: діти у вас бігають замурзані без догляду, на дорозі в пилюці качаються й ніхто в селі не турбується за ясла. Жах якийсь, а не повість, песимізм надзвичайний.
Я забрав рукопис і пішов до піонерського журналу "Український Піонер".
9. III.
Три дні ходив до редакції "Український Піонер", — усе там ніяк нікого не застану, вчора цілий день у редакції просидів і нікого не дочекався. А сьогодні таки редактора стрінув.
— Неправдиво, каже, написано. Піонери лаються у вас, комсомолець Грицько піячить, і ніхто на це уваги не звертає, немов у нас бюра немає або ради ланкових. Якщо переробите, можна пустити.
11. III.
Відніс повість до журналу "Український Батрак".
Учора назад повернули. Кажуть:
— У нас журнал на батрацтво розрахований, а у вас у повісти ніодного батрака немає.
13. ІІІ.
Рукопис зробився заялозений, як ганчірка, аж соромно в редакцію нести, а нічого не поробиш — переписувати наново не маю ні часу, ні паперу.
Увійшов до кустарно-кооперативного журналу "Пужално". Ні редактора, ні секретаря не застав, звернувся до якогось чоловіка, мабуть начканца (на рахівниці цокав).
Він глянув на мене і запитав:
— А ви член нашої організації?
— Ні.
— Ну, то йдіть до... (я людина культурна, не можу писати, куди він мене післав). А потім гукнув у слід:
— Якщо вступите в члени товариства й дасте 300 карбованців на видання — надрукуємо.
16. ІІІ.
Щось голова болить мене сьогодні. Всю ніч редактори снилися, — переробити пропонували.
А, правда, може я дійсно сучасного села не знаю? Може дійсно треба переробити?
20. ІІІ. 21. III.
Сиджу, повість переробляю. Чорт із нею, з тією коровою — хай не здихає. Тепер у повісти ветеринарний лікар ставить їй клізму і вона одразу видужує.
Жінка Мотря, яку б'є чоловік, уже не мовчить, вона переповнена гнівом та образою і йде жалітися на нього до Сільради. Діти на селі у жнива, чисті й умиті, гуляють у яслах під доглядом свідомих виховательок. Піонери не лаються й регулярно відвідують колектив, а комсомольця Грицька за піяцтво викликають на бюро, і він дає слово більше не пити. От тільки не знаю, куди мені притулити батрака Гаврила?
Ю. Вухналь 