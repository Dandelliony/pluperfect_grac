◦ ◦ ◦ ◦ ◦ ◦ ◦

Електричні годинники на вулицях. Кожного дня Львів обладнується і реконструюється. Встановлено на найбільших вулицях світофори і вказувачі для переходу. Незабаром на головних вулицях міста буде вивішено 10 електричних годинників.
Скульптури в парках. Скульптурна фабрика Львова закінчила виготовлення скульптур В. І. Леніна, Й. В. Сталіна, В. М. Молотова, К. Є. Ворошилова. Скульптури будуть встановлені в найкращих парках міста.
Відкриття водних басейнів. Наприкінці червня відкриваються басейни спортивного товариства "Локомотив". Зараз тут проходять останні приготування. На ремонт пошкоджених війною басейнів відпущено 45 тисяч карбованців. Раніше басейни не були пристосовані до використання трудящих. Тепер один басейн виділено для фізкультурників і другий віддано в розпорядження дітям. Проведено ремонт в усіх павільйонах, обладнано майданчики для волейболу і баскетболу. Трудящі не тільки будуть користуватися водою і сонцем, а й прекрасними квітниками.
Нова шахта. Геологічним вивченням грунту між селами Підгорець (Золочівський район) і Ясенів (Пониковецький район) виявлено поклади бурого вугілля, які залягають на глибині в 15—20 метрів. Тут закладено нову шахту і розпочато підготовку до видобування вугілля. На новоствореній шахті працює 100 робітників, з яких половина перевиконує норми виробітку. Найближчими днями роботи на шахті розширюються. Буде залучено до праці ще 300 чоловік. Перші тонни вугілля буде видано "на-гора" наприкінці червня.
Повідомлення ТАРС. Англійська газета "Дейлі Мейл" повідомляє, що "під керівництвом СРСР вживається нових заходів для укладення більш сильного антиагресивного пакту між Румунією, Югославією, і Туреччиною, при чому мета пакту — поставити опір німецькій і італьянській експансії на схід". ТАРС уповноважений заявити, що це повідомлення "Дейлі Мейл" абсолютно не відповідає дійсності і є суцільною вигадкою.
Нові експонати в музеях. Окремі музеї і картинна галерея Львова останнім часом збільшують свої збірки. Особливо треба відзначити цінні картини, придбані Львівською картинною галереєю. Тут виставлено понад 100 нових експонатів. Серед них — картини художників голландської, французської, італьянської та німецької шкіл. Однією з найцінніших є картина відомого голландського художника Рембрандта, яка належить до перших його художніх праць. Збагатився новими експонатами також Львівський музей художнього промислу. Для нього придбано багато рідкісних перських, турецьких і кавказських килимів. Відділ кераміки музею поповнюється цінними колекціями порцелянового посуду. Увагу привертають китайські і японські вироби, серед яких — зразки посуду з епохи династії Сунг і Кан-Сі.
Благоустрій Львова. Шляховий трест за перші 5 місяців цього року провів підготовні земляні роботи по вулицях Горохівськїй та на Замарстинові, сполучивши їх з шосейними магістралями. На біжучий ремонт бруків і шляхів та очистку ровів в місті витрачено 300 тисяч карбованців. Підходять до кінця роботи по вимощенню базальтовими плитками вулиці Дверніцького. По ній прокладено трамвайну колію аж до водного басейну "Динамо". Трест зеленого господарства будує в місті нові сквери по вул. Собінського та Полтовній, де восени буде проведена посадка декоративних дерев. На зелений питомник, що міститься на Персенківці, відпущено 100 тисяч карбованців. 