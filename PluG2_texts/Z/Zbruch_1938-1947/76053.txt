За здоровий купецький і ремісничий стан

Львів, 29 січня.
Заняття купецтвом не є заняття невідповідальне та хвилеве, як дехто гадає. Інколи стрічаються такі випадки, що людина береться до діла не тому, що має нахил та здібності до того, а лише з метою швидше розбагатіти. Не треба б твердити, що таке уявлення про купецьку справу є неприродне, фальшиве і дуже шкідливе для загальних цілей громадянства. Можливо, що деяку користь принесе й купець з подібним настановленням, бо постачання населенню потрібних товарів є завжди конечне. Одначе такий купець, маючи за першу ціль власне збагачення, а не розумне задоволення потреб споживачів, може чимало спричинити лиха. Погоня за грошем взагалі нічого й ніколи доброго не дає. Той купець буде продавати свої товари так, що нарешті розгонить від себе покупців. Він радий втопити в ложці води товариша, бо той стоїть йому на дорозі. Ніщо його не переконує триматися разом, по-дружньому співпрацювати з товаришами, допомагати іншим у скрутній годині. Одним словом, витворюється морально нездоровий тип бізнесмена, так поширеного в Америці. Відомо, що бізнесмен, готовий на всякі спекуляції, аби тільки з них йому припав зайвий гріш. Ніякі громадські догми для нього не існують, ніяких обов'язків перед суспільством він не визнає. Гріш — це для нього найсвятіша святиня і той гріш запрятує йому голову й серце, не лишаючи там жодного місця для благородних людських думок та почувань.
Варта пригадати, як виглядало об'єднання купців-чумаків. Їхнім гаслом було — одностайна взаємодопомога між членами організації і незаплямлена чесність, справедливість щодо своїх споживачів. Чумаки завжди рятували товариша в нещасті та й не відокремлювали себе від інших земляків, жили з ними одним життям, помагали багатьом зі свого чесно набутого достатку. Тому щиро поважало й поважає сьогодні їх усе громадянство.
І теперішня сучасність вимагає також міцної організації всіх працівників — як у галузях освіти, ремесла і т. д., так і зокрема купецтва. Не маємо достатньої кількості своїх купців — та достатньо підготовлених купців. Декотрі з тих, що зайняті тепер у торгівлі, мають досвід та менше-більше вміють якслід провадити свої справи. Але більшість — це молоді, необізнані люди, які передтим не мали нічого спільного з купецтвом. Вони повсякчас потребують допомоги — у формі поради, грошевої позички і т. п. Зазнавши невдачі, дехто з них з огірчення покине займатися купецтвом, або гонитиме за надмірним зиском. Та треба держатися клича чумаків: "Всі за одного і один за всіх!" — Ці слова, може як ніколи дотепер, слушні під цю пору. Тільки міцно тримаючись цієї настанови, наші купці справляться корисно і для загалу і для себе зі своїми завданнями. Тоді тільки викоріниться дорешти нездорова погоня за грошем, що подекуди, на жаль, трапляється, а зате ввійде в життя справедливість і чесність, головно у взаємовідносинах зі споживачами. 