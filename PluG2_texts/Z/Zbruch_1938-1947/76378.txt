Гріш і праця в допомоговій акції

Львів, лютий 1943 р.
Коли б нині кинути, згідно зі старим звичаєм, гасло: "Всі на фронт суспільної опіки", то ледви чи хто оспорював би вагу й потребу акції, зате мабуть піднеслись би поважні сумніви, чи можна дати їй масовий характер. Щоб помогти другому, мовляв, треба самому мати; чим я можу причинитися до тої гарної необхідної справи, коли я сам у потребі?
Без сумніву, війна поважно обнижує життєвий рівень більшої частини населення, але затримує суспільні різниці й навіть загострює їх. Люди, які терплять загальний воєнний недостаток, можуть хоча б зовсім скромними лептами, що не заважать на їхньому бюджеті, поважно помогти тим, що терплять злидні; бо між недостатком і злиднями є велика різниця.
Але на цьому ще далеко не вичерпуються можливості масової активної участи в суспільній опіці. Навіть людина, яка не всилі дати й найменшої лепти на ту акцію, може поважно помогти їй своєю працею. Бо суспільна опіка вимагає не лиш багато матеріяльних засобів, але й не менше праці.
В першу чергу на саме зібрання засобів. Неодин заможніший громадянин сягне щедро до портфеля, але щойно тоді, коли прийти до цього та переконати його, з'ясовуючи вагу й конечність допомогової акції, відкликуючись до його совісти й амбіції. Суспільна опіка у нас нова ділянка, тому що не всі її розуміють якслід. Неодну людину можна спонукати до великої жертвенности, коли з'ясувати їй переконливо, що суспільна опіка не зводиться до втримування при житті прошаків, що вона має за завдання помагати зберігати фізичне існування нації та зокрема втримати працездатність продуктивних верств, які в ім'я твердого суспільного інтересу мусять залишитися на своїх відповідальних становищах. Раціональна збіркова акція не може обмежитися до пресових закликів та збірок під церквами. — Вона вимагає дуже інтенсивних зіндивідуалізованих метод праці, зокрема супроти заможніших кол громадянства. Вона вимагає поважного вкладу часу й енергії, але це вклад продуктивний, якого вислід може дати глибоке моральне вдовілля.
Чимало вкладу праці вимагає виєднування приділів, а дальше й засобів транспорту. Коли чогось є мало, це не так легко дістати. Як виявляє досвід, кількість засобів, що їх дістають поодинокі УОК, залежить у великому ступні від того, чи візьмуться до того меткі, ініціятивні люди.
Стан прохарчування поодиноких околиць можна поважно поправити, поширюючи годівлю дрібних звірят, закладаючи парники, засіваючи кожний вільний клаптик землі, раціоналізуючи домашню господарку. Справи прості, але щоб їх здійснити, треба вложити чимало праці у пропаґанду та фахову пораду. Та ділянка може дати великі висліди, але вимагає відповідного вкладу праці людей, що мають потрібне знання та вільну голову.
Чимало праці — і то дуже відповідальної — насуває ужиття засобів суспільної опіки. Їх замало, щоб обділити всіх потребуючих, тому дуже важне, щоб добре вибрати тих, які найбільше заслуговують на поміч.
Не вистане переглянути за бюрком прохання, часто треба відвідати прохаючого дома, провірити на місці його положення. Не вистане признати приділ, треба справдити, чи він справді припав у 100% тим, для кого призначений. Контроля ужиття засобів суспільної опіки — це відповідальне завдання, вона вимагає чимало праці й то праці людей з хрустальним характером.
Та люди, для яких сама матеріяльна допомога не вистачає, це немічні, хворі, приковані до ліжка, які не мають при собі нікого з близьких. Їм не вистачить признати допомогу, їм треба їх принести до дому, їх треба обслужити. Коли кількох здорових сусідів присвятить по 1—2 години в тиждень для помочі опущеній немічній людині, буде це вклад у допомогову акцію, що його годі було б заступити й найщирішим грошевим датком.
Завдання суспільної опіки великі й складні. Людина, яка їх веде на терені округи чи повіту, референт сусп. опіки — мусить мати високі кваліфікації, моральні та інтелектуальні. Але зрозуміло, що він всього не може виконати сам, що до виконання необхідно багато людей. Не вистачає до того сам персонал реферату суспільної опіки. Годі розбудовувати його у безконечність, щоб не обтяжувати суспільної опіки понад то великими адміністраційними видатками, зрештою службовицький апарат не вистачає з огляду на децентралізацію акції. Годі тримати окремого службовика в кожному селі, де є напр. народня кухня. Врешті акція суспільної опіки обіймає деякі сезонові завдання, до яких треба багато людей лиш на короткий час. І тому сам апарат реферату суспільної опіки може виконувати лиш адміністраційні функції та координувати допомогову акцію, але доповнити її мусить праця громадян.
Для успішного переведення суспільної опіки треба стільки праці, що кожний має змогу дати якстій вклад у велику справу самозбереження.
Б. Галіт. 