◦ ◦ ◦ ◦ ◦ ◦ ◦

Англо-німецька війна
В ніч на 4 січня основний удар німецької авіації був спрямований на Брістоль (Південно-Західна Англія). Як вказується у зведенні німецького командування, численні бомби різних калібрів викликали пожежі і вибухи, які були видні на великій відстані. Крім Брістоля в цю ніч були бомбардовані і інші міста Англії. В ніч на 5 січня німецькі ескадрильї бомбардували Євонмук, що має велике значення як гавань Брістоля, а також ряд інших воєнних об'єктів у Брістольській затоці. Увечері 5 січня і в першу половину ночі на 6 січня німецька авіація зробила наліт на Лондон, скинувши фугасні і запалювальні бомби. Сталися великі пожежі.
Англійська авіація в ніч на 4 січня знову скидала бомби на промислові об'єкти Бремена. В наступну ніч англійські воєнно-повітряні сили бомбардували Брест, а також зробили наліт на Гамбург. (ТАРС)
Воєнні дії в Албанії
Югославські газети повідомляють, що в зв'язку з тим, що настала тепла погода, воєнні дії в Албанії набирають все ширших розмірів. Італьянські війська провадить часті контратаки, проте греки, вдержуючи позиції, продовжують просування. Особливо запеклий опір греки зустрічають на побережжі по дорозі до Валони. Італьянські війська на цій ділянці фронту змінюються кожні 2 доби, роблячи одчайдушні спроби вдержати Валону. В секторах Тепелене і Клісури, не зважаючи на контрудари італьянців, грекам удалось просунутись вперед і зайняти нові позиції.
На північному фронті італьянська авіація бомбардує позиції грецьких військ. Два нальоти були зроблені на Поградєц. (ТАРС)
Війна в Африці
Як уже повідомлялось, після тривалої підготовки англійські сили, які діють в Північній Африці, 3 січня почали штурм Бардії. Прорвавши лінію італьянськнх укріплень, вони вступили в місто.
6 січня агентство Рейтер передало повідомлення командування англійських військ, в якому вказується, що італьянський гарнізон Бардії припинив всякий опір. Місто разом з усіма силами, які захищали його, і всіма запасами воєнного спорядження знаходиться в руках англійців. Число полонених перевищує 25 тисяч. Серед полонених головнокомандуючий італьянськими військами в Бардії генерал Бергонцолі і 4 інших генерали.
Зупиняючись на стратегічному значенні Бардії, воєнний оглядач агентства Рейтер підкреслює, що цей невеликий порт, хоч і має менші виходи, в порівнянні з Соллумом, але всеж відіграватиме значну роль в постачанні англійських військ, які оперують в Лівії.
На думку оглядача з падінням Бардії італьянці втратили базу для операцій проти Єгіпта. (ТАРС)
Економічні труднощі в Європі
З 13 січня в Норвегії вводиться нова карткова система на одяг. Споживач може купити по картці не більше однієї великої речі протягом року. На взуття будуть введені окремі картки.
В Туреччині, за офіціальними даними, продукти харчування подорожчали за останні два роки на 34 проц., а рівень зарплати не змінився.
В Англії відчувається гостра недостача м'яса. Згідно з заявою міністерства продовольчого постачання, в разі відсутності в магазинах свіжого м'яса, відпускатиметься солонина. Покупці зобов'язані здавати за солонину мясні талони.
Швейцарський уряд заборонив відправку продовольчих посилок військовополоненим, які перебувають у Німеччині. Тисячі англійських військовополонених та інших інтернованих англійців щомісяця одержували з Швейцарії сир, шоколад і консерви.
В Угорщині в наслідок гострої недостачі сировини сильно скоротилося виробництво і зросло безробіття. В червні минулого року в промисловості було зайнято 843 тисяч робітників, в серпні їх число скоротилося на 42.250, у вересні і жовтні постійно зменшувалось. (ТАРС) 