К.Й.Студинський — представник народу

Позавчора у великому театрі відбулися збори, присвячені висуненню кандидата в депутати Ради Союзу. Понад 250 працівників мистецтва міста Львова одностайно підтримують кандидатуру до Ради Союзу академіка К. Й. Студинського.
У своєму виступі художний керівник Державного театру ім. Лесі Українки тов. Блавацький говорить:
— За наукову роботу, за симпатію до революційно настроєних мас тов. Студинського польський уряд позбавив посади в університеті, переслідуючи його.
Я палко вітаю пропозицію професорів, учителів і студентів навчальних закладів Сталінського і Червоноармійського районів і закликаю всіх працівників мистецтва міста Львова підтримати кандидатуру тов. К. Й. Студинського.
У своїй резолюції збори пишуть: "Ми, працівники Державного театру опери та балету, Державного театру ім. Лесі Українки та польського Державного театру палко вітаємо і підтримуємо висунення кандидатури тов. К. Й. Студинського до Ради Союзу. Ми зобов'язуємося широко розгорнути агітацію за цю кандидатуру в вашій виборчій окрузі і 24 березня всі як один віддамо свої голоси за кращого сина трудового народу, за блок комуністів і безпартійних".
Після обговорення кандидатури в депутати до Ради Союзу збори висунули 30 чоловік представників на передвиборні окружні збори по виборах у Раду Союзу, Раду Національностей і Верховну Раду УРСР. 