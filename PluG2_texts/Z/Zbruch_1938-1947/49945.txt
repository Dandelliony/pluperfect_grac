Вперта любов

Малий фейлєтон
Хай не дивує тебе, любий читачу й читачко, що саме про любов, та ще й ідеальну, вперту, берусь писати та саме тоді, як кожний уже наставляє свого носика, щоб нюхати отой весняний флюід у повітрі.
Оце сьогодні, під самотній кавалірський вечір, "стрілило мені в голову" зайти не деінде, а до краківського УОТ-Просвіти. Зайшов і, звичайно, почав своїм репортерським носом, вухом і оком зазирати в усі кутки. Що там побачив — про це може іншим разом, бо оце ледви обійшов дві кімнати, аж чудо — щось немов гнівливо сопе, а далі починає немов справжню лайку! Лає й лає! І кого? Уявіть собі: вас, вас, шановні українські громадяни й громадянки города Кракова!! Та ще й як дає! Такої лайки ще в житті не доводилось чути!
І одного слова не зважусь повторити! Все ж милі мені мої мязи й мої кості! Краще жити з громадянством у добрій згоді.
Зібрав я свою відвагу, потиснув клямку й увійшов у кімнату. І просто остовпів: передо мною стояв один мій добрий знайомий, а перед порожніми полицями шаф стояв другий мій добрий знайомий та й ломив свої руки. Перший із них вдаряв кулаком об стіл і лаяв... громадянство Кракова.
— Збожеволіли, чи що? — думаю, та не вспів ще добре вскочити в кімнату, як обидва прискочили до мене та й: "Слава, Богу, що ви тут зявились!"
І починають:
— Уявіть собі, ще з початком війни поляки забрали й спалили цілу бібліотеку "Просвіти"! Та ми знову минулого року роздобули просто чудом нових тисячу книжок і, уявіть собі, майже половини їх уже нема. Нема й стільки! Делікатно кажучи: "розпозичили"! Урґуємо, пригадуємо, просимо, друкуємо в ґазеті, чорні листи вивішуємо — дарма! Камінь у воду! І не думайте, що хтонебудь: професори, політики, діячі, референти! Батьки й матері народу! Їх доні й сини! Словом: громадянство! Рідне громадянство! А щоб...
Я, через свій репортерський обовязок, мусів вислухати гору жалів моїх знайомих, щоб вкінці таки втовкмачити їм усю безглуздість, безосновність, неслушність, просто злочинність їхніх скарг і їхнього гніву на рідне "столичне" громадянство.
Бо скажіть же, любі старі й молоді громадяни й громадянки города Кракова, чи не по-вашому й не по-мойому боці правда, коли тверджу, шо справжньої, більш ідеальної любови, як саме у вас, у ніякому іншому громадянстві нема! Любови твердої й упертої, любови ідеальної, духової, бо любови до рідної української книжки? І як же ж сміють мої два, на жаль, знайомі, відбирати вам предмет вашої найбільшої любови — книжку бібліотеки "Просвіти"?
І хай вони, оці несвідомі вороги культури й книжки, присилають вам урґенси, хай оповіщують у "Крак. Вістях", хай оголошують на свій сором, а вам на славу ваші прізвища на "чорних листах", ви, громадяни й громадянки, непохитно, твердо й вперто, як кожний твердий і впертий русин, тривайте в своїй непорочній, ідеальній і незломній любові до рідної української книжки! І хай вас жадні друковані "провокації" не захитають у вашій крицевій послідовності!
УОТ-Просвіта на те й є, щоб ширила в рідному, та ще й столичному громадянстві рідну книжку! І зась комусь відбирати від нас, громадян і громадянок, рідну книжку — предмет найвищої й найчистішої нашої любови!
Не віддамо! Якже ж культурній людині, та ще й столичному громадянинові й громадянці, бути без книжок у своїй хаті? До того ж не даром чейже належимо всі активно до УОТ-Просвіти!
Не віддамо й крапка!
Б. Дан. 