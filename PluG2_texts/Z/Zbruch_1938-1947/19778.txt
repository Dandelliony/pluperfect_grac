Дбайливість для народньої творчости.

Час до часу появляються у пресі статті в справі підтримування народньої культури з усіми її надбаннями.
Досить хаотично виглядає у нас знання давнішого культурного, господарського і суспільного життя села і міста. Теперішні спостереженя наші теж не надто багаті.
Тяжко буде будувати нашим наслідникам нове життя на давніх зразках.
Дуже спішно заникає у нас те, з чого складається народна культура.
Минаються народні одяги, вишивки, стиль у будівництві, прикрашування і виріб ріжних предметів, уживаних у святочному і буденному житті. Заникають обряди: весілля, вечорниці, запусти, обжинки, святоіванські вінки, колядки, щедрівки, голосіння за померлими.
Багате було колись лікування зелами, заговорювання чи зашіптування, цікаві були страви, печиво з прикрасами.
Мусимо пояснити, чому цю статтейку даємо на "Жіночій Сторінці".
Знаємо, що справами народньої культури повинні займатися передовсім учені. Вони це роблять. Але мали ми і маємо жінок, які в цій ділянці віддали науці прислугу. Хочби згадати Олену Косачеву з її збіркою вишивок і меріжок, членів "Клюбу Русинок" з альбомом вишивок Галичини, п-і Кульчицькі з Перемишля з їхніми збірками з Гуцульщини і хистом приспособити народнї мотиви у ріжних ділянках мистецтва.
Окреме місце має теж п-і Ольга Тишинська-Бачинська зі Стрия зі своїми незвичайно вартісними збірками вишивок Галичини і Буковини. Тихо і незамітно виховує вона довкола себе молодь з міста і сіл в культі для чистого народнього мистецтва.
У кооперативі "Народне Мистецтво" працюють теж самі жінки над тим, щоб внести народне мистецтво до обстанови дому та церкви, пристосувати його до модерних стилевих одягів. Чи це мережка, вироби із дерева чи кераміка.
Покази народньої ноші уладжувані теж головно заходом жінок.
А вже на селі, то жінка є мистцем не тільки в ділянці одягів, вишивок і ткання, але теж як творець писанок, кераміки.
А народні, обрядові і любовні пісні, колядки, голосіння — все це повстало виспіване жіночим серцем на радощах і горюванню.
Багато можемо зробити для підтриму народньої культури, хоч може час спізнений. Нашим завданням буде не тільки рятувати те, що пропадає, але творити на давніх нові цінности. Треба слідкувати за тим, що нарід творить нового. Нпр. повоєнні пісні, новітні коляди, писанки з новими взорами. Виховуймо наших дітей у зрозумінні народніх цінностей, так як це робить Мати Севериня в ґімназії СС. Василіянок — і наші сусідки.
Станьмо всі до цієї праці разом з нашими сестрами селянками і мішанками.
Дбаймо за курси, де фахові люди сказали б нащо треба звертати увагу, вчімся списувати пісні та обряди. Вживаймося і вчуваймося в народню душу.
Використовуймо кожну нагоду, яку дає нам життя. Але зробім теж одне застереження, як не треба робити. Ось малий приклад:
Маленька церковця в Яворівщині. Всі жінки і дівчата зодягнені в фабричні речі. Дві господині в яворівських бавницях на голові, шорцах і вишиваних біленьких хустинах. На бавницях прегарні узори. Маленьке дівчатко — єдине в цілій церкві прибране по народньому, притулилося до мами. А зірочки на хустинці немов мерехтять від церковних свічок.
Як з давнього світу прийшли вони в гостину. Хоч який скромний і небагатий яворівський одяг — таки свій.
В тій самій церковці на вівтарі скатерть. Шита ґердановим узором з якоїсь почтівки. Преріжні коліри мов сваряться зі собою, незгармонізовані і погані. Швайцарський гапт викінчує скатерть.
Мимоволі зір звернувся на бавницю господині. Як чудово був би він прикрасив божий вівтар!
Звідки йдуть такі погані узори в село? Від дівчат, які заняті в місті, учительок-садівничок, на жаль і інтеліґенток, які не знають, що вони самі вбивають рідне мистецтво.
Якжеж можна давати там, де творчість народу вміла як не можна ліпше пробрати одяг і вишивку — узори без стилю? Або давати нізінну вишивку в Яворівщині, Бойківщині, або Поділлі — там де є свої?
Так, як у пісні кожне змінене слово відбирає зміст і красу, так у вишивці зміна колірів відбирає всю принаду.
Помагаймо рятувати народню культуру у всіх її ділянках. Вона має повне право заняти почесне місце в ряді творчости культурних народів. Одначе шануймо ініціятиву народу і не вносім своєї там, де цього не треба.
І. Д. 