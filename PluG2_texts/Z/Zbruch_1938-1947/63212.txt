◦ ◦ ◦ ◦ ◦

Українська програма в радіо. Завтра, в понеділок, 9-го березня Львівська Радіовисильня передає від год. 10.30 до 11-ої концерт дуетів і терцетів українських композиторів. У програмі: твори Лисенка, Степового, Нижанківського, Людкевича та Барвінського. Виконавці: Марія Сабат-Свірська (сопран), Ольга Сушко (альт) і Лев Рейнарович (баритон). Фортепіянний супровід: п. Курилович-Чапельська.
Духовна Семінарія в Перемишлі. Подання до Духовної Семінарії в Перемишлі слід вносити до 10-го березня ц. р. До подань треба долучити життєпис, метрику та свідоцтво зрілости. Про особисту приявність буде кожний кандидат повідомлений окремо.
Вивіз снігу. Сьогодні, в неділю 8-го березня, львівські трамваї не їздять до 18-ої год. тому, що проводитиметься очистка міста від снігу.
Телеграфічна сполука з закордоном. Львів, 8 березня. До телеграфічної сполуки з закордоном, тобто до приймання закордонних телеграм уповноважені тільки такі поштові уряди: Львів 1, Львів 2, Бережани, Чортків, Дрогобич, Городенка, Калуш, Камінка Стр., Коломия, Рава Руська, Самбір, Станиславів, Стрий, Тернопіль і Золочів. Всі інші поштові уряди не мають права приймати закордонних телеграм. Закордонні телеграми можуть приймати тільки вичислені вгорі П. А. поштові уряди. В ніякому випадку не можна переказувати їх тому урядові телефонним шляхом. Закордонні телеграми можна приймати лиш тоді, коли кожний телеграфічний формуляр матиме дозвіл з урядовою печаткою службової станиці Поліції Безпеки. Уваги місцевих поліційних станиць (Ортскоммандантур, Крайзгавптман і т. д.) не є вистарчальні, щоб приймати закордонні телеграми. Телеграму без дозволу відповідної службової поліційної станиці в жодному випадку не вільно приймати. Давати дозволи мають право лиш службові станиці Поліції Безпеки у Львові, Чорткові, Дрогобичі, Стрию, Самборі, Коломиї, Городенці, Станиславові, Калуші, Тернополі, Золочеві, Бережанах, Камінці Стр., Раві Руській і Сокалі. Поруч цього дозволу на закордонних телеграмах мусить бути повна адреса. 