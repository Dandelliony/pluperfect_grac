◦ ◦ ◦ ◦ ◦ ◦ ◦ ◦ ◦ ◦

Сухоти забирають найбільше жертв. Згідно з офіційним звітом — повідомляє "Всхуд" — санітарний стан тернопільського воєвідства поправився. Пошести: черевний і пятнистий тиф та красуха виступають у малій кількости і майже без смертних випадків. Зате сухоти поширені найбільше і забирають найбільшу кількість жертв.
Вбивство члена "заґродової шляхти". У Слобідці Струсівській, пов. Теребовля напав — пише "Всхуд" — Антін Матвіїв на члена "заґродової шляхти" Данила Пелішка і важко зранив його топором у голову. Перевезений до шпиталю Пелішок помер. Напасник утік, але незадовго віднайшла його поліція і підчас арештування зранила його тому, що — як запевняє далі "Всхуд" — арештований кинувся на поліціянта і намагався вирвати йому з рук кріс. Вбитий Пелішок був ініціятором руху зі "заґродовою шляхтою" у Слобідці Струсівській.
Львівська хроніка. У міських домах при вул. Стрийській ч. 52 намагалася скінчити самогубством Степанія Й., урядничка маґістрату, випивши більшу кількість вероналю. — По дорозі до шпиталю помер у рятунковій кареті 50-літній Людвик Соболевський, директор фірми Шпіса. — З авта в Ринку невідомий злодій украв шкіряний плащ на шкоду Казимира Древновського з Варшави, вартости 200 зол. — Невідомий напасник вирвав торбинку з рук Альбіни Дзєйовської (вул. Збараська ч. 2) біля памятника Собіського на Гетьманських валах, в якій було 3 зол. та лєґітимація. — Карло Мусаковський повідомив поліцію, що в середу пополудні вийшов з хати його 16-літній син Зиґмунт і дотепер ще не вернувся. — При вул. Рутовського шофер Остафінський наїхав на невідому жінку, яка їхала ровером. Ранену жінку відвіз шофер до рятункового поготівля. 