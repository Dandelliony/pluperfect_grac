◦ ◦ ◦ ◦ ◦ ◦ ◦

Влом в УГАС-і. Вночі з 24. на 25. квітня ц. р. розпороли вломники вогнетривалу касу в Українській Торговельній Централі УГАС, Акц. Сп. у Кракові. На щастя, вломники прикро розчарувалися, бо в касі не знайшли ні сотика. Це тому, що УГАС всі свої гроші складає щодня до Українбанку і в цьому випадку Українбанк охоронив свого клієнта перед втратою.
Український концерт у Варшаві. Український Національний Хор під управою Володимира Божика виступить із концертом у Варшаві в салі консерваторії при вул. Окульник 1, в неділю 27. квітня. Українці м. Варшави й околиці своєю громадною участю у цьому концерті засвідчать свою любов до рідної пісні.
Дирекція Української Державної Семинарії в Криниці повідомляє, що наука починається в понеділок 28. квітня 1941 р.
Заходом Секції Наукових Викладів ім. Петра Могили при УОТ в Кракові, Адольф Гітлєрпляц 12, відбудеться 26. ц. м. в год. 19.15 відчит п. Олени Теліги: "Партачі життя" (До проблєми цивільної відваги). Гостям раді.
4-го травня починаємо мистецькі змагання. Дня 4-го травня ц. р. починають українські дружини копаного мяча мистецькі змагання за першенство в Ґен. Ґубернаторстві. Дня 13. квітня відбулася в Нім. Перемишлі в салі УДК, під проводом підреферента для спортових справ проф. І. Красника, нарада провідників дружин копаного мяча, в якій узяли участь представники Перемишля, Ярослава, Бушкович і Сосниці. Рішено, що мистецькі змагання українських дружин пічнуться в дні 4. травня, що оплата від вищої кляси виноситиме 50 зол., а від нижчої кляси 20 зол., та що крім цього дружини складатимуть по 2% від доходу з кожних змагань. На кожні змагання їздитиме делєґат підокруги. Льосування відбудеться на днях. Вислід льосування і спис дружин, які братимуть участь у мистецьких змаганнях, оголоситься своєчасно в "Крак. Вістях". 