Дві години в гостях у "Народній Торгівлі"

У серці установи
За великими вікнами ждальні, перед кабінетом дирекції шумить місто стоголосими згуками найбільш рухливого міського центру. Але це подальше тло для окремої дії рвучкого життя львівської вулиці...
А сейчас поруч: під ясними стінами, на м'яких кріслах в очікуванні гості, відчиняються й зачиняються двері, входять і виходять люди... Дирекція приймає сторони... Минають хвилини. Від входових дверей до дирекційної кімнати на підлозі вже ціла стежка від безпереривних кроків.
— Неприємно забирати вам час, пане директоре, коли в вас стільки діла, але це вже жилка часописного співробітника — виринати саме там, де найбільше життя й руху.
Директор торговельного відділу п. Лазорко завжди однаково привітливий й погідний, до всіх відразу готов піти назустріч нашому проханню, але саме в тому моменті дзвонить телефон, уміжчасі входить два чоловіки із картками до розписки, почерез рам'я з напів-відчинених дверей усміхається вже якесь свіже обличчя — "тільки на одну хвилинку", і директор знову з головою в масі щораз то нових справ.
Врешті хвилина "інтермеццо".
— "Народна Торгівля" — це тепер у Львові така важлива установа, що на сам звук тієї назви в уяві виринають чарівні спогади у формі з тугою очікуваних харчевих приділів... Користаючи з вашої вічливості, ми хотіли б ближче зазнайомитись із життям тієї нашої установи, що має ще давні добрі традиції і справедливо вироблену марку... пробуємо виправдати свою настирливість.
Організаційним досвідом
— Власне ці давні традиції і організаційний досвід допомогли нам наладнати якслід нелегку справу в забезпеченні львівського населення харчевими продуктами.
— "Народна Торгівля" в цій ділянці має мабуть, доволі далеко ідучі компетенції?
— Так. Виходячи із заложення реактивування майна, ми об'єднали в "Народній Торгівлі" всі крамниці по большевицьких харчоторгах. На І. IX. було цих крамниць 450, тепер їх 317, бо зліквідовано багато знищених і невідповідних, а деякі крамниці перебрав "Маслосоюз" і "Центросоюз".
— Чи при перебудові впроваджено які зміни в організаційній сітці?
— Організаційну сітку побільшено з огляду на мережу праці. НТ розподіляється тепер на відділи: торговельний, організаційний, заготівельний і виробничий. В усіх відділах враз із дирекцією і фізичними робітниками працює около 1500 осіб.
— Мабуть, чимало труднощів доводиться зустрічати тепер у праці в сучасних воєнних умовах?
— Труднощів справді не брак, а найбільше їх у транспорті. НТ має всього 4 вантажні машини, що їх звичайно висилає в край по заготівлю. До розвоження товару в місті вживаємо коней, але тут саме для нас немалий клопіт, бо нічим прогодувати наших 56 коней.
Праця в нас не є ще якслід унормована, про що говорять торгові обороти, бо 3 міл. зол. торгу на місяць зовсім небагато для нашої установи.
У всякому разі можна сказати, що наложене на нас завдання забезпечити львівське громадянство потрібними продуктами — ми виконали в 100%.
Так напр. ми розділили між львівське населення около 10 міл. кг. бараболі. Тепер робимо заходи, щоб наші крамниці мали ще товари домашнього господарства, як сода, хемічні перетвори, паста до взуття, косметичні вироби тощо.
Дальший розвиток нашої установи у великій мірі буде залежати від покращання транспорту та від збільшення приділів.
Мала фабрика з великими перспективами
Вимкнувши тісноту крутих вуличок, авто мчить стрілою вперед.
— Інтрузам завжди щастить. Зібраних інформацій ще й нагоди приглянутись праці на місцях — це вже надсподіваний наддаток, яким радіємо чи не більше, бо життя інтересніше над усе.
На погідному обличчі директора звичайна привітлива усмішка.
— Не надійтесь побачити щось надзвичайне. Матеріялу до емоцій тепер не надто багато. Ми щойно розбудовуємось.
Автомашина повертає вбік і дощаною брамою в'їжджає на невелике подвір'я.
— Це зовсім ще молода наша фабрика мармеляди, що діє щойно 1½ місяця, але виробництво в ній наладнується зовсім добре.
Від першого кроку відразу пізнати, що фабрика справді молода: пахне свіжою фарбою, блистять ще мало вживані машини й кітли до заварювання овочів, молодечим запалом до праці віє від кожного слова керівництва фабрики.
— Фабрика частинно забезпечена сировиною, так, що ми зможемо виробляти 20 тон мармеляди місячно, пояснює інженер В., якого співуча вимова від першого слова так дуже нагадує нам прекрасний Київ.
— Все залежить від сировини, але ми не можемо зупинятись виключно тільки на продукції мармеляди. Плануємо ще виріб т. зв. "гербатолю", соків, добре було б ще роздобути сировину для виробу яринових концентратів, супів...
Тут вичуваємо вже не тільки східно-українську вимову, але й східно-український розмах, що, напевно, виходить далеко поза межі невеличкої фабрики, зв'язаної труднощами воєнного часу.
Дуже мила атмосфера в гостинних хазяїв, кілька зразків солоденької мармеляди смакує більше від найкращих ласощів, але час іде, а ми щойно на першому пункті...
Біля крамничних прилавків
— Щиро раджу вам заїхати до крамниці ч. 419 при Княжій вулиці 83. Там усе зразкове. Завідуючий кваліфікована людина й відданий своєму ділу.
Маємо сьогодні особливе щастя. В торговельного інспектора, що його зустрічаємо в одній із крамниць, також східно-українська вимова і таке саме східно-українське сприймання світу цілою душею.
...У названій крамниці справді все якслід, всюди чистесенько, товар на своєму місці, обслугування гостей вічливе.
— Ви тільки погляньте: в них і виставова вітрина влаштована чепурно, і робочі плащі чисті, і реєстр карток у порядку.
Інспектор величається добре поставленою роботою як своїм власним успіхом. Зазнайомлюємось докладніше із мозольною роботою щомісячної реєстрації, більше як півтретя тисячки осіб, прикріплених до тієї крамниці.
І шеф торговельного відділу директор Л. неменше вдоволений вислідами роботи.
— Як би в кожній крамниці були повновартні люди, то й населення було б вдоволене, але, нажаль, не всі ще розуміють якслід своє завдання...
...Через декілька хвилин наша машина знову зістроюється із галасом львівської вулиці. Спускаємося вниз, до центру.
...За довгим прилавком в крамниці ч. 2 споза гори коробок отвертим усміхом зістрічають нас кругленькі очі дівчинки в білому робочому плащі.
— Чи ми застали завідуючого?
— Так. Я заступаю.
— Ви? Ну, добре...
Хазяйське директорський погляд пильно обдивляє ціле внутрішнє устаткування... Кругленькі очі за крамничним прилавком можуть дальше зустрічати світ з усміхом...
Все на своєму місці...
На солодкій базі
Через фабрику содової води при вул. Скарбківській, що теж належить до НТ, треба було перейти з напів примкненими очима, щоб не призбирати надто багато вражінь, бо в нас технічний редактор людина сувора і так буде лаяти за переладовування газети. А як не написати, коли побачиться щось гарне?
Тому треба вважати майже за недійсні довгі ряди пляшечок з червоною пахучою лімонядою, що їх висилають у місто кожної днини щось по півтори тисячі... Тепер і так не сезон на них...
Але як поминути мовчанкою найближче сусідство "Львівських Вістей": база кондитерських виробів?
— Ви сказали, пане директоре, що не буде емоційного матеріялу. Я набираю зовсім іншого переконання.
— Інколи багато дечого не передбачується... Оця база цими днями змінює свою назву, бо ми перетворюємо її на базу технічно-господарських перетворів...
— Невже?
Після двогодинного гостювання в "Народній Торгівлі" в нас залишилось враження краще, як після найкращого фільму: невидумані герої щоденного обов'язку без прикрас і акторської шмінки, події й моменти наших прозаїчних буднів, із непередбаченими емоційними ситуаціями, що часто можуть більше зворушувати й захоплювати, як найбільш штудерна фільмова композиція.
М. Терен. 