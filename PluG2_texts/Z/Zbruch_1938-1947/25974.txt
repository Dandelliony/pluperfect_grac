Грудка на могилу д-ра Степана Смаль-Стоцького.

У перші роковини його смерти.
Почуваюсь до громадянського і товариського обовязку згадати про покійного професора д-ра Степана Смаль-Стоцького у перші роковини Його смерти, щоб з другого боку насвітлити спомин п. Ст. Сірополка, що був у "Ділі" з 17. ц. м. п. н. "Все життя — одній меті". 
Д-р Степан Смаль-Стоцький походив з Галичини, з Немилова радехівського повіту, і був учеником ґімназії у Львові. Вже як ґімназійний ученик займався разом з товаришами Степаном Федаком і Теодором Олексевичем приготуванням матеріялів до видання "Рускої Бібліотеки", що виходила під проводом професора о. Ігнатія Онишкевича у Львові від 1877. року. Фільософічні студії відбував Стоцький у Чернівцях та у Відні і вже у 1884. р. став надзвичайним професором української мови й літератури в університеті у Чернівцях, після смерти о. проф. Ігнатія Онишкевича.
У тому часі, коли д-р Степан Смаль-Стоцький прийшов на професора університету в Чернівцях, була там українська громада незорґанізована, так, що одинокою установою нашого громадянства було там касинове Товариство "Руска Бесіда", в котрому сходилися деякі члени на читання ґазет: поза цим не було там ніякого життя. Та як ми зі Львова зверталися тоді до черновецької громади українців, то звідти обзивався тільки один чоловік в особі Івана Тимінського, скарбового урядовця в Чернівцях. Тому проф. Стоцький мусів там майже з нічого творити живу громадянську орґанізацію у всіх ділянках національного життя.
"Руску Бесіду" треба було перемінити на просвітнє товариство, таке, як наша "Просвіта" у Львові; Міщанську Читальню взяти з рук русофільських і робити підготування до будови "Народнього Дому" в Чернівцях. До того всього Стоцький приєднував усіх наших громадян доброї волі, щоб з Буковини створити український край.
За цим пішло те, що Стоцький поставив на Буховині українську ґазету "Буковина" (1885): постарався про розвій українського шкільництва аж до середніх шкіл (1896), та не забув про українську кредитову кооперацію з "Руською Касою" в Чернівцях і "Селянською Касою" як союзом українських райфайзенок (1880—1903).
Пригадую собі, що з приводу великого ювилею Івана Котляревського, батька відродження української літератури для всієї України, в дні 1. листопада 1898. р. відбулась у великій салі "Народнього Дому" у Львові наша наукова академія і тут проф. д-р Степан Смаль-Стоцький виголосив світлий реферат на тему: "Значіння "Енеїди" Котляревського для відродження українського слова".
Під вражінням його реферату нагадалася мені була подія з моїх молодечих літ, коли я як ученик ґімназії у Станиславові оповідав у часі ферій мому дідові о. Степанові Козоровському в Тисьмениці (1877. р.), як нам у ґімназії викладав проф. Евген Желехівський про "Енеїду" Котляревського. Та як мій дід побачив, що я дуже захоплююсь цим предметом, то він з радости станув передімною та сказав до мене: Ти собі думаєш, що я не знаю "Енеїди" Котляревського?.. І зараз зачав з памяти деклямувати:
Еней був парубок моторний
І хлопець — хоч куди козак!..
Я подумав тоді, що проф. Стоцький зрозумів добре слова Котляревського, коли іскра рідного слова ще тліла в душах дідів — доки не запалала вогнем у душах внуків...
Наш Стоцький не залишав при всяких громадянських обовязках також праці у свому науковому званні: української мови і літератури: за це й здобув собі заслужене імя: академіка.
І до політики мусів Стоцький ставати, щоб у буковинському соймі українців не репрезентували німці та волохи, як було передше, а українські посли.
Д-р Степан Стоцький вийшов зпоміж нас, галицьких українців, і за ввесь час своєї діяльности був у щирих звязках з нами, бо він розумів, що значить: обєднання змагань усіх українців. І тому ми всі зберігаємо про нього вдячну память!
Д-р Кость Левицький. 