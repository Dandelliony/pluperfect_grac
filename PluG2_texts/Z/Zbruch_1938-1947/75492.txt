Від основ

Краків, 14. січня 1943 р.
Закон рівноваги має своє велике значіння не тільки у фізиці, але також і в громадянському і політичному житті. Тому добре, коли політично-громадянська думка якогось народу відзначається широкою перспективою, коли вона всі дрібні події щоденного національного життя вміє бачити зі становища якоїсь одної провідної ідеї. Але погано буває, коли якесь громадянство або нарід затрачує розуміння дрібної, щоденної праці й всеціло займається тільки широкими й високими національно-політичними справами, коли свої політично-національні успіхи починає будувати не на висліді своїх збірних зусиль, але на менше або більше правдоподібних міркуваннях з ділянки загальної політики. Тоді звичайно приходить до зайвого і шкідливого перемішання роль проводу і громадянства, тоді майже кожний громадянин займається не тією ділянкою конкретної праці, що до нього належить, але тим, що звичайно зосереджується в нормальних відносинах у руках нечисленного гурту провідників, цебто вирішуванням найвищих і найважніших національних і політичних проблем. Тоді майже всі стають "провідниками" так, що нема кому слухати і працювати, тоді насправді даний нарід не має ніякого проводу, тоді про його "бути або не бути" дуже часто рішають змінливі настрої юрби, вулиці, маси, якими кермують або засліплені загорільці або хитрі демагоги, або якісь таємні і скриті сили.
Таксамо недобре, коли картина відвертається і коли в якомусь громадянстві провідники не сягають своїми думками далі поза злободенні справи їх часу й тіснішого простору. Тоді вони майже всі стають "тихими, ревними" робітниками, які дуже часто навіть не знають до чого змагають і де йдуть. Такий національний провід також не виконує своєї ролі, бо він не вміє пояснити громадянству вищого змислу щоденної, дрібної, сірої і невдячної національної і суспільної праці.
Тому в першому випадку громадянство дуже часто подібне до тих робітників і теслів, що бралися би будувати будинок від даху без уваги на те, які будуть стелі, стіни, підвалини і т. д. Знову ж ті, що попадають у протилежну крайність, роблять вражіння, що вони будуючи будинок самі не знають, як високо його підтягнуть і яким дахом накриють.
Коли від тих загальних міркувань перейти до нашого національно-громадянського життя на західних українських землях, можна б зарискувати, що епоха до світової війни 1914 р. дуже часто давала приклади обмежености тільки до потреб даного часу і тільки до питань одної частини українських земель. Неодин з тодішних наших провідників робить вражіння того будівничого, що будує, але сам не знає, де, коли й як прийдеться йому скінчити свою працю.
Наче правом реакції крайности на крайність, доба, що настала після 1919 р. і закінчилася 1. вересня 1939 р. характеристична своїм нахилом обіймати цілість української справи в часі й просторі. Але як кожна реакція проти минулого, так і ця в загальному корисна зміна не встигла зберегтися перед тим, щоб не попасти у своєрідну крайність. Як попередня доба характеризувалась дрібною щоденною і чорною, національною Та суспільною працею, так нова всіми своїми думками зверталася до того, що звичайно називають національно-політичною ідеологією або теорією про громадянство і провід, націю і державу. На жаль той процес, що в інших умовинах, був би міг причинитися до збільшення політичної культури народу, дуже скоро викривився, бо надто скоро поширений на великі маси. Втратив необхідну для своєї успішности глибину, повагу і всебічність. Щоб стати зрозумілим якнайширшій масі, він зійшов на аґітацію, що в свою чергу причинилося до його примітивізації. Так замість дати вище ідейне оправдання всякі й дрібній і чорній національно-суспільній праці, замість збільшити національну енерґію, він усе переносив з площини органічного росту в ділянку механічних зударів. Своїм переборщенням у змальовуванні рішального значіння безпосередніх зударів, він мимохіть вчив легковажити органічний, природний ріст сил, хоч без них всякий успіх у таких зударах і неможливий.
Хоч західні українські землі в добі перед 1. вересня 1939 р. дуже багато зробили для свого національного і суспільного розвитку шляхом органічної праці, проте вона не була головним змістом цілого тодішнього українського життя. Серце і думка народу рвалися деінде. Тілом неодин ще ходив по землі і робив те, чого вимагало дійсне життя, але думкою блукав у просторах майбутнього. На жаль дуже часто не ставало зрозуміння, як найти перехід з того "сьогодні" до "завтра", від того, що тоді було, до того, чого неодин собі бажав. Будова "від даху" неодин раз процвітала.
Всю щоденну національно-суспільну працю одні скидали на другий мов тягар, що його треба нести, але якого неодин чим скоріше хотів позбутися. І так столиця перекидала її на провінцію, молодь на старших, люди з вищою освітою на сільську інтеліґенцію, старші і поважніші на молодших і менше заслужених. Для неодного це була прегарна нагода відтягатися від усякої суспільної праці. Для неодного з молодших або молодих, тобто тих, що хотіли погодити теорію з життям, це означало готовість жертвувати всім, що людині дороге аж до особистого життя включно. Тому впродовж від 1919—1939 рр. ми втратили стільки сил, захоплення та ідеалізму, що коли б його можна було зібрати і звернути на повільне й вперте розбудовування нашого національно-суспільного життя, воно було б виглядало принайменше на яких 80% краще ніж тепер. Майбутні історики, що колись розглядатимуть цю епоху неодин раз здрігатимуться перед тією нашою трагедію. Її причиною стало хибне розуміння можливостей боротьби та її засобів. 1.9.1939 р. доказав зі всією наглядністю, що те, за що боролися з таким трудом і надаремно сотні українців, стало дійсністю впродовж 18-ох днів, коли проти держави стала держава, коли під ударами німецьких повзів і літаків впала Польща. Бо, щоб виграти боротьбу, треба мати засоби в руках.
Мабуть щойно з тієї перспективи не одному стало ясно, що в добі 1919-1939 рр. головна вимога українського національного життя на західних українських землях була в тому, щоб по змозі як найбільше поширити надбання з попередньої австрійської доби, щоби придбавши якнайбільше сил і посунувши якнайдальше процес диверенціяції українського національного організму, діждатися тих часів, коли завдяки діянню зовнішніх сил, політичні відносини зміняться в нашу користь. Наш тодішній підвищений національний ідеалізм потребував опанування політичною терпеливістю, передбачливістю і розумінням доцільности поодиноких вчинків. На жаль тих прикмет неодин раз неодному не ставало. Щоправда в тій епосі дуже багато говорили й писали про вагу й значіння еліти, про потребу творити на нових підставах провідну верству, але практично небагато з того вийшло, коли зважити, що нову еліту стали творили не шляхом систематичного практичного вишколу, але доривочно й теоретично при помочі поверховних брошурок, летючок і масових гасел, що не так розвязували складні національно-суспільні проблеми, як радше захоплювали своєю ефектовністю. Замість вчити політично думати й діяти, неодин з наших публіцистів чи політичних письменників обмежувався до того, щоб при помочі різних цитат, підібраних у міру потреби, розбурхувати почування цебто творити щось протилежне до поняття політики, як холодного, розумового обрахунку реальних можливостей.
Цю розмірно довгу добу закінчила німецько-польська війна в 1939 р. Після того прийшла переходова доба большевицького панування в Галичині до 22. червня 1941 р. Від тоді починається третій етап українського національного життя на українських західних землях. Політична думка величезної більшости українського громадянства, збагачена досвідом останніх десятиліть досягла вже тієї своєрідної рівноваги між загальнонаціональною ідеологією й практичним життям, якої інколи передтим нам ще не доставало. Загально запанувало переконання, що народи живуть не тільки "словом" ідеологій, або теорій, але також "хлібом" реальних, культурних, господарських і організаційних надбань. Тому з відповідним зрозумінням загал українського громадянства став до тієї конкретної практичної національно-суспільної праці, якої ще стільки потребуємо, щоб чим скоріше пройти шлях від етнографічної маси XVII ст. до модерного народу XX ст. зі всіми верствами, яких вимагає сучасне життя. Щоправда, що десь тут і там може є залишки старої привички минулої доби "будувати від даху", але вони радше своєю приявністю можуть остерігати перед тим, щоб не попасти у другу крайність "будувати на сліпо", без пляну, як шкодити. Схоплений цілости сучасного українського життя в межах одної національної організації, дає запоруку, що необхідний природний поділ роль між проводом і громадянством, не дозволить повторити давніші похибки. Тому маємо глибоку надію, що про сучасну нашу добу ніхто з майбутніх не скаже, як про добу "прогаяних можливостей"!
мк. 