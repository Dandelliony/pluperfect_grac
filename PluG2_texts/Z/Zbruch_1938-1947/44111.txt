◦ ◦ ◦ ◦ ◦ ◦ ◦

5.265 тисяч карбованців на ліквідацію безкорівності в західних областях УРСР. Для ліквідації безкорівності колгоспників і бідняцьких селянських господарств у західних областях УРСР відпущений довгостроковий кредит у сумі 5.205 тис. крб. Кредит надаватиметься з розрахунку 50 проц. вартості худоби.
Жінки-нафтовики. На нафтових промислах Борислава чимдалі зростає число жінок-робітниць. Якщо за часів панської Польщі їх були окремі одиниці, то тепер тут працює понад 1000 жінок — мотористами, операторами, машиністами, кочегарами. Створені жіночі бригади. На IX нафтопромислі жіноча бригада виконує свої норми на 107 процентів.
Новий науковий заклад у Львові. За постановою Ради Народних Комісарів УРСР у Львові створена міжобласна філія Центрального українського науково-дослідного туберкульозного інституту. Для роботи в ній запрошено найбільш кваліфікованих фахівців. Організація філії проходить за безпосередньою участю Центрального тубінституту УРСР. Філія керуватиме роботою всіх протитуберкульозних установ в західних областях України.
Почалася розробка нових покладів. З кожним днем зростає народне господарство нашої області. Невтомні розвідники-геологи розкривають нові багатства визволеного краю. Кілька місяців тому бригада геологів на чолі з тов. Шульгачем знайшла невідомі досі великі поклади бурого вугілля, що залягають близько до поверхні землі товстими шарами. Такі поклади знайшли в селах Мокротин, Монастирок і Дубровка, Рава-Руського району. Тепер вже приступили до експлуатації цих покладів. До Львова прибули перші вантажні автомашини з видобутим вугіллям високої якості. Друга бригада геологів, що працює в Золочівському районі, на чолі з досвідченим геологом тов. Лобачем, відкрила поклади бурого вугілля в селах Підгорець і Ясинів-Пониква. Тут також приступили вже до розробок. Наша область дуже багата на будівельні матеріали. В кількох районах є гіпс, майже у всіх районах залягають великі поклади вапняків і черепичної глини. Над визначенням кількості і місць залягання працюють тепер геологічні бригади Львівської філії геологічного управління УРСР. Наявність цих будівельних матеріалів дасть можливість швидко побудувати нові споруди, нові фабрики і заводи-гіганти, дасть можливість високими темпами розвивати соціалістичну промисловість.
Навчальні групи Тсоавіахіму. В Немирівському районі значно пожвавилась оборонна робота. За останній час утворено 13 первинних огранізацій Тсоавіахіму. На оборонні теми для трудящих часто влаштовуються лекції і бесіди. Райрада Тсоавіахіму має хороший актив. Так, тов. Суд працює позаштатним інструктором. Він керує двома гуртками по вивченню ППХО, часто буває в первинних організаціях і подає їм практичну допомогу в роботі. Добре працює активіст оборонної роботи тов. Анкер та інші. Особливо добре налагоджена робота в навчальних групах. Ними охоплено понад 200 чоловік молоді і літного населення. Заняття відбуваються регулярно. Групи вже підготували 108 значкістів.
Знахідки в книгосховищах. При розборі старих книжкових фондів Центральної наукової бібліотеки Харківського університету виявлено надзвичайно рідкісні книги інкунабули і два палеотипи. Одна з інкунабул видана в 1494 році. Це "Толковый псалтырь". Друга має назву "Про тварин". Це твір Аристотеля у викладі Теодора Гази. Видана книга в Венеції у 1476 році. Дві інших книги відносяться до палеотипів, тобто стародрукованих книг, але виданих з 1500 року по 1550 рр. "Соціалістична Харківщина". 