Літературний вечір

Щораз живіше стає у Спілці Українських Письменників у Львові.
В неділю, 14 грудня, відбувся Літературний Вечір у честь українських письменників, жертв большевицького терору.
При вщерть наповненому залі цей вечір відкрив голова Спілки Українських Письменників проф. д-р Василь Пачовський ядерною промовою, в якій схарактеризував творчість розстріляних большевиками українських письменників. Більше місця присвятив він Гр. Чупринці та М. Хвильовому. Повстанням з місць і двохвилинною мовчанкою присутні вшанували пам'ять цих геройських письменників.
У мистецькій частині вечора директор Львівського Українського Театру В. Блавацький відчитав кілька поезій Гр. Чупринки. Велике враження викликали у слухачів вірші: "Світлоносець", "Буря", "Гей, на весла" та "Пісня". Артистка Українського Театру Леся Кривіцька відчитала прекрасну новелу Гр. Косинки "В житах". Кілька віршів О. Влизька прочитала артистка О. Горницька, звернувши правильно увагу на інтонаційний принцип будови вірша в цього поета-новатора та передусім на багату семантику слів у його віршах і вишукану риму. Глибоке враження зробили морські вірші: "Порт" і "Матроси" та ліричні: "Осінь" і "Колись давно". Артист Б. Паздрій прочитав живо фрагмент із останнього твору Миколи Хвильового: "Вальдшнепи". Вкінці майстер мистецького читання А. Бендерський відчитав настроєвий вірш Д. Фальківського: "Одлітають знову журавлі у вирій" та фрагмент із його поеми: "Полісся". Прекрасна дикція, правильне наголошування та панування надали рецитації справді високої ціни.
Ціла імпреза, що притягнула багато найкращої публики, вийшла гарно і вдатно. При кінці приявних попрощав заступник голови Спілки дир. Я. Цурковський, запрошуючи громадянство на чергові імпрези Спілки.
От. 