За фаховий вишкіл жіночої молоді

З закінченням шкільного року йдуть балачки про дальший вишкіл молоді. Щораз частіше чути голоси за дійсно фаховою освітою. Вже перед війною було для цієї освіти щораз більше зрозуміння. Тепер, в нових умовинах життя ще наглядніше видно значіння доброї фахової освіти. Фах, добрий фах — це майно. Його не знищить ні девалюація, ні новий державний кордон.
На жаль нас переслідує "прокляття нефаховости". Наша молодь не має фаху. Тому то різні ділянки публичного життя — хоч давного гніту вже нема — замкнені й надалі перед нею. В багатьох випадках влада користає радше з послуг польських сил лише тому, що вони є фахівцями. Годі ж бо привчати когось до роботи, коли вона має вже йти справно і гладко. І в висліді знову бюра обсаджені чужими силами, найкращі крамниці та ремісничі варстати мають чужинці.
Тому нам доконче треба фахової освіти! Про це памятали все наші американські земляки і при збірках ставили "Рідній Школі" домагання оснувати якусь фахову школу. Цього свідома також німецька шкільна влада. Саме на фахові школи кладуть усюди натиск.
Недавно тому порушив інж. З. Кохановський справу професійного шкільництва на сторінках "Краківських Вістей". Пригадав нашому проводові у краю, щоб подбав за відповідну підготову, бо професійні школи нелегко зорґанізувати. Потрібне до цього вивінування, фахові учителі і не на останньому місці — ученики(ці). Одночасно варто застановитися також над фаховою освітою жіночої молоді. Інж. Кохановський не відмежував її від хлопячої. А тимчасом вона насуває дещо відмінні домагання.
Фахова освіта жіночої молоді перед війною обмежувалась до торговельного та кравецького фаху. У цьому ділі були вже добре поставлені школи та перші кадри абсольвенток. Зате лежала облогом широка ділянка домашнього господарства. Ділянка, що її наше жіноцтво так дуже потребує, бо новітня система господарства вимагає повного перешколу. І сільська господиня, що мусить часто з півтора морґа виживити цілу родину, і мати в місті хотіла б у часах "скороченої" господарки добре прохарчувати своїх найближчих. А такої школи ми не мали. "Сільський Господар" пробував полатати цю недостачу коротко-речинцевими курсами, але не мав до цього навіть доволі фахових учительок. За його закликом уже йшли молоді сили до т. зв. господинських семинарій, але як усюди, так і тут трудно було добитись прийняття. Ось ділянка, що на неї повинні виховники звернути увагу.
В Німеччині ця справа поставлена дуже високо. Господинська середня школа є в кожному більшому німецькому місті. Крім шкільного вишколу ще прийнявся там звичай домашнього навчання дівчат. Права до того мають "дипльомовані господині", що склали відповідний іспит. Вони приймають молодих дівчат на практику до свого господарства не згадуючи вже про "службу праці", себто обовязковий час практики кожної молодої дівчини в домашньому господарстві.
Отож нашим завданням повинно бути — крім інших фахових шкіл — школа домашнього господарства. Вона може бути присвячена якійсь спеціяльній галузі, як нпр. готелярству, перерібці овочів, огородництву, чи ховові дробу, але як головне — цілості домашнього господарства. Також інші галузі фахової освіти можуть мати підвідділи чи відміни, нпр. кравецька може обіймати білизнярський, одіжевий або мистецько-промисловий фах.
Ми повинні тепер оснувати бодай по одній школі торговельній, кравецькій та господарській. Залишаю на боці гігієнічні фахові школи, як доглядачок та повитух. Такі школи повинні бути при університетських клініках, або щонайменше при великих шпиталях. Ми ж таких не маємо тут на наших територіях. Одначе в неменшій мірі ми повинні користати з чужих навчальних установ, якщо такі є.
Можливо, що наше громадянство й тепер не викаже належного зрозуміння для фахового вишколу. Ще тепер покутує дещо згірдливе відношення до фахової освіти, але на щастя воно зникає щораз більше. Ця справа мав всю піддержку шкільної влади. І напевне зустріне повне зрозуміння у широких селянських мас. Селянин реальніше підходить до життя ніж інтеліґент. Тимто й він вільний від ріжних заскорузлих пересудів. Селянин може тепер образувати свою дитину, бо його матеріяльне положення покращало. Отже треба сподіватись, що доплив до фахових шкіл ітиме в першу чергу з селянських кругів. Це елємент здоровий і здібний, без фальшивих пересудів та почуття деклясованости.
Інж. Л. Бурачинська.  