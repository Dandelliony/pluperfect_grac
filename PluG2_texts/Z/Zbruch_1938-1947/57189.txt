Рибні багатства Галичини

Нове джерело прожитку
Львів, 9 жовтня.
Великі багатства річкових вод Галичини не найшли в минулому серед нашого населення такого зацікавлення, на яке заслуговували б. У моменті, коли наше господарське життя починає нав’язувати до нових умов, нашим обов'язком звернути увагу на цю справу. Найбільш зарибнена головна ріка Галицької області — Дністер; довжина Дністра (від джерел до гирла) має 1338 км. і відводнює 76.210 кв. км., але в Галичині його русло тягнеться тільки на довжині 608 км., а поверхня сточища охоплює 33.600 кв. км. — Друга по довжині ріка в Галичині — це Буг, 179 км. довгий (по границі Області), дальше Прут — 174 км. довгий, і Стир — 86 км.
Всі їхні притоки досягають в сумі поважної довжини; але не в усіх притоках можна надіятися на добрий вилов риб. Тому й загальну суму тих наших рік, що надаються під вилов риб — або як кажемо: річкову довжину рибних рік — обчислюємо на ок. 4.000 км. Які ж риби населяють наші ріки? Цінними рибами рік Галичини є головатиця (ловлять головно в Черемоші), пструг, вирозуб, судак: їх можна б назвати елітою річкового рибного господарства Галичини. Не диво, що деякі з них — як головатиця чи вирозуб — підпали вже такому винищенню, що треба обов'язково їх піддати конечній охороні. Але й іншої риби багато в наших ріках: щупак, окунь, лин, лящ, плітка чи будьяка інша відома всім риба — це численні жителі наших рік. Між ними є й такі риби, що їх не зустрічаємо в інших водах Галицької Області; до таких риб належать: чечуга, чіп, бобир чи бички, що виступають у Дністрі, а зі згаданих передше — головатиця, обмежена тільки до Черемоша. З інших риб наших вод треба зазначити, що пирія найдемо тільки в карпатських водах. Час до часу  появляється в Бузі характерний для західних рік західний осятр, якого в 1937 р. зловлено в Раті.
Скільки ж кілограмів риб можна видобути з наших рік? При раціональній господарці, яку бачимо на Заході, з 1 км. ріки можна видобути й кілька соток кілограмів різнородної риби. В нас річкове господарство ніколи досі не дорівнювало Заходові, а в останніх двох роках підупало так низько, що треба буде деякого довшого часу, щоб досягнути хоч довоєнного рівня. Обчислення, переведені на основі не все точних даних наших рибалок виказують, що з 1 км. ріки одержуємо пересічно 30—40 Кг. риби. При зазначеній вище довжині наших рік — річний вилов дав би в Галичині около 150.000 кг. риб. Коли додати до цього й видобутки риб з наших рибних ставів, яких річну продукцію можна обняти цифрою 200.000 кг. — тоді в сумі Галичина може дати ок. 350.000 кг. риб річно. Ці дані можуть бути реалізовані, а то й перевищені, лиш при раціональній рибній господарці. Львівська Хліборобська Палата докладає усіх зусиль, щоб в короткому часі якнайкраще наладнати в нас рибну господарку. Зариблення рік різнородним і високоякісним нарибком, преміювання раціонально ведених рибальських полос (ревірів), упорядкування аренд тих де полос — ось що повинно бути зроблене в найближчому часі. Нашому селянству в всім рибалкам звертаємо увагу на оголошення Хліборобської Палати про аренду рибальських полос. Виарендовуючи на догідних умовах рибальські полоси збільшуємо джерела продажу, набуваємо додаткові приходи, в що важніше — маємо нове джерело харчів.
Е. Жарський. 