Передвиборний мітинг

представників профспілок, Робітничих комітетів, установ та учбових закладів міста Львова
Вчора у приміщенні міського театру відбувся передвиборний мітинг представників профспілок, Робітничих комітетів, установ та учбових закладів міста Львова. Мітинг відкриває голова Тимчасового управління Ф. Єременко.
Після обрання ділової і почесної президії слово для доповіді надається завідуючому відділом пропаганди ЦК КП(б)У товаришеві Лисенко. Товариш Лисенко говорить про досягнення, здобуті трудящими Західної України за місяць вільного життя без поміщиків і капіталістів.
Один по одному виступають промовці.
Токар залізничних майстерень товариш Садовий, який працює на виробництві 44 роки, говорить:
— Вчора робітники висунули мою кандидатуру до Народних Зборів. З цієї трибуни я заявляю: ніколи я не зраджував робітничій справі і буду надалі вірно служити на благо трудящих.
Голова Львівської ради профспілок товариш Грин розповідає про те, як за місяць змінилося життя. Лише за кілька днів одержали роботу 10.000 безробітних.
— Що є для матері дорожчого, ніж свої діти! — каже вчителька товаришка Волощакова. — І тепер ми, матері, певні за своїх дітей. Вони не підуть по вулицях жебракувати. Народна влада вже пригорнула їх, дала їм безплатне навчання.
На мітингу виступили професор Студинський, письменник Цурковський, робітник-трамвайник тов. Лозінський, від інтелігенції міста — тов. Пашковський.
Бурхливими оваціями зустріли присутні пропозицію надіслати привітальну телеграму вождеві народів товаришеві Сталіну. Довго не стихали в залі оплески, слова привітання на честь вождя, вчителя і батька трудящих усього світу товариша Сталіна.
Після мітингу відбувся великий концерт, в якому взяли участь кращі артисти Радянського Союзу.  