◦ ◦ ◦ ◦ ◦ ◦ ◦ ◦ ◦ ◦

Перед великою промовою ґен. Франко.
МАДРИТ, ПАТ. З нагоди дефіляди "перемоги" ґен. Франко виголосить велику промову про становище Еспанії до актуальних міжнародніх проблєм.
Нагла візита канц. Гітлєра на лінії Зіґфріда.
БЕРЛІН. ПАТ. Німецьке Інформаційне Бюро повідомляє: В неділю рано канц. Гітлєр приїхав в околиці Аахен на інспекцію вже викінчених тамошніх фортифікацій або таких, що їх викінчують. З канц. Гітлєром є провідник СС. Гімлєр і пресовий шеф д-р Дітріх. Канцлєра привитав начальний комендант збройних сил ґен. Кайтель, командант військової групи ч. 2 ґен. фон Віцдєбен та інспектор фортифікацій ґен. Якоб. По звіті ґенералів канцлєр виїхав самоходом в терен.
Вибух при будові твердині в Мемелі.
Польська преса подає за московськими "Ізвестія"-ми, що в мемельській пристані сильний вибух знищив нові твердині, збудовані в останніх чотирьох тижнях по прилученні Мемеля до Німеччини. Підчас вибуху згинуло 4-ох робітників. Поліція арештувала 6 робітників і 5-ох саперів.
Анґлійський король далі жде на морі.
КВІБЕК, ПАТ. Мряка і ледові гори далі спинюють подорож корабля "Емпрес оф Евстреліє", що везе анґлійську королівську пару до Канади і корабель стоїть на морі. Корабель не зможе приїхати до Квібеку ще навіть у вівторок. Це спізнення викликало велике замішання у програмі візити.
Перед новою промовою канцлєра Гітлєра.
ПАРИЖ. ПАТ. Берлінський кореспондент "Фіґаро" повідомляє, що канц. Гітлєр скликав на нараду партійних провідників на цей тиждень. Нарада відбудеться не в Мінхені, але в однім з західних міст, мабуть в Кельн. На цій нараді канцлєр виголосить промову про теперішнє політичне положення та обговорить плян акції на найближчі місяці.
Зміцнення приязни між Італією та Югославією.
БІЛГОРОД, ПАТ. В понеділок 15. ц. м. реґент кн. Павло з дружиною і мін. Марковіч вертаються з офіційної візити з Риму. Білгородська преса подає обширні звіти своїх кореспондентів про сердечне приняття та овації населення італійських міст для югославянських гостей. Покищо нема ще подробиць про хід розмов між кн. Павлом і мін. Марковічем та Мусолінєм і мін. Чяном. У Білгороді панує вдоволення з ходу візити і переконання, що відносини між Італією та Югославією будуть розвиватися приязно. 