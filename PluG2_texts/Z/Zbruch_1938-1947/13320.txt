Часопис для українських ремісників. — Масові транспорти золота до Швайцарії. — Знаменна заборона. — Велика пожежа. — Кара смерти. — Льотерия на владження Олімпіяди.

Часопис для українських ремісників. Від 1 жовтня буде появлятися місячник п. н. “Новітній Ремісник". Видавцем є Т-во „Праця". Українські ремісники не мали досі своєї окремої трибуни і користали з „Торговлі і Промислу”, де від кількох місяців постійно друковали частину матеріялу для ремісників.
Масові транспорти золота до Швайцарії. В останніх днях осіло на летовищі в Базель 8 літаків, які привезли скрині зі 12 тонами золота з одного з анґлійських банків, вартости 600 міліонів швейцарських франків. Транспорти золота перевезли з Базель до Берна і склали в сейфах швейцарського національного банку. Це найбільша дотепер пересилка золота повітряним шляхом.
Знаменна заборона. Дирекція італійського радія заборонила всім радіостаціям надавати авдиції з плит, награних з жидівськими артистами. Ця заборона торкається теж музичних творів жидівських композиторів.
Велика пожежа знищила на днях у Ковні великі склади совітських товарів фірми Лєтукіс, що є совітським підприємством у Ковні. В рятунковій акції взяли участь пожежна сторожа і військо. Шкода сягає 200.000 літів. У Ковні кружляють поголоски, що вогонь підложено під склади совітських товарів. Поліція веде слідство.
Кару смерти передбачує новеля до карного кодексу, що її оголосив румунський уряд. Новеля передбачує кару смерти: за атентат на короля або члена династії, достойника чужої держави, члена румунського уряду, членів коронної ради та резидентів, грабункове вбивство і вбивство на політичному тлі. Кару смерти виконуватимуть через розстріл.
Льотерия на владження Олімпіяди. У Гельсинґфорсі відбулося засідання фінляндського олімпійського комітету під проводом міністра внутрішніх справ Кехонена. На цьому засіданні рішене зорґанізувати грошеву льотерию, якої дохід призначений на владження Олімпіяди в Гельсинґфорсі. Технічні видатки на гладження Олімпійських Ігрищ сягатимуть понад 7 міліонів фінляндських марок.   