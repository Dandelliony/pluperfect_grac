Змінилося місто, змінилися люди. — В клініках професора А. К. Груци

Змінилося місто, змінилися люди
За часів польської держави Городокський магістрат вважався одним з найбільших в Галичині. Йому належали широкі простори землі й лісу. Управляв магістратом всім відомий польський жандарм Леботон.
Був це пан, як розповідають місцеві жителі, не абиякий. Вимагав він, щоб йому вклонялися всі низенько і поквапно. Жив в найрозкішніших віллах, тримаючи багато челяді, наймитів і наймичок.
Та й чого б не розкошувати, коли одержував від влади на рік 8.294 злотих. А скільки ще, крім цього, шахрай гріб грошей в касі хворих, в касі ощадності, де він формально вважався директором і касиром.
Про діла магістрату, про його громадські "турботи" свідчать матеріали, що збереглися в архівах, в економічно-плановому відділі райвиконкому.
Ось розкриємо з пожовклими палітурками книгу: "Бюджет магістрату на 1938—1939 рр.". Тут чорним по білому написано: на освіту з панської ласки заплановано витратити 11.055 злотих, на ремонт шкіл — 18.295 злотих, на здоровоохорону — 15.750 злотих і т. д.
Як свідчать документи, і ці мізерні кошти використовувались не за призначенням. Велика частина з цих асигнувань витрачалась магістратом на утримання тюрми.
В бюджеті була графа: "Культура і штука". Під нею значиться, що на передплату газет і журналів для шкіл протягом року витрачено 63 злотих, а на роз'їзд пана до шкіл — 200 злотих.
Так польська шляхта "дбала" про культуру й добробут трудящих. В місті не було навіть бані, жодної лікарні. Був лише один державний лікар, якому сплачувалось 50 злотих на місяць. Він обслужував весь Городокський повіт, до якого входила і територія теперішнього Янівського району.
Закінчилося назавжди свавілля колишнього польського магістрату.
Ось вже більше року під червоними прапорами височить приміщення міської Ради. Великі зміни сталися в житті нашого міста. Воно обновилося, помолоділо. Ще більш відрадні перспективи його розквіту в майбутньому.
В цьому році на освіту трудящих радянська влада відпустила 1.977.400 крб., на здоровоохорону 339.800 крб., на зоовет-мережу й різні курси — 44.600 крб.
Тепер трудящих міста Городка обслужує не один лікар, як це було в минулому, а 15 лікарів і 54 медичні працівники. Протягом року збудовано прекрасну районну поліклініку, 2 лікарні і 2 сільських амбулаторії, санітарно-епідемічну станцію, баню, кінотеатр на 350 глядачів із звуковою кіноапаратурою.
Змінилося місто, змінилися й люди. З народних низів виросло багато прекрасних кадрів, які працюють на різних відповідальних ділянках державної роботи.
Всі знають, чим був в минулому тов. Фостяк. З малих років його злидні погнали працювати на власника цегельного заводу. А прийшла радянська влада, тов. Фостяк сам став директором цього заводу й успішно справляється з роботою. Софія Горбаль, батько якої весь час ходив з торбою по селах, просив хліба, працює секретарем міської Ради і т. д.
Кращих висуванців Теодора Михайльчука, Григорія Вергуна, Софію Телюк, Марію Мойцеховську — 35 чоловік, з них 10 жінок, народ виставив кандидатами у депутати міської Ради. 11 активістів виставлено кандидатами в депутати районної Ради депутатів трудящих.
Р. Срібний, голова Городокської міської Ради. В клініках професора А. К. Груци
Клініками загальної хірургії і для ортопедичних хворих при Львівському медичному інституті керує професор А. К. Груда. Звичайний його буденний день починається зранку. Він читає лекції студентам, потім обходить хворих, після цього приступає до складних хірургічних операцій, які він робить ось уже більше 20 років.
...Великий операційний зал. На столі лежить молодий селянин Б. У нього ще зроду клишові ноги. Професор Груца сміливими рухами скалпеля починає операцію. Він виправляє спотворення природи. Операція підходить до кінця. Ноги 17-річного юнака набувають правильної форми.
Багато таких і подібних операцій зробив видатний хірург. В його клініці тепер видужують кілька чоловік. Тут лежить після операції літня жінка К., яка мала велику пухлину в шлункові. Ця злоякісна пухлина вагою в 9 кілограмів була вийнята. Два селяни П. і Г., які по 15 років не могли ходити, тепер вже вільно ходять по палаті.
— Дякуємо радянській владі, що дала змогу нам вилікуватися, — сказали вони, коли виписувалися з лікарні.
Операції кісток і суглобів — цьому виду хірургії в основному віддається професор Груца. В своїх складних і сміливих операціях він переборює саму природу, що наділила своїми вадами людей. В палаті №41 лежить 19 хворих. Всі вони мали ту чи іншу природну ваду. Після операції в них зникли фізичні дефекти.
Побудувати і утворити новий суглоб — надзвичайно складна річ. Професор Груца перший розробив методику цієї складної операції і тепер вже не одну сотню людей врятував від тяжкого каліцтва. Всі свої операції він проводить за власним методом, інструментами своєї модифікації. У нього вже є понад 100 наукових праць.
Особливо уважно він передає свою науку молодим хірургам. Під його керівництвом працює 18 асистентів, яких він старанно виховує.
— Тепер всі ми разом візьмемося за вивчення лікування зламів кісток. Радянська влада сприяє нам, дає всі можливості для наукової роботи, — сказав своїм асистентам професор Груца — сміливий новатор в хірургії.
М. Олешко.   