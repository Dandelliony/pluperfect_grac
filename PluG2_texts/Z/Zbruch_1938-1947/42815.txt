На іподромі

Кінно-спортивні змагання
Львівський державний іподром оздоблений лозунгами, прапорами, червоними транспарантами. На одному з них слова наркома оборони тов. Тимошенка: "Кавалерія повинна бути передовим родом військ, вона збагачена бойовими традиціями, що рухають її вперед".
Протягом трьох днів тут відбувалися IX окружні кінно-спортивні змагання. На центральній трибуні, серед числених глядачів, присутні представники вищого командного і начальницького складу Червоної Армії.
Після параду учасників змагань розпочинаються бар'єрні скачки на дистанцію 2 кілометри. Важко передбачити, хто буде переможцем у цьому цікавому виді змагань. Однак, як тільки бистрі коні зірвалися з місць і понесли своїх вершників, першим до фінішу донісся, лейтенант Власов. Коротку, але важку дистанцію у два кілометри він пройшов за 2 хв. 16 сек., закріпивши за собою першість по цьому виду змагань.
Чим далі, тим напруженіші стають змагання. Відмінні результати фігурної їзди продемонстрували тт. Кодохов, Фомін, Гілядов і Знаменщиков.
Починається не менш цікавий вид спорту — конкур іппік (важкий клас). За 2 хв. 10 сек. капітан тов. Фомін чисто і красиво бере 13 перешкод. Він продемонстрував високу майстерність у володінні конем. Йому по праву присуджено перше місце. У конкур іппік (вищий клас) перше місце завойовує старший лейтенант тов. Вєтошкін. Йому ж присуджено перше місце по стипельчезу на 3 кілометри.
Центральною подією першого дня змагань був виступ учасників школи вищої їзди тт. Грицая і Нєвініцина. На своєму легкому коневі "Пірат" т. Грицай продемонстрував високий клас їзди, повне підкорення коня своїй волі. Його майстерність викликала загальне схвалення. Командування оголосило тов. Грицаю подяку і нагородило його грошовою премією.
На стрибках у висоту найліпшого результату домігся старший лейтенант тов. Дімістарошвілі. Ба тальйонний комісар тов. Брикель домігся хороших результатів по стрибкам у ширину. Його технічний результат — 8 метрів.
Відбувся також забіг кавалеристів на 100 кілометрів. Перше місце завоював капітан тов. Головещенко, який на своєму коневі "Наган" показав час 3 хв. 57 сек., перекривши рекорд, що досі існував по округу на цю дистанцію.
Великий інтерес викликали скачки на конях державних кінних заводів. Вершник тов. Треба на коневі "Истиная" завоював приз імені маршала Радянського Союзу тов. Будьонного. Він встановив новий всесоюзний рекорд у скачках на 3000 метрів. Цю дистанцію "Истиная" пройшла за 3 хв. 14 сек.
Вершники, що на кінно-спортивних змаганнях завоювали перші місця, нагороджені цінними подарунками.
Л. Левітас. 