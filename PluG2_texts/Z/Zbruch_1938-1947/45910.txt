◦ ◦ ◦ ◦ ◦ ◦ ◦

Агентство Рейтер про підсумки операцій англійської авіації за 1940 рік
ЛОНДОН, 3. (ТАРС). Як передає агентство Рейтер, опубліковані офіціальні дані про операції англійської авіації над територією противника свідчать про те, що на залізничний центр Гамм було зроблено протягом 1940 року 82 нальоти, на Гамбург — 61 наліт, на Гельзенкірхен — 31, на Берлін, Сест, Дуісбург — по 35, на Кельн, Маннергейм, Оснабрюк — по 34, на Бреман — 32. Під час цих і інших нальотів на Німеччину і окуповану німцями територію англійська авіація втратила 374 літаки над сушею і 28 над морем. В боях було збито 63 німецькі літаки. Німецькі втрати під час операцій над Англією обчислюються в 2.993 літаки, в той час, як англійська авіація втратила 847 літаків. В ці дані не входять німецькі літаки, що дістали пошкодження, і літаки, про яких нема підтверджених відомостей.
На західному фронті і у Франції англійці втратили 375 літаків, німці — 954. Італьянці від часу вступу у війну і до 26 грудня втратили 416 проти 75 англійських літаків. В ці дані не входить значне число німецьких і італьянських літаків, знищених на землі, а також збитих англійською морською авіацією. Англійський воєнний морський флот втратив у 1940 році один авіаносець, три крейсери, 33 есмінці, 21 підводний човен і кілька допоміжних крейсерів. Німецькі втрати становлять: 2 крейсери, 12 есмінців і багато підводних човнів, число яких не подається з стратегічних міркувань. Не наводяться також дані про пошкодження, заподіяні англійським або німецьким воєнним кораблям.
Італьянські втрати становлять: 1 крейсер, 11 есмінців, з яких один захоплений греками, не менше 25 підводних човнів, в тому числі один захоплений греками. Крім того, 3 лінкори, 2 крейсери і 2 допоміжні судна були тяжко пошкоджені під час нальоту на Таранто.
Японо-американський конфлікт у Бейпіні
НЬЮ-ЙОРК, 3. (ТАРС). Як повідомляє агентство Ассошіейтед Пресс, у Бейпіні вночі 30 грудня японська жандармерія арештувала 5 американських моряків, які посварилися в кафе з японцями. Японська жандармерія тримає арештованих у суворій ізоляції, не зважаючи на вимоги американського полковника Турнеч про звільнення їх. Серед арештованих четверо легко поранені.
Турнеч поставив командуючому японськими військами в Північному Китаї генералові Тада вимогу про звільнення моряків, про пробачення начальника японської жандармерії за "незаконний арешт і необгрунтоване застосування зброї", дати обіцянку уникати подібних інцидентів у майбутньому і покарати відповідальних осіб. У зв'язку з конфліктом Тада відвідав Турнеча. Останній заявив, що, коли японці не звільнять моряків, питання буде передане на розгляд вищих американських властей.
Наліт літаків невідомої національності на Ейре
НЬЮ-ЙОРК, 2. (ТАРС). Як повідомляє агентство Ассошіейтед Пресс, сьогодні о 5 год. ранку літаки невідомої національності зробили наліт на Ейре і бомбардували, принаймні, 5 районів у радіусі 60 миль від Дубліна. Бомбардування зазнали штаб армії в графстві Кілдер, передмістя Дубліна — Теренюр, місто Борріс (графство Карлоу), пункт Дулік, коло порту Дрохеда, який є головним портом по відправці худоби в Ліверпуль, а також район між Дрохеда і Юліанстауном, де знаходиться залізничний міст через ріку Бойн. В місті Борріс, яке розташоване в 60 милях на південний захід від Дубліна, вбито 3 чоловіка і поранено 2.
Промова Чан Кай-Ші
ЧУНЦІН, 2. (ТАРС). В промові по радіо, присвяченій новому рокові і 30-річчю китайської республіки, Чан Кай-ші сказав, що китайська республіка в 31 році свого існування повинна з новими зусиллями продовжувати опір і будівництво. Підсумки воєнних операцій, сказав Чан Кай-ші, показують безсумнівний провал планів ворога. Міжнародне становище безперервно поліпшується на користь Китая. Однак народ повинен бути попереджений, що хоч провал ворога в цій війні і вирішений наперед, але треба багато ще зробити, щоб забезпечити перемогу. Боротьба на фронтах і внутрішнє будівництво невіддільні одне від одного.
Важливішим питанням, заявив далі Чан Кай-ші, лишається питання про економіку національної оборони. В огні війни повинен бути даний поштовх до створення економічної бази і забезпечення воєнної готовності. Кінцевою метою є проведення в життя трьох принципів Сун Ят-Сена і введення конституції. Умови війни, підкреслює Чан Кай-ші, створюють можливість більш легкого здійснення цих завдань. Цьому сприяють два важливих фактори воєнного часу — самопожертва і сувора дисципліна.
Опір, сказав наприкінці Чан Кай-ші, повинен провадитись і далі, не зважаючи ні на які жертви, до того часу, поки не буде завойоване визволення Китая, поки внутрішнє будівництво не забезпечить постійну воєнну готовність країни. Тому, заявив Чан Кай-ші, треба усвідомити всю важливість будівництва, поряд з веденням війни, щоб довести нашу могутність до такого рівня, який гарантував би нам перемогу.
Арешт Калам Азада
ЛОНДОН, 3. (ТАРС). За повідомленням агентства Рейтер з Аллахабада (Індія), арештований на основі закону "про захист Індії" голова індійського національного конгресу Калам Азад.
Цими днями в місті Ямбол (Болгарія) був організований вечір, присвячений пам’яті великого російського письменника Льва Толстого в зв'язку з 30-річчям з дня його смерті. На вечорі була заслухана доповідь про життя і творчість письменника. Після доповіді були прочитані уривки з творів Толстого, а місцевий хор виконав болгарські і російські пісні.
Норвежська цензура заборонила надіслання за кордон газет і друкованих творів. Це розпорядження мотивується тим, що відправлення такого роду, навіть, наприклад, кросворди, використовувались для передачі з Норвегії за кордон таємних повідомлень.
Кореспондентові лондонської газети "Таймс" Лукасу запропоновано залишити Португалію протягом 48 годин. Вислання Лукаса викликане незадоволенням португальського уряду серією його статтей.
Італьянська газета "Реджіме Фашіста" в номері від 29 грудня різко критикує Португалію за те, що "протягом останніх тижнів ця країна демонстративно співає хвалебні гімни Англії". Газета пише, що Португалія грубо порушує свої зобов'язання про збереження нейтралітету, і її ставлення до Італії стає надто пристрасним.
Французький офіціальний вісник "Журналь Оффісьєль" опублікував декрет, за яким з списків командного складу французької армії виключаються де Голль, дивізійний генерал Катру, бригадний генерал Жантійом і полковник де Ларміна в зв'язку з тим, що 8 грудня 1940 року вони були позбавлені французського громадянства. 