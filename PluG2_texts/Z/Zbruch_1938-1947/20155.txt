◦ ◦ ◦ ◦ ◦ ◦ ◦ ◦ ◦ ◦

Хочуть завести в Польщі східньо-европейський час. Орґанізації господарської самоуправи обмірковували практичні можливости заведення у Польщі з уваги на її ґеоґрафічне положення східньо-европейського часу. З таким проєктом виступила "Ліґа праці". Це значить, що пересунули би годинники на годину раніше. "Ліґа праці" твердить, що це вможливило би значну ощадність та причинилося б до збільшення справности і видатности праці.
За що карають наших священників? Староство в Любачеві покарало о. І. Федишина з Бігаль гривною 200 зол. за те, що 11. XI. 1938 р. не вивісив державного прапору, чим допустився зневаги польського народу. Також гривною 200 зол. староство покарало о. Федишина за те, що брацтво Матері Божої Неуст. Помочі в Бігалях уладило на закінчення ювілейних духовних вправ з нагоди 950 л. хрещення України, на площі коло церкви, духовну академію чисто реліґійного змісту. Ті два карні накази — це вже 15-ті з черги.
Закінчився страйк у нафтовому промислі. Після закінчення страйку у нафтовому промислі відбулося в четвер перед полуднем зібрання урядовців львівського нафтового промислу, на якому висловлено задоволення з акції та осягненого успіху. Після віча всі службовики пішли до праці.
Страйк коминярів у Львові. Дня 13-го ц. м. почався у Львові страйк коминарських працівників, зорґанізованих у Професійний Союз Коминарських Працівників у Львові. Страйкують 90 відсотків працівників. 