◦ ◦ ◦ ◦ ◦ ◦ ◦

До ювілейного видання творів Ів. Франка. Колектив львівських і київських наукових працівників інституту української літератури ім. Т. Г. Шевченка закінчує готування до друку 20 томів ювілейного видання творів Івана Франка. З художніх творів письменника вже вислано до Києва 5 томів оповідань, 4 томи повістей, один том драматичних творів, 4 томи поезій та 3 томи літературно-критичних статтей Франка з української літератури. Багато з цих літературно-критичних статтей мало відомі читачам. Наприклад, статті, писані на німецькій мові, були доступні тільки для декого. Тут є дуже цікава стаття "Література, її завдання і найважливіші віхи". В ній подані основні принципи методу критичного реалізму. Франко, спираючись на матеріалістичну філософію, виступає проти українських націоналістів, які намагалися відірвати українську літературу від російської, і закликає українських письменників знайомитися з передовою літературою братнього російського народу. В інших статтях знаходимо блискучу характеристику класиків української літератури, зокрема, Лесі Українки, М. Коцюбинського, Карпенка-Карого, В. Стефаника та інших. Старші наукові працівники інституту української літератури ім. Т. Г. Шевченка — тт. Соневицький, Гуфельд, Кирилюк і Романченко готують до друку ще два томи літературно-критичних статтей. Це є останні із 20 томів ювілейного видання творів Івана Франка, редакцію яких доручено академіку М. Возняку.
Зелений естрадний театр. В центрі Стрийського парку закінчується будівництво зеленого театру. Вже збудовано велику сцену і місця для глядачів. Новий театр знаходиться на красивому гористому місці. В ньому влітку щодня відбуватимуться концерти симфонічного і духового оркестрів, виступи артистів естради тощо. Театр матиме 2 тисячі місць. Відкриття зеленого театру відбудеться 1 травня.
Семінар для політосвітніх працівників. Львівський методичний кабінет політосвіти організував постійно діючий одноденний щомісячний семінар для керівних політосвітніх працівників області. На черговому занятті, яке відбудеться 12 квітня, інспектори політосвіти та директори будинків культури прослухають лекції: "Радянський патріотизм", "Організація військово-оборонної роботи в сільському клубі", "Антирелігійна пропаганда в політосвітніх установах". Крім того, учасники семінару відвідають етнографічний музей та заслухають доповідь про міжнародне становище. 