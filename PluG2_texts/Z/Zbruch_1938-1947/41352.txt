◦ ◦ ◦ ◦ ◦ ◦ ◦

Спорудження пам'ятника В. І. Леніну у Львові. Рада Народних Комісарів СРСР прийняла пропозицію Раднаркому УРСР про спорудження у Львові пам'ятника В. І. Леніну. Закладення пам'ятника вирішено приурочити до роковин визволення трудящих Західної України від панського ярма — 17 вересня цього року. Будівництво пам'ятника повинно бути закінчено в 1942 році. (ТАРС.)
Овочі, фрукти для Львова. До Львова почали прибувати централізованим порядком овочі, фрукти, виноград. Так вчора міськторг одержав 5 вагонів доброякісної капусти з Вінницької області. Цими днями має прибути велика кількість винограду з Одещини та десятки вагонів кавунів з міста Херсона.
Рекорд продуктивності праці. Нещодавно робітник Львівського заводу "Метал" тов. Шрайберг на честь річниці з дня визволення встановив рекорд продуктивності праці. Працюючи на ексцентричному пресі він за зміну виготував 19.000 гайок. Норму виконав на 400 процентів. Тов. Шрайбергу видано грошову премію.
Фільм "На Дунаї". Обласна контора Головкінопрокату до дня річниці визволення випускає на екрани міста та області художньо-документальний фільм "На Дунаї" про визволення народів Північної Буковини та Бесарабії спід ярма румунських бояр. Фільм, зроблений Київською та Московською студіями кінохроніки, демонструватиметься одноразово в декількох кінотеатрах міста та багатьох районах області.
Радіо в радянському Львові. — Увага, говорить Львів! — так щодня трудящі області чують ці слова на рідних мовах: українській, польській, єврейській. З першого дня приходу Червоної Армії тут був відновлений радіо-зв'язок. Монтери, лінійщики, поштовики з допомогою червоноармійців привели до ладу всі види зв'язку, які були порушені польсько-німецькою війною. Більше того, сталось значне поширення мережі. В колишній Польщі трансляціонних вузлів взагалі не було. Радіомережа складалася тільки з приймачів і то переважно детекторних. Зараз працівники зв'язку почали роботи по радіофікації Львова. Всі роботи будуть закінчені в 1941 році. 