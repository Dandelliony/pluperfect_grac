Памяти героя. — З життя українців у Мінхені

Памяти героя
Село Безеїв к. Белза відсвяткувало 12. травня ц. р. І-ші роковини свого молодого героя сл. п. Сенишина. Іван Сенишин, селянський син, ур. 24. липня 1912 р. в Безеєві і там виховувався. Самотужки освідомляв себе і мріяв лиш про те, щоб стати гідним боротися за Україну і вмерти за Неї.
В грудні 1938 р. в часі масових арештувань в Сокальщині, він не дав себе взяти поліції. Втік і скривався, не хотів гнити в тюремних льохах. Хотів працювати для Батьківщини. Цілу зиму белзька поліція топтала йому по пятах, але він завсігди зручно оминав пастки. Аж 9. травня 1939 р. два польські поліціянти — Руцінський та Ґудзовський — зловили його і скутого на очах людей оцей Руцінський вистрілом у груди смертельно ранив безборонну жертву. Дня 14 травня 1939 р. в год. 7-ій рано Іван Сенишин з простріленим серцем, серед важких мук — умірає. Ввесь час був притомний, потішав рідню, яку в останніх хвилинах поліція допустила до нього, згадував друзів, допитувався, що діється з Карпатською Україною. Родина радила йому просити слідчого суддю, щоб пустив його домів, але він рішуче відказав: "Катів просити не буду!" Лиш просив, щоб похоронили його на власнім цвинтарі. Волю його сповнено. При участи великого числа народу поховано його на цвинтарі в Жабчу при парохіяльній церкві.
Цього року, коли то справедливо доля покарала катів України — друзі сл. п. Івана Сенишина висипали гарну могилу та поставили білий березовий хрест. По середині могили поклали камінну плиту із тризубом та нагробним написом. Дня 12. травня ц. р. уладжено в память покійного свято. Рано о. Олійник відправив Службу Божу в парохіяльній церкві в Жабчу Мурованім. З дооколишніх сіл і містечок прибули численні ряди зорґанізованої молоді, а то й дітей з вінцями. З Белза прибули ученики вищих кляс ґімназії. По Службі Божій уставилися відділи з поодиноких сіл у довжезний похід. Заграла орхестра зі села Себечева, відізвались дзвони й довжезний похід рушив на цвинтар. По дорозі співали два хори: з Цеблова й Жужеля. Всі, від стареньких бабунь до малих дітей, ішли в поході трійками, всі в найбільшому порядку. Ніхто не стояв, ні не йшов краями вулиці, а зорґанізовано, в поході. На цвинтарі, біля могил сл. п. І. Сенишина, кожна ґрупа мала своє місце. Почесна чета з Белза стояла шпаліром. Вінці — зелені, з терня й колючого дроту вкрили могилу. Орхестра скінчили жалібний марш, почалась панахида. Після панахиди виголошено ряд промов: о. Менцінський — парох Острови, Демідонт Іван зі Шмиткова, Палюшинський і Мусій з Боратина та Ваврук Василь з Белза. Поміж промовами співали хори. З життя українців у Мінхені
Стрийські українці поселені у Мінхені, під проводом Прокопчука, Гищака та Гладія відсвяткували свято Великодня. Рано 28. квітня відбудеся Служба Божа з проповідю. Співав хор під орудою Івана Гищака. По Службі Божі відбулось спільне свячене. Відкрив його зворушливим словом Прокопчук згадуючи про далеку рідну землю. Другим зчерги святом були поминки з приводу траґічних роковин ротердамської події. 26. травня ц. р. відбулася панахида, відправлена трьома священиками під проводом О. Москалика, що особисто подбав про каплицю та її прикрашення. Підчас панахиди співав хор. Опісля слідувала святочна академія зі вступним словом Прокопчука та рефератом Гладія, в якому зясовані були великі зусилля та заслуги тих, що життя віддали за батьківщину в краю і на чужині. На святі співав хор під орудою Гищака. 