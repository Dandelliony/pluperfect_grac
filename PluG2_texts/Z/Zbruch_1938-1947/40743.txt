З церковного життя

Іменування ґенерального вікарія у пряшівській єпархії
Словацька преса з вдоволенням приносить вістку про іменування ґенерального вікарія греко-католицької єпархії у Пряшеві єпископом П. Ґойдичем. Є ним дотеперішний консисторський радник о. Йосиф Зорван Карпаті. Він народився 17. березня 1882 р. як син хлібороба в повіті Банської Щавниці. Богословські студії скінчив в Остригомі. Висвячений священиком 28. серпня 1909 р. Душпастирював два роки у Пряшеві, відтак 8 років у Градиську, врешті аж 20 років у Клембарку. — Подія сама по собі не дуже то замітна, бо ж кожний єпископ звичайно назначує когось зі свого клиру помічником чи там заступником. Для нас українців це назначення тим важне, що пряшівська греко-католицька єпархія дістає в особі нового ґенерального вікарія словака, який не вміє говорити по українськи.
Словацька преса підкреслює те, що о. Карпаті був великим приятелем Андрія Глінки. Дивуватися можна хіба тому, що Преосв. Павло Ґойдич саме словака назначив своїм ґенеральним вікарим. Викидають сиріт зі сиротинців
Недавно писали ми про те, яких то гараздів зазнають Сестри Василіянки в Ужгороді від єпископа Стойки. Тепер доходять до нас вісті, що з єпархіяльних сиротинців усувають сироти, що від кількох літ находили там приют і змогу вчитися. Ті, які в першу чергу повинні подати помічну руку опущеним нещасним сиротам і ними заопікуватися, без милосердя усувають їх просто на вулицю за те тільки, що вони бідні діти і не хотять дати себе мадяризувати. Слід завважити, що до оснування обох сиротинців, а саме в Ужгороді і в Хусті, сама єпархія нічим не причинилася, а вже ж найменше сам єпископ Стойка. Їх створив своїм власним коштом о. Августин Волошин. В Ужгороді на цю ціль відступив свій власний дім, а в Хусті купив для сиріток дім б. посла Куртяка. Нещастя хотіло, що о. Августин Волошин, не передбачуючи, що ті сиротинці попадуть під управу Стойки записав їх на єпархію. Тепер усувають з них наших дітей. І нема кому впімнутися за кривду наших дітей, яких усувають з рідних сиротинців. Крайня пора опамятатися і бути бодай людьми, якщо вже зовсім позбулися христіянських почувань! 