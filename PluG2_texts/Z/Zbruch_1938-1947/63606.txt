Підмоги з громадських бюджетів для дитячих садків

Львів, 17 березня. (тп) — Всі села, волості (збірні громади), містечка і міста укладають тепер бюджети своїх видатків і приходів на цей рік. В рамах цих затверджених бюджетів мають вони господарювати.
Один з найконечніших і пекучих видатків — це удержання сезонових дитячих садків, далі постійних дитячих садків, захоронок, приютів, сиротниців, ясел і т. п. Особливо ж актуальні будуть в найближчому майбутньому сезонові дитячі садки.
Кожного року, в часі пильних хліборобських робіт, виринала потреба заопікуватися дошкільною дітворою, щоб таким чином звільнити якнайбільше число робучих рук для сезонових господарських робіт. Таку опіку, виховання і доживлювання давали нашим найменшим до війни українські дитячі садки під проводом "Рідної Школи", на які м. ін. також громадські бюджети прелімінували відповідні субвенції. Тепер ця справа стала ще актуальніша, як у передвоєнних часах через те, що багато людей вимордували большевики, багато вивезли на заслання, багато молоді змобілізували і погнали в червону армію. Тимсамим зменшилося число робучих рук у Галичині. Далі у зв'язку з теперішньою війною з найбільшим ворогом Европи тисячі робітників і робітниць від'їхало і ще від'їжджатимуть на роботи до Німеччини. Тому в часі найпильніших сезонових робіт кожна робуча сила йде на вагу золота. Не можна дозволити на те, щоб дітей підчас жнив доглядала робуча сила. Тому в кожному селі треба конче створити для дітей у дошкільному віці сезоновий дитячий садок, в якому під опікою вишколеної провідниці могли б діти безжурно провести час, навчитися чогось хосенного і дістати здорове доживлення.
Сезоновий дитячий садок розчислений на 2 місяці, але може — відповідно до обставин — тривати і довше (3, 4, 5 і 6 місяців), а навіть перетворитися в постійний дитячий садок. Такими дитячими садками займається Суспільна Опіка Українського Окружного Комітету і з її рамени Делегатури та Мужі Довір'я.
На кошти удержання вплачують частинно батьки, частину приходів дадуть добровільні датки кооператив, господарських та інших установ і підприємств або приватних осіб, прибутки з імпрез і т. п. Та найважніше і основне джерело доходу дитячого садка — це підмога (субвенція) приналежної місцевости і громади. Кожна місцевість і кожна громада може і повинна дати для свого садка відповідну підмогу. Висота залежить від величини місцевости чи громади та від її маєткового стану. Звичайно така підмога хитається від 500—1.000 зол. Одначе є громади, що вставляють на таку ціль у свій бюджет по кілька, кільканадцять, а навіть кількадесять тисяч золотих.
Тому кожна українська місцевість і кожна українська збірна громада (волость) негайно, поки ще час, повинна вставити відповідну квоту (щонайменше 600 зол.) на свій дитячий садок, щоб — як прийде пора — можна було в цьому році всюди зорганізувати і повести дитячі садки. 