За новий зміст святкування роковин

Ще з часів небіжки Польщі, коли святкування майже всіх роковин національних дат обмежувалися до панахид у церкві, залишився у нас звичай розтягати програму святкування таких роковин на два дні. — Одного дня панахида, другого дня відчит, чи сходини, а винятково академія. Це менше-більше заповнювало навечеря і вечірні години роковин і лишало по собі сякий-такий слід у настроях громадянства, але ніколи це не вистарчало для молоді. Молодь хотіла якихось сильніших переживань, її спрагнена душа чину, активности, рвалася до активних переживань, які давали б змогу виладувати молодечий запал і енерґію. І вона святкувала такі роковини чинами.
Та тепер часи змінилися. Зате зміст і вид свят залишився без змін і молодь не має змоги чинно святкувати роковин. Нині не вистарчає жалібне голосіння, ні промова, чи деклямація, хочби яка палка й боєва. І це зовсім правильно; так має бути. Бо щож була б варта молодь, коли б вона вдоволялася пасивним роздумуванням і жалібним голосінням, чи глибоким зітханням. Молодь мусить собі сама пошукати виду й змісту чинного вшановування роковин. Чи не будуть якісь маршові змагання, присвячені цим роковинам, чи висипання або впорядкування могил, історичних памяток, чи перенос землі з якогось історичного місця, чи прим. акція за уфундуванням бібліотеки, або хоч би збірний похід з церкви до читальні, получений з переглядом. Окреме поле до попису має сільська молодь, спеціяльно тепер в осені, коли нема пільних робіт. Упорядкування чи вибудування якоїсь вулиці в селі і названня її в память святкованих роковин, от чин, який буде мати величезне значіння для села, наставлення старших до молоді і самопочуття молоді.
На всякий випадок клітини, що займаються орґанізуванням таких святкувань, а передусім духовенство, повинні йти молоді в тому на руку. Чи посвячення висліду такого чину, вулиці чи могили, повинні поєднати з відповідною торжественністю і зрозумінням. Дальше треба конечно получити панахиди з відчитами в одному дні, щоб молоді не вязати рук, як ось н. пр. у Кракові щойно в останньому дні заповіджено панахиду і молодь мусіла відкликати змагання в дружиновому марші, присвячені роковинам. Маю вражіння, що відбуття таких змагань лишило б у учасників так багато цінних вражінь, з яких резиґнувати не можна. Знову годі три вечорі по черзі святкувати одні роковини.
ЯР. 