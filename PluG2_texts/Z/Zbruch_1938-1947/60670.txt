◦ ◦ ◦ ◦ ◦

Не забувайте! Не забувайте, що в таборах для полонених десятки тисяч українців. Їм потрібна допомога. Датки в грошах або харчах приймає Комісія Допомоги Полоненим при УКК, Львів, Остштр. (Личаківська) 37 а.
Реєстрація харчевих карток. Населення Львова дістало вже харчові картки на січень. Обов’язком кожного є зареєструвати до 5 січня свою картку у відповідних крамницях. Зазначуємо, що реєструватись треба теж у м'ясних крамницях, бо м’ясо можна буде купувати лиш у тій крамниці, де зареєстрована картка. Крім цього, як і попередніх місяців, реєструватись треба в хлібних, споживчих і молочних крамницях.
Вечір письменників. У Криниці, де у відпочинковому пансіоні "Наш дім" перебуває на лікуванні кілька українських львівських письмеників, відбувся літературний вечір, під час якого виступили з читанням своїх нових творів: О. Гай, Іван Керницький та Василь Софронів-Левицький. Вечір мав великий успіх. Було багато добірної публики.
Нова книжка. У Празі вийшла друком збірка оповідань Михайла Бажанського під назвою "У вирі життя". Обгортку до книжки зробив відомий маляр М. Бутович.
Сахарина в крамницях. Донедавна сахарина була товаром, що купити його не було можна ніде. Тепер деякі торговельні інституції, м. ін. "Народна Торгівля" одержали дозвіл на гуртову продаж монополевої сахарини. Сахарина буде відтепер продаватись у всіх крамницях "Народної Торгівлі".
Скляні гути. У Львові є дві великі скляні гути, а саме гута ч. 1 при вул. Жовківській 106 і ч. 2 при вул. Старознесінській 24. Їхня доля під час війни в 1939 і 1941 рр. була змінлива. Гута ч. 1 згоріла майже зовсім під час бойових дій у 1939 р., зате гута ч. 2 збереглася непошкоджена. Під час війни в 1941 р. сталося навпаки. Большевики відбудували гуту ч. 1, тепер ідуть праці над відбудовою гути ч. 2. Робота над конструкцією даху вже закінчується. Кошти відбудови винесуть кількасот тисяч золотих. У перших місяцях 1942 р. гута ч. 2 буде вже працювати, а тоді потреби ринку будуть уповні заспокоєні, бо гута ч. 2 є багато більша від гути ч 1. Гута ч. 1 працює від червня ц. р. Вона має три ванни, з котрих чинні є дві, опалювані хемним газом. У них топиться скляна маса, яка складається з товченої соди, сульфату, піску і крейди. При ваннах є варстати до виробу скла та інші допоміжні варстати — слюсарські, ковальські, столярські, токарські, шліфувальні і т. п. Гута займає 6 будинків з магазином і бюрами. Гута продукує монопольні пляшки аптекарські, на пиво (прасовані й дуті), скла до лямп, слої і т. п. Скляної галантерії покищо не вироблюють. Висилка товару з гути відбувається гуртом, вагоново, роздрібна продажа виробів гути ведеться в її власній крамниці з магазином при вул. Казимирівській 4. — Гута сповняє важливе завдання в господарському житті краю. Поруч львівських гут є в краю ще чотири скляні гути, а саме в Жовкві, Нараєві, Ходовицях і Пісочній.
Із Спілки Українських Письменників у Львові. Під час зборів Спілки Українських Письменників дня 29 м. м. вибрано Надзірну Раду Спілки Українських Письменників, у склад якої ввійшли: дир. Константина Малицька, акад. проф. д-р Ф. Колесса, акад. проф. д-р В. Щурат, проф. М. Матіїв-Мельник і ред. Е. Яворівський. На місце проф. М Мельника, який був скарбником Правління, вибрано скарбником дир. М. Брилинського. Таким чином Правління Спілки представляється ось-так: Голова — проф. д-р В. Пачовський, заступники голови — дир. Я. Цурковський і д-р Р. Єндик, відповідальний секретар — мгр. В. Шаян, і скарбник — дир. М Брилинський. Надзірна Рада уконституувалася в такому складі: голова: — акад. проф. д-р Василь Щурат; заступник голови — дир. Констянтина Малицька; секретар — Евген Яворівський. 