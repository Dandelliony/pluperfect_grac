◦ ◦ ◦ ◦ ◦ ◦ ◦ ◦ ◦ ◦

Нові великі кредити на зброєння Анґлії.
ЛЬОНДОН, 13. 7. ПАТ. Канцлєр скарбу предложив нині палаті громад додатковий прелімінар на видатки, звязані з обороною краю. Предкладаючи при кінці квітня парляментові буджет, канцлєр скарбу заявив, що видатки дійдуть до 1.320 міліонів фунтів штерлінґів. З цієї суми 940 міл. мали покрити з нормальних державних доходів, а 380 міл. з внутрішньої позички. Тоді канцлєр скарбу передбачував, що загальна сума видатків на оборону у висоті 580 міліонів фунтів штерлінґів не вистане й її треба буде збільшити незадовго бодай на 50 міл. та зголосити додатковий прелімінар. Предкладаючи тепер додатковий прелімінар, канцлєр скарбу ствердив, що загальні видатки на зброєння будуть далеко більші ніж 630 міл. фунтів штерлінґів і що тепер предкладає прелімінар на 150 міл. фунтів, збільшуючи загально видатки на зброєння та оборону до 730 міл. фунтів штерлінґів. З цих 150 міл. призначено 80 міл. для міністерства війни, 40 міл. для летунства і 30 міл. для новоствореного міністерства воєнного засоблення. Канцлєр скарбу висловив надію, що цілу цю квоту можна буде осягнути шляхом позички на внутрішнім ринку або з емісії скарбових бонів чи теж зі збільшення внутрішньої позички до пів міліярда фунтів штерлінґів.
Причина пожежі варшавського головного двірця.
Комунікат міністеріяльної комісії.
ВАРШАВА, ПАТ. Міністеріяльна комісія, що розглядає причини пожежі варшавського головного двірця 6. червня, ствердила, що пожежу спричинили робітники, що споювали крилеву конструкцію двірця і не були досить обережні; вони запалили двірець ацетиленовим вогнем. Карно-судове слідство йде дальше. Спеціяльна комісія оцінила шкоди на 660.000 золотих.
Еспанія зберігає політичну та військову незалежність.
Після розмов між Чяном та Франком.
САН СЕВАСТІЯН. ПАТ. Ґен. Франко перевів з мін. Чяном 2-годинну розмову сам на сам. Ніякий офіційний комунікат ще не появився. Ані з еспанських кол, ані з італійських не можна дістати ніяких інформацій про хід розмови.
Співпраця — але лиш господарсько-культурна.
Як говорять, розмова між Франком та Чяном не дала ніякого позитивного висліду і становила лиш вислів приязни між обома державами.
Треба сподіватись заяви, що потвердить однозгідність поглядів обох урядів в ідеольоґічній царині та вагу господарської і культурної співпраці; але та деклярація підкреслить політичну й військову незалежність Еспанії.
Еспанська військова місія їде до Риму і до Берліна.
МАДРИД, ПАТ. Небавом виїде до Риму і Берліна еспанська технічна місія, зложена з 8-ох старшин ґенерального штабу. Подорож триватиме 2 місяці.
Не зважаючи на протест балтійських держав, Анґлія та Франція дадуть їм поміч.
Голоси бритійської преси.
Як твердить "Таймс", у московських переговорах полагоджено вже всі важніші справи. Справу балтійських держав полагодять мабуть так, що СССР виступить активно лиш у випадку, коли б Німеччина хотіла опанувати ті держави постепенно, так як Чехію. в такому випадку Анґлія та Франція прийшли б з помічю. У Льондоні рахуються з тим, що балтійські держави запротестують, але це не змінить ситуації.
Ґенерал Вейґан їде до Москви?
"Дейлі Телєґраф" повідомляє, що небавом виїде до Москви на переговори зі совітським штабом якийсь французький ґенерал, мабуть Вейґан.
Інтервенція Рузвельта?
До Москви приїхав совітський амбасадор з Вашинґтону. Як говорять, перед виїздом приняв його Рузвельт та висловив йому свій погляд на справу совітських переговорів з Анґлією та Францією.
Розбудова совітської фльоти.
9 більших одиниць та 72 підводні судна.
ЛЬОНДОН, АТЕ. Покликуючись на інформації бритійської адміраліції, "Дейлі Телєґраф" твердить, що в Ленінґраді 4 корабельні верстати поспішно працюють над будовою 35.000-тонового панцирника, 6 важких "лідерів фльотилі", 2 авіаматок та 72-ох підводних суден. 