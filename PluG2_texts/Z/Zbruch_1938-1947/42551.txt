◦ ◦ ◦ ◦ ◦ ◦ ◦

Англійські повідомлення
ЛОНДОН. 8. (ТАРС). Офіціально повідомляється, що минулої ночі англійська авіація зробила нальоти на воєнні об'єкти берлінського району, бомбардувала шляхи сполучення в різних частинах Німеччини, а також аеродроми, що знаходяться на окупованій німцями території.
ЛОНДОН, 8. (ТАРС). Агентство Рейтер повідомляє, що в ніч на 8 жовтня Лондон пережив найбільш тривалий повітряний наліт за весь час з початку широких повітряних операцій над Англією. Велика кількість запальних бомб була скинута на райони центрального Лондона. Пожежі, що виникли, швидко ліквідовані. Зруйнування заподіяні в 10 районах Лондона. Відомостей про людські жертви немає.
Крім Лондона, повітряних нальотів зазнали багато районів країни, в тому числі Ліверпуль, північно-західна, західна і північно-східна частина Англії, південно-східна частина Шотландії і одне приморське місто в Уельсі.
Не зважаючи на безліч бомб, скинутих у Лондоні і на міста північно-західної Англії, заподіяна шкода і число людських жертв невеликі, якщо порівнювати їх з масштабами повітряних нападів. В одному місті на південному сході Англії пошкоджене промислове підприємство.
В повітряних боях збито 7 жовтня 27 німецьких літаків. 16 англійських винищувачів загинули. 10 англійських льотчиків врятувались.
Розмова французського посла в США з Уеллесом
НЬЮ-ЙОРК, 8. (ТАРС). Як передає агентство Юнайтед Пресс з Вашінгтона, французський посол в США Анрі Ей мав розмову з заступником державного секретаря США Уеллесом. В розмові з представниками преси Анрі Ей заявив, що він запевнив Уеллеса в тому, що французський уряд не має наміру укріплювати острів Мартініка (в Караібському морі). Він також запевнив Уеллеса в тому, що в Дакарі немає німецьких військ і що німці не окупували стратегічні пункти в Сірії.
Американський кореспондент про бомбардування Лондона німецькими літаками
НЬЮ-ЙОРК, 8. (ТАРС). За повідомленням лондонського кореспондента агентства Юнайтед Пресс, в результаті бомбардировки німецькими літаками центральної частини Лондона, ранком 8 жовтня, є багато жертв і спричинений великий ущерб. Це, пише кореспондент, один з найбільш серйозних нальотів на Лондон за весь час війни. Жителі Лондона, що поспішали на роботу, були піддані бомбардировці. Одна бомба упала в автобус, переповнений пасажирами. Є багато убитих. Велика кількість убитих і ранених налічується також в інших районах Лондона. За словами кореспондента, до півдня в Лондоні було оголошено три тривоги.
Дії німецької дальнобійної артилерії
БЕРЛІН. 8. (ТАРС). Як повідомляє німецьке інформаційне бюро, сьогодні раннім ранком німецька дальнобійна артилерія обстріляла з французського побережжя Ла-Манш один англійський танкер, що йшов в супроводі кількох есмінців. Спостереженням встановлено, що снаряди попали в ціль. Есмінці утворили димову заслону і таким чином зникли разом з танкером з виду. Проте є підстави гадати, що танкер не досягне місця свого призначення.
Жертви повітряної бомбардировки Берліна
БЕРЛІН, 8. (ТАРС). Як повідомляє німецьке інформаційне бюро, в результаті нічного нальоту англійських літаків на Берлін серед цивільного населення налічується 25 убитих. Минулої ночі під час бомбардировки коло 60 чоловік дістали тяжкі поранення.
Прибуття американських есмінців у Канаду
НЬЮ-ЙОРК, 8. (ТАРС). За повідомленням агентства Канадіен Пресс, в один з східних портів Канади прибула четверта група американських есмінців, переданих Англії.
Дипломатична активність у Вашингтоні
НЬЮ-ЙОРК, 8. (ТАРС). Як передає агентство Ассошіейтед Пресс з Вашингтону, там спостерігається посилена дипломатична активність, яка, як вважають, зв'язана з становищем на Далекому Сході. Державний секретар Хелл сьогодні прийняв японського посла Хоріноуці, з яким мав розмову. Має відбутись розмова англійського посла з Рузвельтом.
Бомбардування англійських міст
БЕРЛІН, 8. (ТАРС). Як повідомляє німецьке інформаційне бюро, сьогодні вночі крупні з'єднання німецької авіації бомбардували Лондон, Манчестер і Ліверпуль. Проведено численні руйнування підземних об'єктів. В Лондоні виникло 6 пожеж. В Центральній Англії відмічено пряме попадання бомб в один важливий залізничний вузол. В Північній Англії заподіяні дуже значні пошкодження підприємствам по добуванню глини і бокситів. Ці підприємства постачають сировину для виробництва алюмінію, дефіцитного в англійському літакобудуванні.
Англо-німецька артилерійська дуель
НЬЮ-ЙОРК, 8. (ТАРС). Як повідомляє дуврський кореспондент агентства Ассошіейтед Пресс, німці протягом години обстрілювали з гармат південно-східне побережжя Англії, а англійська артилерія обстріляла французське побережжя поблизу Булоні. 