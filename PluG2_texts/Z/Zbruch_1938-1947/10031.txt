Заборони й заборони... 

(Допис з Долинщини).
Вже від довгого часу долинське староство не дає майже зовсім дозволів на імпрези і то не лише на якісь поважніші пєси, але навіть на комедії та на реліґійні пєси. І так в останньому часі дістали заборони на імпрези такі товариства: кружок Р.Ш. в Ціневі (Праведний Йов), читальня Перегінсько (Свято Матері), читальня Спас (Лицарі ночі), читальня у Струтині Нижнім (Батраки), кружок Р.Ш. у Брошневі (Лицарі ночі), читальня у Струтині Вижнім (Там, де воля), читальня Ріпне (Гапка бущовничка), читальня Дуба (Клюб суфражисток), читальня у Сваричеві (концерт Шевченка). Багато читалень взагалі не вносять подань у справі імпрез знаючи заздалегідь, що дозволу не дістануть, бо — мовляв — не мають — як каже староство — відповідних під оглядом публичної безпеки домівок.
Не дає також дозволів долинське староство на дитячі садки. І так минулого року на кільканацять подань у справі садків староство не дало дозволу на відкриття ні одного садка. Цього року дістала вже заборону на садок читальня „Просвіти” в Рожнітові.
Староство ставить також дуже великі перешкоди в уладжуванні ювилейних свят „Просвіти" по селах. Не позволяє на походи, на участь у святі хорів зі сусідніх сіл, бо — мовляв — свято повинно бути уладжене виключно силами самої читальні без співучасти інших товариств даного села. Не вільно уладжувати свят під голим небом, лише в замкненім льокалі і т. п.
Осьтак всяка культурно-освітня праця по читальнях стає у нас неможлива тому, що деякі з читалень зражуються тими заборонами і перестають взагалі працювати. Крім того такі заборони підривають товариства матеріально і вони не лише не можуть виповнити своїх зобовязань супроти централі і філії, але навіть деякі а них не мають за що купити собі книжки або вислати передплату за часопис. Одначе тим товариства не повинні зражуватись і не переставати працювати; навпаки — вони повинні ще більше скріпити свою працю, звертаючи головно увагу на найважнішу частину освітньої роботи, а саме: на читання книжок і часописів, на відчити й реферати, на орґанізування курсів для неграмотних і самоосвітніх гуртків і т. д. А точним сплаченням членських вкладок поможуть матеріяльно своїм товариствам продовжувати їхню корисну діяльність.
Громадянин. 