Дирекції державних залізниць до відома.

9 ц. м. вечором їхав до Львова із Курович студент Остап Нагірний із чотирма своїми товаришами. Коли п. Нагірний хотів закупити при залізничній касі білєт до Львова і заговорив по українськи, дижурний урядовець відмовився продати білєт, заявляючи, що він "нє розумє". Не зважаючи на домагання п. Нагірного й товаришів, урядовець таки білєтів не видав і п. Остап Нагірний та товариші мусіли всісти до поїзду без білєтів. Кондуктор домагався від кожного по 5 зол. кари, хоч білєт із Курович до Львова коштує всього 1.80 зол. У Винниках кондуктор приневолив усіх пятьох пасажирів-українців висісти з поїзду і всі вони мусіли серед ночі йти у вечорових одягах (усі верталися з весілля свого товариша) пішки до Львова. — В Давидові к. Львова урядовець при білєтовій касі відмовився продати білєт Олексі Наконечному з Черепина до Сихова тільки тому, що той назвав стацію Сихів по українськи. Той урядовець поводиться в той спосіб частіше і приневолює українців говорити до нього по польськи. Може дирекція залізниць у Львові складе вкінці край поведінці таких урядовців, які мусять зрозуміти, що вони мають служити пасажирам, а не навпаки. 