◦ ◦ ◦ ◦ ◦ ◦ ◦

Німецькі повідомлення
БЕРЛІН, 19. (ТАРС). Верховне командування німецької армії повідомляє, що на північ від Нарвіка німецькі літаки атакували ворожі воєнно-морські сили і транспорти, які підготовляли висадку десантів. Ворожі судна тяжко пошкоджені. Один підводний човен потоплений. Німецькі війська, які знаходяться в районі Бергена і Стазангера, продовжували просування по всіх напрямах. В районі Осло німецькі війська швидко просуваються вперед в північно-східному і північно-західному напрямах. Територія на південний схід від Осло зайнята аж до шведського кордону. В тому районі захоплені у норвежців 83 гармати, 80 кулеметів, 20 тисяч артилерійських снарядів і коло 1 міліона патронів. Німецький військово-морський флот знищив у Скагерраку і Каттегаті 3 ворожих підводних човни. В Хардангер-Фіорді знищений норвежський міноносець.
Як повідомляє німецьке інформаційне бюро, німецькі війська зайняли в Осло-Фіорді кріпості Оскарсборг і Дребек.
БЕРЛІН, 18. (ТАРС). Агентство Трансоцеан передає з Осло, що, за одержаними там відомостями з Конгсвінгера, вслід за вступом німецьких військ в місто туди почало повертатись норвежське населення, яке було раніше повністю евакуйовано. Тепер в Конгсвінгері повний порядок.
Англійські повідомлення
ЛОНДОН, 19. (ТАРС). За повідомленням агентства Рейтер, англійські війська, як гадають, висадились в Намсосі, в 130 кілометрах від Тронгейма. Норвежські війська концентруються в Стейнкьері, — в 30 кілометрах на південь від Намсоса.
З південної Норвегії на транспортних літаках перекидаються німецькі підкріплення.
В Гавані Тронгейма було помічено велике німецьке вантажне судно, з якого вивантажувались танки, важка артилерія і зенітні гармати. За останнім повідомленням, німецькі війська зайняли аеродром в Стьердалі, в 30 кілометрах від Тронгейма.
Повідомляють, що німецький передовий загін, який просувається з Тронгейма, досяг пункту в п'яти кілометрах від Сторлієна. Просування німецьких військ утруднюється діяльністю норвежських лижних загонів. Передають, що англійські літаки бомбардували аеродроми в Сейнтьердалі і Вернес, поблизу Тронгейма. Знищені п'ять німецьких літаків і бензиносховище. Норвежська кріпость Хегре в 40 кілометрах від Тронгейма продовжує удержуватись норвежцями.
Як повідомляють, англійські війська просуваються на південь від Нарвіка. В склад англійських військ входять канадські лижні загони і артилерія.
На північний схід від Осло, в районі Ельверума, відбуваються великі бої. Тепер німецькі війська зустрілись з великими норвежськими силами, які укріпились в горах.
ЛОНДОН, 19. (ТАРС). Як повідомляє Рейтер, додаткові англійські сили наближаються до Нарвіка, частина якого все ще знаходиться в руках німецьких військ. Військове міністерство оголосило, що висадка англійських військ в Норвегії триває.
ЛОНДОН, 19. (ТАРС). Міністерство авіації повідомляє, що з 7 по 17 квітня англійські повітряні сили втратили 22 літаки.
ЛОНДОН, 19. (ТАРС). Рейтер повідомляє, що в Норвегії поблизу Намсоса відбулась перша сутичка між англійськими і німецькими військами. Атаки німецьких військ були відбиті. Німецькі війська складалися з загону, перекинутого на літаках з аеродрому Вернес, розташованого поблизу Тронгейма.
Американські повідомлення
НЬЮ-ЙОРК, 19. (ТАРС). Агентство Ассошіейтед Пресс передає, що, на думку офіціальних осіб, Німеччина направила в південні частини Норвегії 65 тисяч солдатів.
Як відмічають добре інформовані особи, продовжує агентство, англо-французські лінії постачання не захищені від нападів з повітря. В той же час Німеччина має в Норвегії більш коротку лінію постачання, контролює залізниці і займає центральні позиції. Англо-французський наступ на Нарвік являє собою ізольовану дію і навряд чи серйозно відіб'ється на остаточному результаті воєнних дій.
В Осло прибули сильні німецькі підкріплення. Німці укріпили берегову оборону, встановивши додаткові гармати, калібр яких доходить до 11 дюймів.
В шести милях від Намсоса висадився німецький повітряний десант в складі 400 чоловік.
На західному фронті
ПАРИЖ, 19. (ТАРС). Вчора ввечері офіціально повідомлялось, що день пройшов спокійно на всьому фронті.
В сьогоднішньому ранковому комюніке говориться, що на фронті нічого нового відмічено не було.
БЕРЛІН, 19. (ТАРС). Офіціально повідомляється, що на західному фронті день пройшов спокійно.
Контакт між озброєними силами Італії і Німеччини
РИМ, 19. (ТАРС). Італьянська преса під великим заголовком повідомляє про вирішення Італії і Німеччини встановити обмін постійними військовими комісіями в складі експертів по різних родах зброї. Частина німецької комісії знаходиться вже в Римі. Завдання комісії — встановлення постійного контакту між озброєними силами обох країн. 