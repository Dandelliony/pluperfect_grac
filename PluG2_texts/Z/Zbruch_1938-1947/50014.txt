Нарада з питань нового оперного репертуару

У Львівському державному театрі опери та балету відбулася широка нарада за участю художньої ради та творчого активу театру, письменників і композиторів міста, присвячена питанню створення нового оперного та балетного репертуару.
З доповіддю виступив режисер театру тов. О. Лейн. Він докладно розповів про те, що зроблено для створення нового репертуару для оперних театрів на Україні за останні роки. Результати покищо дуже невеликі — всього кілька назв: опери — "Золотий обруч", "Шевченко", балети — "Ференджі", "Аістьонок", "Лілея", "Щастя". До цього треба додати кілька переробок класичних опер — "Наталка Полтавка", "Запорожець за Дунаєм, "Тарас Бульба". От, власне, і все. Багато з написаних опер і балетів давно зникли із сцени, як малоякісні.
Україна різко відстає у справі створення оперно-балетного репертуару від більшості республік. Скажімо, Грузія щороку дає 5—6 нових опер і балетів. Те ж саме можна сказати про Вірменію, Бурят-Монголію тощо.
Останнього часу радянські композитори далеко активніше заходились до створення високоякісного радянського оперного репертуару. Виник ряд нових опер — "В бурю", "Панцерник Потьомкін", "Мати", балет "Ромео і Джульєтта" тощо.
Львівський оперний театр, майстри музики і слова нашого міста, звичайно, теж не повинні залишатись байдужими до цієї важливої справи. Тов. Лейн повідомив про перші кроки в напрямі створення нового репертуару у Львові. Скажімо, композитор М. Колесса разом з лібреттистом т. Іванцевим пишуть оперу "Довбуш" — про боротьбу гуцулів за своє визволення.
Депутат Верховної Ради СРСР академік К. Студинський, виступаючи в обговоренні доповіді, піддав гострій критиці репертуарну політику Львівського оперного театру і подав кілька порад щодо його дальнішої роботи. Питання про створення нового українського оперного репертуару, — сказав Т. Студинський, — набуває величезної злободенності.
Головний режисер театру ім. Л. Українки т. Блавацький та композитор В. Барвінський висловили свою думку про використання старої спадщини, як кістяка, для створення нових опер, назвали ряд старих опер західноукраїнських авторів, музикальний матеріал яких є у Львові і вартий уваги.
На нараді виступили також директор Львівського оперного театру т. Гольман, головний диригент т. Покровський та інші, які дали ряд пропозицій, що саме треба зробити, щоб театр став справжньою творчою лабораторією композиторського та письменницького активу у відповідальній роботі над новими українськими операми та балетами, брак яких все сильніше дає себе відчути. 