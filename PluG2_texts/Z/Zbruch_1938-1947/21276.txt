Україніка.

В літературно-науковім додатку до святочного числа краківського "ІКЦ" з 9. ц. м. (ч. 99) знаходимо довшу розвідку професора познаньского університету д-ра Витовта Клінґера п. н. "Рахманський Великдень", в якій використано й українські джерела. У статті д-ра Бронислава Надольського (Львів) п. н. "Лїтература в неволі цензури" (На марґінесі лєктури "Листів Ожешкової") находимо такий уступ: "Нераз пропадають книжки, рукописи, що їй (Ожешковій) пересилали до Ґродна. Львівське "Дїло" приходило в 1885 р. з такими чорними плямами і з повитинаними фейлєтонами, що мусіла перестати передплачувати його. В тому часі думала теж написати книжку про українську (в ориґіналі: русінську — прим. Ред.) літературу, але побоювалася, як вона перейде "строгу цензуру". "Один лише — читаємо в листі до Франка з 8. квітня 1886 р. — стоїть перед усім знак запиту: цензура. Вже рішуче тим можу так писати, як зовсім треба, але навіть при найбільшій осторожности і недоговоренні можуть бути перешкоди і шкоди. Я вже нераз переконалася і в багатьох випадках пишу, пишемо всі на ласку долі. По скінченні праці тягнемо пасіянс, питаючись: перепустить цензура чи ні? Інколи пасіянс обдурить. Ось минулої зими переказував мені постійно, що мій переклад одного з творів Ренана перепустить, тимчасом не пустили його і моя тримісячна праця спочила на віки в шуфляді бюрка. Лише вступ до неї по нечуваних заходах редактора починає тепер появлятися в "Атенеум". Може те саме буде з працею про українців (в ориґіналі: русінів — прим. Ред)? Чи я знаю? Але буду пробувати". 