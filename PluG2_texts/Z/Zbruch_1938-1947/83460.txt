◦ ◦ ◦ ◦

Наші втрати. У Львові помер 9-го жовтня, після короткої недуги, в 61-ому році життя, д-р Маріян Панчишин, професор Львівського Медичного Інституту, директор Внутрішньої Клініки, дійсний член Наукового Товариства ім. Шевченка, член Української Національної Ради у Львові, кол. голова Українського Лікарського Товариства, ректор і професор Українського Університету у Львові, основник і голова Українського Гігієнічного Товариства, перший примар Внутрішнього Відділу Української Лікарні у Львові і т. д. і т. д., великий громадянин, знаменитий і широковідомий лікар та добродій і приятель української студентської молоді.
Імпозантний похорон відбувся під проводом чотирьох владик, при співучасті численного духовенства та великого здвигу народу.
Над відкритою могилою виголошено шість промов: від митрополита і всього духовенства промовляв о. крил. Г. Костельник, від кол. Національної Ради, УЦК і від громадянства — заступник провідника УЦК д-р К. Паньківський, від членів Наукового Т-ва ім. Т. Шевченка та від Спілки Науковців — д-р В. Сімович, від Української Лікарні, Гігієнічного Товариства і від українських лікарів — д-р Т. Бурачинський, від українського студентства — студент Лесик, врешті від студентів Укр. університету та від найближчих співробітників — д-р Р. Осінчук.  
   Наші дні 