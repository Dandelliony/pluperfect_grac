◦ ◦ ◦ ◦

Новий стозолотовий банкнот. Львів, 24 травня. Незабаром Емісійний Банк пустить у грошовий обіг новий банкнот, номінальної вартости сто зол. Дата емісії на новому банкноті буде 1-го серпня 1941 р. Дотеперішній стозолотовий банкнот з датою емісії 1-го березня 1940 р. дальше важний. Новий банкнот різниться від старого краскою і рисунком. Рисунок нового банкноту зображав вид Львова на тому місці, де на старому був нарисований Польський Банк у Варшаві. Крім того на старому банкноті число було видруковане тільки на першій сторінці, в той час, як на новому воно видруковане на першій сторінці двічі, на другому боці раз.   Образотворча виставка. Управа Спілки Українських Образотворчих Мистців подає до відома, що загальна виставка членів відбудеться в місяці вересні ц. р. У зв'язку з тим проситься всіх мистців подати теперішнє місце перебування і умовини побуту на адресу Спілки: Львів, Марійська площа ч. 9, зглядно Відділ Культурної Праці УЦК, Краків, вул. Зелена 26. Про місце і час надсилання праць повідомиться своєчасно.   Про вивіз сміття. Львів, 24 травня. Через недостачу робочих сил підчас війни і внаслідок зменшення транспортних засобів міський староста увів обмеження у вивозі сміття. У зв'язку з тим Міський Транспортний Заклад не вивозить сміття: а) в реальностях зайнятих цілком, або в більшій частині, або вживаних станицями збройних сил, зброї CC., залізниці Схід. Німецької Пошти і поліції; б) в реальностях положених у міських дільницях 8, 9, 10, 11, або в місцевостях: Левандівка, Знесіння, Богданівка, Кривчиці, Кульпарків, Замарстинів, Сигнівка, Клепарів. Власники домів, домоправителі, уживачі і льокатори реальностей, з яких Міський Транспортний Заклад не вивозить сміття, обов’язані під солідарною правно-карною відповідальністю правильно вивозити сміття власними возами на власний кошт на публичні міські площі вивозу сміття. Румовища, або змішаного з румовищем сміття, Міський Транспортний Заклад не буде вивозити. Міські площі для скидування сміття зазначені таблицями і приміщуються: а) між вулицею Стрийською і Закладовою, б) при вул. Пасічній, направо при кінці Личаківської, в) при вул. Янівській побіч Святохресної. Хто не повинується цьому розпорядженню, буде покараний згідно з розпорядком про адміністраційно-карне поступування в Генеральній Губернії з 13. вересня 1940 р.   Поліжнича Клініка у Львові. Львів, 24 травня. Поліжнича клініка у Львові приміщується у гарному триповерховому будинку при вул. Піярів. Будинок окружений травниками і дереами, які кидають м’яку тінь на його стіни. Всі коридори і залі клініки ідеально чисті, а квіти і рослини в вазонках надають їм тон ніжного, майже домашнього настрою і тепла. До будинку входиться крізь просторий голь, у якому находиться плоскорізьба обновника будинку клініки проф. Чижевського. Лікарський персонал та доглядачки складаються з фахових, досвідчених сил, які докладають усіх зусиль, щоб хворі почувалися тут якнайкраще. Навіть у хвилинах, коли незалежно від їх зусиль, заходять випадки, які порушують нормальне життя закладу, тоді лікарі і доглядачки стараються власним моральним впливом і прикладом заспокоїти хворі. Тепер, наслідком можливости большевицьких налетів, віддано до диспозиції клініки найнижче положені частини будинку, приготовавши їх відповідно. Кільканадцять заль, які перше були призначені як мешкання для персоналу, це нормальні кімнати з інсталяцією газу, електрики та водопроводу. Дуже грубі мури дають забезпеку перед бомбами. У цих залях постійно находяться тяжче хворі, яких не можна зносити з вищих поверхів, щоб не витворилися комплікації недуги. Теж там зноситься на випадок небезпеки усі хворі. Між іншим находиться там теж родильня заля та операційна заля, щоб навіть підчас тривоги не було перерви у випадках, які вимагають лікарської помочі і опіки. У випадку, коли летунська тривога заскочить жінку при полозі в операційній залі на поверсі, її зносять на долину у безпечне місце і там дають їй потрібну поміч. З хвилиною, коли хворих приміщено у нижчих частинах буднику, другий поверх опорожнено з пацієнтів, щоб на випадок небезпеки не наражувати їх на проволоку. Тепер клініка має сто постійних ліжок і двадцять запасних ліжок, які доставляють на випадок потреби. І тепер після п'яти років тяжких воєнних змагань, клініка продовжує успішно свою працю та золотими буквами запишеться у пам'яті мешканців Львова.   Львівські вісті   