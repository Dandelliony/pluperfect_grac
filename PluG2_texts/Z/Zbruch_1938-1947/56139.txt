◦ ◦ ◦ ◦ ◦

Господарська нарада. 18 вересня, у четвер, в 10 год. передполуднем у великій залі Військового Дому Відпочинку у Львові, Рутовського 22, відбудеться господарська нарада, під час якої будуть промовляти визначні представники політичного і господарського життя Львова. На нараду повинні явитися всі комісаричні управителі і довірені (тройгендери), а також їх найближчі співробітники.
Початок навчання у Станиславові. В Станиславові і в Станиславівській окрузі навчання почнеться коло 1-го жовтня, зразу в початкових школах. Вже розписано вписи до шкіл, а саме: до німецької школи (І—VII кл.), до 5 української шкіл і 2 польських та до торговельної і механічної 3-річної школи для німецької і української молоді. Вписи почалися 8 вересня і тривали до 10 вересня. В місті будуть дві бурси, в яких найдуть приміщення селянські діти, які прийдуть до станиславівських шкіл. Одночасно оголошено теж вписи до шкіл по селах станиславівської округи. Багато молоді в шкільному віці голоситься до шкіл.
Міський Відділ Суспільної Опіки. Інституція, про яку пишемо, дуже важлива, бо завдяки їй тисячі голодних людей дістають харч, тисячі бездомних — дах над головою, тисячі інвалідів та хворих — опіку. До цієї інституції належить цілий ряд заведень, приютів і кухонь, що діляться на дві засадничі групи: для дорослих і дітей. У Львові є загально 11 приютів для старців і невилічимо хворих. З цих приютів користає около 1.600 людей, з яких 1.000 дістає повний харч. Крім того багато бідних родин та старців дістає грошеві допомоги, а Міський Відділ Суспільної Опіки приготовляє тепер ще один приют для бездомних, що видаватиме цілоденний харч для 200 осіб. У Львові є 5 замкнених заведень для сиріт, де приміщено около 800 дітей у передшкільному віці. У других 5-ти заведеннях для дітей-сиріт у шкільному віці найшло загальну та педагогічну опіку 219 дітей. Крім того є у Львові 15 інтернатів та спеціяльні заведення для глухонімих і сліпих. Около 1.500 дітей у Львові користає з 24 захоронок. Крім захоронок є ще садки, в яких діти мають корисну розривку та дбайливу опіку. Багато дітей користало з півкольоній під час ферій. 