З воєнної техніки

Доволі часто читаємо тепер про всякі типи боєвих кораблів, а між ними і про літаконосці та авіоматки.
Літаконосець належить до наймолодших типів. Треба розрізнити два роди подібних щодо свого призначення кораблів: авіоматку й літаконосець. Літаконосці — це рухомі летовища. На них можуть осідати літаки з підвоззям (колесами). Авіоматкою користуються тільки водолітаки, що замість коліс під сподом мають плавці (човенця). Нині, що правда, кожне боєве судно чи кружляк — це в мініятурі авіоматка, бо мають на покладі декілька літаків для своїх потреб. Ці літаки вилітають із покладів при допомозі т. зв. катапульт, а по причаленні на воду витягають їх кранами знову на поклад.
Після світової війни, в 1925 р., Японія та Анґлія стали будувати перші справжні літаконосці, перероблюючи здебільша старі, вже вислужені, кораблі на цей новий тип. В міру, як щораз більше стало розростатись летунство, морські держави стали поважніше думати про літаконосці, кладучи натиск на відпорність такого корабля проти бомб ізгори та відпорність такого стрільна чи торпеди з моря. В останніх часах літаконосці — це вже справжні рухомі летовища, що, крім бомбовців, мають на покладі чи під ним — ловецькі, розвідчі й торпедоносні літаки.
Найважнішою частиною такого літаконосця є безсумніву поклад — плаваюче летовище. Спершу його робили з дерева, тепер він із заліза. Число літаків, що їх забирає літаконосець, залежне від його величини і вагається між 40—80 літаків. Літаки, що звичайно приміщені в сховах під покладом, витягають на поклад віндами. Деякі літаконосці мають і катапульти до викидання літаків тоді, коли йде про скорий старт, а поклад перевантажений і нема місця на свобідний вилет. У тому випадку літаконосець уподібнюється дещо до авіоматки. Він має з одного боку прибудівку, що в ній є приміщення для залоги, всякі склади, споруди для повітряної та морської оборони. Щоб ця площа під летовище була якнайбільша — поклад на літаконосці висунений і він наче звисає над водою. А при осіданні літак має ще доволі велику скорість і площа всетаки буває замала, отже в деяких місцях тієї площі є відповідно розтягнена дротяна мережа для спилювання розгону осідаючого літака. Всі приготування й наповнювання літака бензиною відбуваються в підпокладових сховах. Ясно, що при таких приготуваннях у замкненому просторі витворюється багато легкопальних ґазів, а такий стан не причинюється до збільшення безпеки корабля. Тому схови є відокремлені вогневідпорними стінами одні від одних.
Літаконосець, що має стільки літаків, мусить возити зі собою і все, що для них потрібне. 350 тон бензини, це також болюче місце кожного літаконосця. Тому мусить він за всяку ціну стерегтися перед зустрічами з ворожими кораблями й літаками. На те він має доволі велику скорість, бо аж 55 км./год. Врешті завданням літаконосців є підвозити літаки. І щоб це завдання виконати, треба самому їхати скоро. Літаконосці не мають важких гармат. Це зайве для них. Вони мають так діяти, щоби не зустрічали ворога, а підвозили літаки якнайближче.
Подав ад. 