Анґлійська петиція у справі української меншини в Румунії.

Як ми вже повідомляли, кількох анґлійських парляментаристів та інших визначних громадян внесло дня 16. лютого м. р. до Ліґи Націй петицію, в якій звернули увагу на невідрадне положення українців у Румунії, зокрема на цілковите знищення їхнього шкільництва. 12. березня м. р. повідомив секретаріят Ліґи авторів петиції, що її принято і передано під розгляд комітетові трьох, який переводить потрібні доходження.
Причиною проволоки в поладнанні петиції був спротив румунського уряду, який настоював на тому, щоби петиції взагалі не приняти.
В Анґлії помітне велике зацікавлення меншинними справами в Румунії; вони найшли свій відгомін навіть у формі, інтерпеляцій в палаті громад.
(Укрбюро, Льондон)
МІЛІТАРИЗАЦІЯ РУМУНСЬКОЇ АДМІНІСТРАЦІЇ.
Румунський уряд опублікував розпорядок, на основі якого військових старшин можна делєгувати на ріжні становища в державних і самоуправних урядах. Час служби в урядах зараховується старшинам, як час військової служби.
ПЕРЕСЛІДУВАННЯ ЗАЛІЗНОЇ ҐВАРДІЇ
Арештованих провідників розвязаної „Залізної Ґвардії" замкнено у концентраційному таборі. Появилася поголоска, що мають їх перевезти на Зміїний Острів, положений на Чорному Морі, проти гирла Дунаю. Румунський уряд стверджує, що він розвязав "Залізну Ґвардію" тому, що вона намагалася насиллям захопити владу в краю, вела шпигунську роботу для своїх цілей, мала своїх інформаторів у префектурах поліції, в головнім уряді безпеки краю та в головнім штабі армії, -- врешті, що мала звязок з закордонними орґанізаціями, які старалися впливати на румунську політику.