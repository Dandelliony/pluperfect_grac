Перший конкурс чистоти хат і подвір на Лемківщині

Переведено його в Секції Господинь в селі Костарівцях 6 км. від Сянока. Населеня Костарівців малоземельне. Пересічно на господарство випадає не більше як 2—3—4 морґи поля. Хибою є ще й те, що коло хат дуже мало місця на город і подвіря. Через те важко втримати коло хати порядок. А все ж така Філія Секцій Господинь таки вибрала це село для першої того рода спроби, а се тому, що Костарівці село свідоме, люди письменні, організовані, жінки добрі господині, що вміють у таких трудних умовинах дати собі раду. Господарі вміють цінити працю жінок й помагають жінкам в господарській праці. В Костерівцях було кому тою працею покермувати. Місцеве учительство пп. Клапоущаки й Звірики, що довгі літа над селом працювали, дуже радо пішли назустріч цій роботі..
В конкурсі, що тривав від 30.6 до 20.9, взяло участь 32 членів Секції Господинь. Вони поставились до цеї справи з повним зрозумінням і на 80% виконали роботи доручені інструкторкою п. У. Дидою. Провірювала це комісія при участи голови філіяльної Секції Госп. О. Кисілевської й голови "Сіль. Господаря" мец. Блавацького. Висліди конкурсу такі: учасниці закупили до хати 15 стільниць, 10 малих стільничок, кілька друшляків, варех, 9 мидниць, 11 умивальничок, 13 витирачок під ноги. В 5 хатах впроваджено вишивки, куплено 11 тризубів, 9 портретів. Всюди на подвірі зроблено лад, поправлено огорожі, поправлено приспи, вибілено хати й господарські будинки, одна господиня зробила доріжку з каміння від хати до стайні. Вибілено в середині всі стайні а 87 зроблено вікна, приведено теж до порядку виходки.
Конкурс закінчено дуже вдалим чайним вечором, з піснями, деклямаціями, товариськими забавами й приняттям. Від Філіяльної Секції Господинь дістала Секція гарно виконану грамоту, а всі господині, що брали участь у конкурсі, — гарні книжечки, з відповідними написами.
О. К. 