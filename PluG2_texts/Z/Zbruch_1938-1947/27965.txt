Лист товаришеві М. С. Хрущову від трудової інтелігенції м. Львова

Дорогий Микита Сергійович!
Інтелігенція звільненого міста Львова шле Вам, керівникові більшовиків квітучої Радянської України, соратникові великого Сталіна, щирий і палкий привіт!
Наші серця повні глибокої подяки рідній Червоній Армії, могутньому радянському народові і найвеличнішій людині епохи, любимому Сталіну, які в страшну для народу Західної України хвилину подали руку братньої допомоги.
Вперше в історії трудящі Західної України відчули себе справжніми господарями своєї землі, своєї долі, свого життя. Сонце ясне, що зійшло над визволеною землею, своїм життєдайним промінням зігріло колись гнаних і голодних людей. До життя нового і щасливого піднімаються міліони людей, які досі знали тільки гніт, сваволю і знущання.
Наші єдинокровні брати — трудящі Радянської України, під керівництвом більшовицької партії, за Вашим проводом, дорогий Микита Сергійович, зажили щасливо, заможно, культурно. З рясних садів Радянської України, з степів Дніпропетровщини і Одещини, з-над сивого Дніпра до нас, через кордон долинали радісні і натхненні пісні наших щасливих братів і сестер. Ці пісні щасливого народу гріли наші серця, вселяли в нас віру в перемогу над одвічними ворогами — польськими панами.
В панській Польщі гнітилася культура. Працівники науки, культури, мистецтва, медицини, всі люди розумової праці не мали можливості віддати свої знання на службу людському прогресові, на велику службу людині. Багато вчителів, інженерів, лікарів, художників, артистів тинялися по містах Польщі як жебраки і шукали роботи. Уряд панської Польщі переслідував українську культуру і мову — зачинялись українські школи, вищі навчальні заклади, театри і інші культурні установи. Потайки український народ співав сумну пісню про свою гірку долю.
Тепер ми вільні! Тепер широко і бурхливо розквітнуть таланти нашого народу, які були під чоботом озвірилих поліцаїв і нерозумних керівників польської держави. Ми даємо вам слово, дорогий Микита Сергійович, що віддамо всі свої сили, всі свої знання і здібності звільненому народові, будівництву нового, радісного життя, де через вінця литиметься людське щастя.
З хвилюванням ми чекали тієї хвилини, коли зможемо на повний голос сказати: — Ми громадяни Радянського Союзу!
Хай живе Всесоюзна Комуністична Партія більшовиків!
Хай живе керівник більшовиків України Микита Сергійович Хрущов!
Хай живе найвеличніша людина нашої епохи, наш рідний Сталін!
Лист підписали:
Наукові працівники: І. Раковський, К. Студинський, І. Крипякевич, В. Левицький, В. Дорошенко, Я. Пастернак, Р. Герасимчук, Ю. Полянський, Е. Чайківський.
Письменники: Я. Галан, І. Керницький, П. Козланюк, Р. Купчинський, Д. Лукіянович, М. Рудницький.
Художники: І. Іванець, А. Коверко, В. Ласовський, М. Осінчук.
Композитори: В. Барвінський, Н. Нижанківський, С. Людкевич.
Артисти: В. Блавацький, Ю. Давидович, Л. Кривіцька, С. Орлян, І. Рубчак, Г. Совачева, Й. Стадник, С. Стадникова.
Лікарі: Т. Бурачинський, В. Кашубинський, Ю. Кордюк, О. Лаврівський, Л. Максимонько, Я. Малис, М. Музика, С. Парфанович, М. Панчишин, О. Подолинський. 