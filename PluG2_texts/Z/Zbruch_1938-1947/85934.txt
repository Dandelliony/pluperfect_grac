Перед колядою

  То дід Охрим сидів на печі та майстрував найкращу звізду. А діти з усього села збіглися і очима водили за дідовою роботою.   — Цією корбкою, коли покрутиш, то звізда буде золотом мигтіти й далеко світляні кружки будуть по снізі розкочуватися від цього мигання. Здалека спізнають люди в селі — які саме колядники йдуть та дзвінко співають: "Ой, Ти Христе Царю, Небесний шафар'ю, Зійшли долю, кращу долю, Нашій рідній Батьківщині!"   В хаті весело було від дитячого гомону та дідової приказки. — Це ж незабаром і ми всі підемо по коляді, а тут іще нічого нема... Хіба клапоть кожуха на бороду...   Охрим пересунув рукою першу перегороду в звізді та знов іншими красками заясніли віконця.   — А при цьому світлі треба співати, — він пригадував собі: — "Защебетала, гей, ластівочка":   Святий вечір, Божий вечір! Защебетала, все й промовляла: Святий вечір, щедрий вечір!  Господаренька все й пробуджала: — Ой, устань, устань, господареньку! У вас на дворі божая радість, Божая радість, а ваша милість: Рихтуй свої волики на три плужки, А нарік Бог дасть хоть на чотири. Лади коники на три борони, А нарік Бог дасть хоть на чотири..."   Потім Охрим спер дитячу звізду об столини та почав оповідати: — Коли злющий Ірод дав наказ усіх дітей убивати, тікала Божа Мати зі своїм Сином і тверда дорога не калічила Її босих ніг. Тоді Мати Божа благословила цю землю та сказала: Хай родиться золота пшениця, і небо блакитне буде над тобою. І червоні маки... За те, що сини твої та господарі кров'ю тебе зрощують...   — Дідусю, а на нашому полі там, де при дорозі капличка стоїть, завжди червоні маки зацвітають...   — Оце й нашою землею тікала Мати зі своїм Дитям і всі наші ниви благословляла.   — А ми, діду, ані одної хатини не проминемо; побіжимо ще з першого вечора та радісно будемо колядувати: Бог предвічний народився... І дивная новина...   Тремтіли від зворушення дідові руки та дід гладив хлоп'ячі голівки, бачучи горіння в дитячих очах.   — Дідусю, ми з радістю будемо колядувати та всі гроші до одного сотика віддамо на народні цілі.   — А тебе, Миронку, вибираємо нашим скарбником і касієром, — усі діти відразу згодилися. — Ти будеш держати в часі коляди пушку на гроші та будеш нам помагати співати.   — Дужком пробіжимо всеньке наше село. Хай всі люди вже ладяться до коляди. Ми поможемо нашим братчикам, що вчаться в місті, та бідним поможемо, щоб для всіх свята були веселі, щасні.   На дворі перестав падати сніг і небо вияснилося. Але на мороз не збиралося. Тихо було в селі, як маком сіяв би. Тоді громадою висипались діти з Охримової хати та бігли до своїх домів.   — А пам'ятайте, всі збираємося в Степанковій хаті. Зі звіздою та скарбонкою.   — Завтра підемо до читальні по цеголки...   Рідна земля 