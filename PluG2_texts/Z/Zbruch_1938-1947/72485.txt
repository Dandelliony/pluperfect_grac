 Вага фахового урядничого стану

Львів, 30 жовтня.
Хто слідкує за розвоєм нашого суспільного життя у ці важливі роки, бачить ясно, що перед нами, як повновартною нацією, повстала цілим ростом проблема фахового урядничого стану. Швидке та суворе темпо війни, допомогло нам роз'яснити непорозуміння, що в цій ланці витворювалось від десяток років. Ми здали собі справу, що з розвоєм нашого національного життя мусимо планомірно дбати, щоб змогти самостійно охопити всі функції цього життя та ним кермувати. Жодна повновартна нація не робить різниць у вартості поодиноких станів, бо кожний з них сповняє життям визначену місію в розвою народу й своєю працею доповняє та закріпляє загально-національні надбання.
В роках пробудження та відродження народу висувається на перший план той стан, який своєю діяльністю приспішує цей процес.
Повний брак елементу національної гордости й самопошани у вихованню нашого загалу ще перед кількома десятками років спричиняв, що не тільки поодинокі люди, але просто ціла інтеліґентська верства відбивалась від народнього життя й ставала манекинами, роботами, що вправді заробляли на прожиток, але праця їх була ялова, без жодної вжиткової вартости для народу. Тому ці люди випадали поза рямці своєї суспільности й розгублювались у своїх нужденних клопотах і радостях такої міри, як покривдження в аванзі, чи несподіваний титул "радника".
Що уявляв собою хочби перед 50-ти роками урядничий стан — відомо. Був це гурт людей, розкоханих у собі, далеких від усякого реального, не тільки суспільного життя, не згадуючи вже про чутливість на потреби свого народу. Правда, як усюди, так і тут були одиниці правдиво й щиро ідейні, але, нажаль, не вони, а та сіра більшість надавала характер більшості.
Це не є — прикладом — видумана історія про того урядовця, що перейшовши на емеритуру, не міг віднайти цілі життя. Отже він зробив із свого дому уряд, завів дома всі бюрові приписи й книги. Щоб дістати гроші, жінка цього дивака мусіла вносити подання на письмі та на письмі діставала відповідь, що рішенням "рескрипту" її подання взято під увагу або відкинено. Очевидно, що все те відбувалось у чужій мові, бо рідна мова в розумінні тодішнього урядництва до уряду не надавалась. Цей повний брак національної свідомости та почуття зв'язку з власною суспільністю, як також брак почуття обов'язків у відношенню до неї — стали джерелом цілого ряду анекдот, що висмівали цей стан перед загалом.
А проте розвій цілости нашого життя усунув і ці аномалії, які полишили по собі хіба історичний несмак. Все ж урядничий стан не розвивався, а радше нидів, та це з інших, відомих причин, які діяли за б. польських часів. Що ми не спромоглись його відбудувати, а деяка дідичність ще й сьогодні його обтяжує — це ніяк не переконує про його маловартність.
Це завдання — наш найближчий обов'язок. Мусимо підійти до нього свідомі його важливости. Урядничий стан — це не гурт людей, які не мають інших заробітків і тому пішли до уряду, щоб мати прожиток.
На кожного урядовця накладає в першу чергу держава обов'язки, жадаючи розумного та правильного виконування повірених завдань. Але урядовець є рівночасно одиницею своєї суспільности, яка — що так висловимось — є консументом тієї праці. І ця функція урядовця найважніша. Тому і німецька влада сама від початку дбала про те, щоб у першу чергу в самоуправу впровадити урядовців-українців. Німецька влада бажає тією співпрацею запевнити собі взаємне довіря, а рівночасно урядовець-українець, що підходить до кожної справи без зайвих шикан, які так відчувалось за б. польських часів, дає запоруку найбільших успіхів. З другої сторони суспільність бачить в урядовці, який виконує розпорядки влади, не тільки виконний орган, але й особу, якої можна з довірям порадитись в неодній важній справі цього важкого часу. Хто мав тепер в якомунебудь уряді діло з урядовцями-українцями, розуміє це і хіба зайво це розвивати.
Наш урядничий стан молодий, бо ж почав закріплятися в тверді воєнні роки. Треба, щоб суспільність і її провід цікавились ним не тільки в уряді, але й його клопотами й журбами, щоб цей стан знову не розвинувся поза суспільністю. Першим кроком до навязання тієї лучби вважаємо оснування Об'єднання Праці Працівників державних і самоуправних установ при нашому авторитеті, при У.Ц.К.
Микола Кушнір. 