Вмієте одягатися?

Багато в нас стоїть нераз перед виставовою шибою жіночої конфекції і думає собі "Якби то я мала досить грошей, як гарно я могла би одягнутися!" А це-ж не гроші, чи пак не багато грошей рішає про ґустовний одяг. Добре дібрані речі та пляново докуплені додатки, мало красок, але добрі крої значать нераз багато більше, ніж шафа переповнена одягами таких ріжних матеріялів і красок, що індивідуальність в них зовсім губиться.
Найголовніше, щоб ви освідомили собі зовсім ясно, на яку ціль призначуєте нову суконку. Менше красок, але добра кравчиня навіть при зовсім малій кількости одягів, таких, що їх можна носити всюди, значить багато більше ніж багато, але в практиці непридатних нам суконь. Француженки, відомі зі своєї елєґанції, носять переважно лише чорну краску, зяснену білими окрасами.
Добре вшита суконка не підпадає моді і на ній не написано, коли вшита.
Дрібнички не рішають. Дрібничкам приписують жінки нераз далеко більшу вагу, ніж їм справді належиться. Навіть гарний костюм легко зіпсути поганими накопиченими додатками. Ви певно нераз самі у трамваю обсервуєте пані,що сидять напроти Вас і думаєте: "Якби ця пані не мала десять браслєт і тих важких золотих ковтків, якби ця молода панна не псувала свого молодечого вигляду вуалькою з чорними цятками і дешевою біжутерією, якби ця старша пані не мала таких мештів, що кидаються в очі, то певно вони зискали би на елєґанції". Тому також мужчини, що носять стандаризований і простий одяг, де лише крій і матерія рішають, часто багато краще одягнені, як їх жінки. Замилування до таних прикрас зраджує нам легкодушну вдачу власнички. Елєґантність і ясна простота майже тотожні. Спеціяльно працівні жінки, що нераз мусять в одній суконці перебути і цілий день, повинні вибирати одяг зближений до мужеського. Це не значить, що вони мають зараз бути якимись "хлопчицями". Ні! Спробуйте зробити собі з мужеського матеріялу костюм. До нього часто можете вдягнути іншу блюзку і будете завжди виглядати елєґантно.
Будьте стрункою, не худою. Одяг починається від білизни і тут треба, щоб жінки освідомили собі доцільність добре скроєного підвязкового пояса, що заступає давню шнурівку. Він мусить бути вшитий на міру і з доброго матеріялу. Раз на якийсь час виплачується інвестувати якусь суму на пояс, що дійсно добре лежить. Без нього шкода вимагати від кравчині, щоб суконка добре лежала. Дієта і лікування для відтовщення часто не можуть дати бажаного висліду. Розумно ведений спорт при відповідній відживі у висліді дає далеко більше. Худі жінки зі зморшками на лиці від постійного голодування вже не в моді. І повніша жінка може бути приваблива і гарна, коли вміє добре одягнутися. Плекаємо індивідуальности, не стандартизовані голівудські, хлопячо стрункі типи. Панчохи і черевики дуже важний додаток елєґанції. Рукавиці і черевики повинні мати однакову краску, вони ніколи не можуть надто впадати в очі, але мусить бути завжди доброї якости. Строкаті черевики і дуже парадні рукавички при спортовому одязі завжди трохи смішні.
Увага на льочки. Довге, вільно пущене волосся і непослушні льочки відповідають лише наївно молодечому личку. Пані носить просту індивідуальну зачіску, яку зміняє лише на якусь академію чи взагалі на вечір. Зачіска мусить годитися з цілістю. Тому добре порадитися раз на все з добрим мистцем зачісок, який вибере вам зачіску найбільше для вас підхожу. Ту зачіску, яка мусить бути така проста, щоб ви самі могли щодня порядно зачесатися, носити без зміни. Передовсім волосся мусить бути завжди в порядку. Причесатися за кожним разом, як скинете капелюх, необхідне. Чесатися раз-у-раз коло столу й укладати льочки над чолом більш як несмачне. Капелюх — продовження зачіски. Мусить відповідати лінії суконки і тому нині рисують моделі суконок разом з капелюхом.
Ефектовність то не краса! Уста вимальовані в серце, підкрашене волосся, вуалька і чорний плащ на фільмовій зірці — все те є гарне і симпатичне. Але у трамваю чи автобусі? Американки грішать нераз проти доброго смаку, бо звертають більшу увагу на ефектовність одягу, як на елєґанцію, яка ніколи не впадає в очі. Дешева краса, над якою кожний мало інтеліґентний стане з відкритим ротом, невідповідна для жінки, що хоче бути порядно одягнена.
Елєганція — це до деякої міри мистецтво і відріжняється від ефектовности тим, що має душу, підкреслює вюраз обличчя та не є влізлива. Одяг має лише підкреслювати індивідуальність, не закривати її.
Дарка. 