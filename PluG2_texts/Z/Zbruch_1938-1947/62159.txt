Ворог інфекційних хворіб

Проба нового протибактеріологічного засобу у львівських трамваях
Львів, 10 лютого.
Щораз нові сили мобілізуються проти нищівного ворога людського життя — тифу. Тепер до боротьби з ним стають інженери-хеміки. Впала думка воювати з тифом дезинфекцією. Само поняття дезинфекції заповідає цілковите знищення бактерій у зародках. Воно багато різниться від дезинфекції, що навіть при помочі спеціяльних газових свічок діє лише на макроорганізми, як блощиці, блохи тощо.
Новістю є винахід інженерів-хеміків дезинфекційного відділу "Азот" (Львів, Семінаріюмштр. 2). Є це плин жовто-білого кольору з головним хемічним складником крезолем. Як нас інформує один із винахідників, інж. Ешке, крезоль показався найкращим дезинфекційним засобом. У новому винаході крезолю є 5,21%. Крім цього є там формаліна, хльороміна та інші складники. Хемічно дає цей плин алькалічну реакцію. Головне діяння цього ворога бактерій ось таке: при помочі спеціяльного апарату до розпилювання натрискується цим плином стіни, меблі, долівку та всякі інші об’єкти, призначені до дезинфекції. На стіні, чи інших об'єктах залишається тоненька оболонка, що не зникає кільканадцять годин. Під цією оболонкою гинуть усякі бактерії вже до десяти хвилин. Головною прикметою нового плину, крім його протибактеріологічного діяння, є те, що не нищить він дезинфекованих об'єктів (навіть металі не чорніють) та не виділює ніякого запаху. Немаловажним є й те, що витворюють його з місцевих, відпадкових сирівців, які причиняться багато до його дешевости та популярности. Як виказала хемічна експертиза та практичні покази в Міській Дезинфекційній Стації у Львові, діяння нового плину, що одержав ім'я: "Анті-Епід", дає добрі наслідки. Вчора відбувся такий практичний показ у Міських Трамваях. Як сказав директор Міських Трамваїв, п. Рот, конечність такого протибактеріологічного середника для трамвайних вагонів велика. Трамваями користується велика кількість людей і саме це є часто причиною всяких пошестей. Новий винахід запобігає тому. Ось і бачимо, як кількох робітників натрискує вправно стіни, стелю, долівку та лавки трамвайного вагону. Цікаво, що цей плин є теж засобом, що відчищує. Стіни трамвайного вагону одержують по натрискуванні ясний, червоний колір. Для приявних це справжня ревеляція. А зібралось тут багато людей. Крім дирекції трамваїв із головним директором п. Ротом та інж. Мацюраком, винахідники-інженери, представники Міської Санітарної Стації з д-ром Клюфасом, представники преси й інші. Всі вони наглядно бачать практичне діяння препарату. Представник лікарського світу, д-р Клюфас, підтверджує його лікувальну вартість і проти туберкульозних бактерій (залучивши в його склад аргентум нітрікум). Важний "Анті-Епід" теж як антисептичний засіб для лікарів. У розводненому стані його можна вживати до миття (як додаток до мила) та чищення (добрий засіб проти вошей). Під керівництвом Міської Санітарної Стації, що має санітарний нагляд над дезинфекцією, буде цей новий протибактеріологічний засіб ще одним засобом, що зменшить до мінімум випадки інфекційних хворіб. 