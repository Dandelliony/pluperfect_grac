Українознавство в париській Школі східних мов.

(Лист з Парижа).
Поміж так званими французькими "вищими школами" (чи по французьки "великими"), які заснував у 1795. році Національний Конвент, одне з видатних місць займає "Державна Школа живих східних мов", сьогодні загальновідома у цілому науковому світі. Ця школа виводить своє походження від колишньої школи "Jeunes de langue", яку заснували в кінці царювання Людовика XIV. для молоді, що студіювала східні мови, а потім займала консулярні посади в могутній і величезній тоді Отоманській імперії, де Франція грала першорядну ролю. Сьогоднішня Школа Східних Мов має у своїй програмі майже всі мови близького, далекого Сходу і слявянських країн. Вона готує урядовців для кольоній, для дипльоматичних і консулярних урядів і має поміж своїми слухачами також офіцирів тих військ, що стоять на сході та навіть священиків, які провадять працю місіонарів у французьких заморських володіннях. Будучи одночасно науково-дослідною установою, школа готує також і вчених, які присвячують себе орієнтальним і славістичним студіям. Школа має свою славу і поміж її слухачами є також чимало чужинців: наприклад всі американські (Злучених Держав) віце-консулі на Сході мусять відбути відповідний стаж у цій париській школі. Варт додати, що мов учаться у цій школі не тільки чисто практично, але в ширшому змислі цього слова, тобто паралельно викладають тут історію, ґеоґрафію та літературу народу, який говорить тою чи іншою мовою. Славянські мови, порівнюючи, досить пізно появилися у програмі париської школи, що цілком зрозуміло, бо перша славянська катедра взагалі в Европі датується щойно від 1840. року, коли французький уряд заснував цю катедру для Адама Міцкевича в "Колеж де Франс". Очевидно, що перша славянська мова, яка дістала, так мовити, права громадянства в париській Школі Східніх Мов, була російська: в 1876. році відомий славіст Люї Лєже, приятель Драгоманова, відкрив у Школі курс російської мови. Його замінив у 1891. році Поль Буає, що щойно в минулому році відійшов на емеритуру. Великий знавець російської мови, видатний лінґвіст і чудовий педаґоґ Буає виховав майже всіх сучасних французьких знавців російської мови, поміж якими є такі вчені, як Андре Масон, президент Інституту Славянознавства і професор "Колеж де Франс" на катедрі славістики та Пєр Паскаль, який замінив Буалє на російській катедрі Школи Східніх Мов. Буає був одночасно й директором Школи; його замінив професор Дені, відомий туркольоґ.
Після світової війни, коли славянські держави заняли таке визначне становище в Европі, у Школі появилися катедри майже всіх славянських мов і польської (проф. Ґрапен), сербо-хорватської (Вази), болгарської (Боліє) і чеської. Останню займав займав професор Домінуа, приятель українців, який несподівано для всіх помер само недавно, у 50 році життя.
Українська мова була відсутня в Школі Східніх Мов, як зрештою в інших французьких вищих школах. Але від січня цього року українська мова появилася в проґрамі Школи, покищо як необовязковий курс. У Франції такі виклади називаються "вільний виклад", а професори цих викладів звуться "шарже". Викладати українську мову й українознавство  Рада Професорів Школи Східніх Мов доручила І. Борщакові, що віддавна співробітничає у французьких наукових виданнях.
9-го січня відбувся, як приписано, інавґураційний виклад І. Борщака в прияві професорів інших славянських мов та досить значної кількости слухачів.
Свій інавґураційний виклад І. Борщак почав від знадки про  тих рідких французів, що в минулому знали українську мову, або точніше розуміли її; такими були Боплан, Шеваліє, аґент Мазарині, що привіз до Франції козацькі частини та відомий ерудит XVII віку славний Гюс, єпископ анраншський. Цитуючи невидане листування останнього, Борщак довів, що вчений єпископ підчас свого перебування у Стокгольмі при дворі Христини Шведської познайомився з послами Хмельницького, від яких і пізнав основи української мови і вважав, що вона стоїть у такому самому відношенні до польської мови, як голянська до німецької. Париська Національна Бібліотека переховує примірник праці Шеваліє "Історія війни козаків з Польщею" (1663), що написав анраншському єпископові, який на марґінесах записав французький переклад українських слів.
З черги І. Борщак перейшов до XIX. століття і зацитував думку Роберта, професора славістики в "Колеж де Франс" про українську мову, а саме, що та мова, яка панує віл Кубані до Карпат зберегла народню літературу. Вони могла б стати літературною, але під натиском московської та польської мови тратить щодня терен. За Робертом, українська мова близька до сербської. А проте Роберт був песимістом: українська мова без огляду на переслідування не стратила на терені, а блискуче розвинулася, так, що в 1885. р. Люї Лєжє під чиняючи свої виклади в "Колеж де Франс", і накреслюючи програму своїх викладів :у звернув увагу слухачів на "Малоросів Україна Галичини, яких черга прийде підчас наших студій; одного дня ми займемось їх історією, їх змаганнями та їх шансами на будуччину. Думками сучасних французьких мовознавців викладач закінчив цю частину свого викладу.
Далі авдиторія почула коротку історію української мови довгий процес вироблення літературної мови і цілий той мученичий шлях, який пройшла остання в старій Росії. Викладач зробив огляд територій, на яких живуть українці й докладно спинився на національній назві українського народу, пояснюючи історичне походження назв "Русь", "Мала Русь" і "Україна", цитуючи відповідні українські памятки. Вкінці І. Борщак підкреслив, що національна назва "Україна" урядово сьогодні фіґурує в "Українській Совітській Республиці" СРСРі та в "Карпатській Україні" конфедерації триєдиної держави чехів, словаків та українців.
Л.І. 