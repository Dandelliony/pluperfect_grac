Над пропастю

Краків, 27. червня 1942 р.
З приходом большевиків до Львова і загалом до Галичини і на Волині запанувала там своєрідна досі невідома атмосфера. Було дуже багато людей, що в ній просто дусилися. "Ніхто мені нічого не робить, а проте я не годен віддихати" — говорили одні. Інші знову казали: "Хай би мене зробили навіть самим Сталіном, я в тій атмосфері не годен жиги!" Знову дехто свої психічні реакції на цю нову "пролетарсько-совітську атмосферу" — схоплював у такі трагічні слова: — "Здається мені, що з мене душу вигонять, хоч мене ще на щастя не дібралися". Бували і такі, що коли їх успокоювали, що большевики також люди такі, як і ми, то вони похитували головами і з якимсь стихійним сарказмом відповідали: — Чи вони такі самі люди, як і ми — це ще питання. На всякий випадок вони дуже подібні до людей. Це антропоїди!
Більше вразливі і нервові люди реаґували на нову большевицьку дійсність словами, що зраджували глибоке внутрішнє схвилювання. Вони просто повторяли: — Ну іду собі вулицею нібито так, як і колись бувало. Але ось побачу гурток червоноармійців, або якогось совітського достойника в кашкеті із задертим дашком, або совітських жінок, що ще не встигли одягнутись у Львові і мені здається, що передімною замість хідника якась глибока пропасть, що сонце вже більше не світить і не гріє. Сам не знаю чому, але деколи приходять мені такі гадки до голови, щоби лягти на хідник і просто бити головою об його камінні плити або щоб зайти в шинок і впитися раз за всі часи!
Все це як не можна краще доказує, що духове підсоння, в якому жили західні українці було таке відмінне від того, що його принесли зі собою большевицькі "визвольники", що можна було говорити про зустріч двох зовсім відмінних культурних світів, двох типів культур — одним словом того, що загально привикли називати західно-европейською культурою і східною, московсько-большевицькою, або навіть московсько-азійською. У безпосередній зустрічі з тим новим "евразійсько-большевицьким" світом західні українці усвідомили собі свою споконвічну приналежність до західно-европейської культури.
Вони збагнули тоді також і те, що між ними і тим новим східнім московського-большевицьким світом, що поневолив Україну, лягла пропасть також зовсім відмінного культурно-історичного розвитку, що над нею годі побудувати будь який тривкіший міст. Все те, що досі доводилося тільки читати або чути про різниці між Европою і Азією, між европейським Заходом і московським Сходом, ставало нараз такою наявною дійсністю, що неодин не вмів собі навіть зясувати, чому він такий схвильований подувами "нових вітрів" зі Сходу. Ті люди дуже часто робили вражіння риб витягнених з води, що розпучливо рухаючи зявами безпорадно схоплюють повітря і дусяться від його недостачі.
Майбутній вдумливий історик тих часів, а може ще більше психолог, що досліджуватиме збірну психіку народу в її історичному розвитку, колись матиме великий і вдячний матеріял до своїх студій. Першусього він ствердить з усією рішучістю, що одним із наслідків того, що на західніх українських землях запанувала нова московсько-большевицька духовість, став своєрідний параліж волі в багатьох представників галицької та волинської інтеліґенції. Бували випадки, що інтеліґентні люди, які аж надто добре здавали собі справу з того, що таке большевизм і яка його мета супроти нас, якось взагалі не могли спромогтися на якесь тверде рішення, чи їм втікати поза поширені границі "совітського раю" чи їм залишатися на Божу волю. Ті ж знову, що спромагалися на такі рішення — дуже часто не були в силі їх перевести. Були такі випадки, що вони верталися в половині дороги до німецького кордону. Бувало також і таке, що навіть ті, яких вже арештувало НКВД і які чудом мали нагоду втікати, свідомо її відкидали і наче добровільно залишалися в кігтях большевицьких посіпак.
Розмірно найбільше відпорности і національно-політичної характерности виявила частина української молоді. Тому большевики почали її безпощадно винищувати. Молоді люди, що ніяк не могли і не хотіли погодитися в новою дійсністю, стали загадочно щезати: їх потайки арештували, розстрілювали або вивозили. Зовнішним проявом цього большевицького походу проти молоді стали масові великі процеси у Львові і краю. Вони доказували, що український нарід не хотів спокійно нести большевицького ярма і не хотів іти на ніякі компроміси з тими, що заприсяглися знищити всі підстави нашого національного існування.
Ввесь трагізм тодішньої ситуації щойно тоді можна собі усвідомити, коли збагнемо, що в таких умовинах всяка боротьба з большевицьким режимом ставала майже неможлива. Всі ті, що безпомічно і безвислідно пручалися в судорогах найглибшого обмерзіння до нової совітської дійсности мали тільки такі 3 можливості: 1) погодитися з новим станом, себто наплювати собі самим у лице і робити це залюбки при кожній нагоді, коли це буде потрібне новій владі, 2) замкнутися в собі і зберігаючи внутрішню самостійність перебути большевиків без огляду на те, що може статися, 3) залишити край, щоби вберегти себе духово і фізично перед впливами большевицької системи, що діяла невидно, але майже з силою отруйного газу, що його ні не видати ні не занюхати. Та все те було можливо тільки на якийсь розмірно короткий час. Коли би большевики були протрималися в Галичині і на Волині не 22 місяці, але принайменше яких 5 років, то тоді всі ті можливості стали звичайною оманою, бо большевизм був би розложив майже усе українське життя. Саме з тієї точки треба дивитися на день 22. червня 1941 р., щоби зрозуміти його переломове значіння не тільки для всієї Европи, яка ще була далеко від большевицьких кігтів, але першусього для України, якій червона Москва вже готувала неминучу загибіль.
мк. 