◦ ◦ ◦ ◦

  Допомагають безкінним. Копичинці. (Наш кор.). Дружно, на повний хід ідуть весняні польові роботи в селі Яблунів. Посіяти якнайшвидше, найкраще, найдобірнішим зерном — таке прагнення кожного господаря. Селянин Шастків Дмитро ще взимку старанно готувався до сівби. Вийшовши в поле добре підготовленим, він першим закінчив посів своєї ділянки ячменю на площі 1,5 гектари. Селянин Возний Матвій також закінчив посів ранніх зернових. Тепер він допомагає Василеві Гаврищукові, який одержав землю від радянської влади, але не має тягла. Селянин Собків Франко допомагає обсіяти поле сім'ям військовослужбовців Яцишиній Насті і Лозинській Марії.   Коли буде пальне? Весняні польові роботи в Заліщицькому районі розгорнулись на повний хід. Одноосібні селяни і колгоспи вже посіяли 1.200 гектарів ярих зернових. Селяни Каспирівців, працюючи в супрягах, посіяли понад 100 гектарів вівса, ячменю і пшениці. Швидкими темпами сіють в селах Бедриківці, Іване-Золоте та інших. В колгоспах району теж почалися посівні роботи. Але польові роботи тут проводяться лише живим тяглом. Трактори, які вже могли б багато зробити, стоять без пального. На базу, де наш район повинен одержувати пальне, досі не завезено його жодного кілограма. Обласній конторі "Нафтозбут" необхідно поспішити з забезпеченням машинно-тракторних станцій пальним. Бо час не жде.   Піклування селян про сім'ї фронтовиків. Одними з перших в Білобожницькому районі почали весняну сівбу селяни села Біле. На 14 квітня вони посіяли понад 100 гектарів ярих зернових. Активно допомагають селяни родинам військовослужбовців. Так, дружині червоноармійця Сухій Дарі’ї посіяно 1,5 гектари, Байдужій Ганні — 1 гектар, Гевко Юстині — 1,5 гектари. Один гектар ранніх зернових посіяли селяни дітям-сиротам.   Кадри для сільського господарства. Днями Кременецька школа підготовки кадрів масових кваліфікацій випустила 35 бригадирів тракторних бригад і 52 трактористи. 7 курсантів-бригадирів тракторних бригад і 10 трактористів нагороджені похвальними грамотами. На черзі випуску — 58 трактористів і 50 ремонтних працівників МТС. Зараз школа провадить набір курсантів на курси шоферів, локомобілістів, механіків сільськогосподарських машин і ковалів.   Погано працює Велико-Глибочокська ощадкаса. Велико-Глибочокська ощадна каса слабо розгорнула роботу серед населення по мобілізації коштів, не провадить роз'яснюючої роботи серед трудящих. В апараті ощадкаси працюють люди непідготовлені до цієї роботи. Але підвищенням їх ділової кваліфікації ніхто не займається. Завідуюча ощадкасою Макарова роботою не цікавиться. Ощадкасою вона керує... з квартирі.   Вільне життя 