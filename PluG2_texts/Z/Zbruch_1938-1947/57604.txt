Народні танці

З праць Краєвого Інституту Української Народної Творчості
Львів, 19 жовтня.
Український танець має у нас свою давню традицію. Танець — це один із виявів нашої вітальної вдачі, багатої духовості українського народу. Як у своїй пісні виспівав український нарід всю свою долю і недолю, таксамо радів або звеличував, чи своє горе висказував танком, рухом і мімікою. Звичайно танець зв'язаний у нас з радощами і звеличуванням. Одначе в багатьох випадках (гагілки, похоронний обряд) зустрічаємо пантоміму, звичайно під пісню, що її зміст висловлює одна або ціла група рухом і мімікою. Український народній танок такий багатий і різноманітний, що треба нам ще літ праці, щоб його якслід пізнати, зібрати та опрацювати. Кожна околиця має свої обряди та звичаї, а переведення і виконання їх різне вже в кожному селі, кожне має свої питоменності. І не за горами шукати нам наших народніх танків, а таки там  саме, де живемо, бо все це українська народна творчість.
З обрядових танків-хороводів найбільш знані у нас гагілки. Про колядний кружляк чи прецікаві пантонімічні гри в час коляди, у нас мало-хто знає. Таксамо купальні ігри, обжинкові чи весільні звичаї у нас щораз більше забуваються. На жаль, привикли ми святкувати обжинки, виводити повне весілля чи інший обряд тільки на показ, а в нашому життю воно перестає існувати. Ясне, що причиною тут подекуди тяжкі умовини життя, але на те, щоб потанцювати модні танці, якось все і скрізь ті саме обставини дозволяють. Старі, зв’язані з нашою традицією, танці та обряди забуваємо та заступаємо всякими чужими, зміненими, сумнівної вартості речами. Неодин обрядовий звичай і танець перестає існувати, пам'ятають його ще тільки старенькі бабусі. Цього не сміє бути. Нашим обов'язком є зберігати традицію. Зберігати та пізнавати українську народну творчість та вможливлювати відповідними вказівками її правильний розвій. Слід би ще згадати про всякі балети, що за останні два роки стали у нас дуже популярні, та це вже інша проблема.
Краєвий Інститут Української Народної Творчості має за завдання плекати в системі художньої самодіяльності українську народну культуру. Поодинокі референтури започаткували вже свою діяльність. Референтура танцю продовжає теж свою працю. Зразковий танцювальний гурток при КІУНТ у Львові відбуває вже правильно свої проби. Зорганізована теж студія мистецького танку. В найближчому часі, як тільки комунікаційні середники дозволять, відбуватимуться інструкторські курси.
Зближається Андрій, Маланка, Коляда. Кожне село має напевно свої традиційні звичаї. Усі танкові самодіяльні гуртки повинні подбати про те, щоб пригадати та вивести старі танці та мімічні сценки, зв'язані з колядними, чи другими звичаями.
Дарія Кравців. 