Пчілка.

Малий фейлєтон
Засяло, як у пісні, сонце золоте.
Видряпалось, уважаєте, на камяниці і бризнуло на брук пригорщею тепло.
— Дивіться, — підморгувало лукаво — людоньки добрі! Ось-ось весна...
Та людоньки добрі не давали себе так легко підманути й далі ховалися в кожухи, далі розщибалися за вугіллям.
Тільки пчілка одна, сердешна, вихопилася необачно, послухала лукавого соняшного проміння.
Врешті тій пчілці плювати хотілось на холод, як форси... чи то пак меду їй конче треба було.
Отож і вихопилась ота пчілка та й літає скрізь, меду, бідна, шукає.
Літає, літає, й на базар майне, й на двірець залізничий, в ресторанчики денеякі на леті загляне, тощо.
Але, де там. Шкода роботи... Нема "пожитку",  як кажуть пасічники, немає меду... Ніде...
— Хіба в трамвай поглянути... — міркує безталанна й гульк до "Двійки".
А тою саме "Двійкою" іде собі мец. Крутильський, що приїхав до Кракова, дещо полагодити в місті великому.
Дивиться він, аж тут пчілка якась прилетіла в трамвай.
А мец. Крутильський страх любить природу, тимто й він дуже поцікавився пчілкою, що саме біля нього й причалила.
Відразу припадає цей фанатик природи до нашої пчілки.
Сюди-туди, вже й розбалакується він із пчілкою.
Десь на пятому чи шостому перестанку, нашій пчілці раптом забагається летіти кудись, геть із трамваю.
— Вибачайте... — каже вона врешті до прихильника природи (вибачайте й ви, пчілки, що говорить вона людською мовою, але так воно в книжках водиться). — Добре вам балакати, як у вас час є. В мене часу нема, бо я як пчілка мушу багацько, багацько працювати, щоб форс... те... меду добути... Бувайте!
І шусть — пчілка у двері.
Шусть — і вже немає пчілки...
І жаль прихильникові природи, мец. Крутильському, пчілки, та тут кондуктор саме лізе. Мац мац. К. за кишеню, хоче білєт заплатити, ого, нема портфеля.
Ґвавт, крик, хто, що, — пчілка.
Всі за пчілкою.
Пришпилили пчілку, бо ще не пізно було й не могла вона, бідна, за далеко відлетіти.
Пришпилили нашу пчілку, цю гарненьку, чорняву панянку в "закопянках", (ого, вже то прихильник природи розумівся на таких речах), панянку вже добре знайому поліції.
Посадили її напевне у "вулик".
— Ось, тут тобі й місце... — сказали десь, але меду, чи пак то "форси" мец. К., вже при пчілці не найшли...
І будь тут прихильником природи.
Шум. 