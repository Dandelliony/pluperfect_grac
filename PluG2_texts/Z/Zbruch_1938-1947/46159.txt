◦ ◦ ◦ ◦ ◦ ◦ ◦

Війна між Англією і Німеччиною
Німецькі повідомлення
БЕРЛІН, 5. (ТАРС). Верховне командування повідомляє: вчора дії німецької авіації обмежувалися розвідкою. Минулої ночі крупні з'єднання німецької авіації успішно бомбардували Евонмут, що має велике значення як гавань Брістоля, а також кілька інших, важливих з воєнного погляду, об’єктів у Брістольській затоці.
Англійська авіація скинула невелику кількість бомб у кількох місцях на території Німеччини, де завдано незначної матеріальної шкоди. Воєнні об’єкти не потерпіли.
БЕРЛІН, 6. (ТАРС). Верховне командування передає, що німецький підводний човен повідомляє про потоплення ним ворожих пароплавів тоннажем в 20.600 тонн. Під час вчорашніх польотів німецькі літаки успішно атакували важливі воєнні споруди в південній Англії і ворожі судна поблизу англійського побережжя. Поблизу Саутенда зупинився бомбардований ворожий пароплав тоннажем від 3.000 до 4.000 тонн. Успішної атаки зазнали також два ворожі сторожеві міноносці і одно озброєне торгове судно.
Протягом дня на Лондон були скинуті запалювальні фугасні бомби різного калібру. Бомбардування зазнали заводські і транспортні споруди, а також аеродром в Південній Англії. В останню ніч німецька авіація знову зробила наліт на Лондон.
В ніч на 6 січня дорог не робив нальотів на Німеччину. Кілька літаків намагалися проникнути на окуповану територію, але були відігнані. Два бомбардувальники впали в море поблизу французького побережжя. Німецька авіація втрат не мала.
Англійські повідомлення
ЛОНДОН, 5. (ТАРС). Як офіціально повідомляється, вчора, незабаром після настання темноти, німецькі літаки зробили численні нальоти на Англію, що тривали більшу частину ночі. Атаки були спрямовані, головним чином, проти одного міста в Західній Англії, де виникли пожежі. Серед населення є вбиті і поранені. Бомби були скинуті також у різних пунктах Південного Уельса, де шкода і число жертв невеликі. Повітряна тривога в Лондоні тривала кілька годин, проте, наліт на Лондон був дуже незначний.
ЛОНДОН, 6. (ТАРС). Офіцїально повідомляється, що вчора німецька авіація скинула над Лондоном сотні запалювальних бомб. Поширенню виниклих пожеж вдалося швидко запобігти. Пошкоджено багато будинків. Певна кількість людей була вбита і поранена. Нальоти на Ліверпуль і інші міста не заподіяли серйозної шкоди і не викликали великих жертв.
Міністерство авіації повідомляє, що вчора до настання ночі невелике з'єднання літаків берегової оборони зробило наліт на судна в доках Бреста і на один з аеродромів противника. Збитий один винищувач противника. Всі англійські літаки повернулись.
Чисельність озброєних сил США
НЬЮ-ЙОРК, 5. (ТАРС). Як передає агентство Ассошіейтед Пресс, за даними воєнного міністерства США, чисельність американської регулярної армії і національної гвардії становить зараз 608.000 чоловік проти 250.000 в січні минулого року — до мобілізації національної гвардії. Чисельність особового складу морського флоту і морської піхоти скоро досягне 260.000 чоловік.
НЬЮ-ЙОРК, 5. (ТАРС). Агентство Юнайтед Пресс передає, що, за офіціальними відомостями, в 1940 році в США було збудовано 205 нових аеродромів і баз для гідролітаків. Тепер у США налічується 2.656 аеродромів.
Нова карткова система на одяг у Норвегії
ОСЛО, 6. (ТАРС). З 13 січня в Норвегії вводиться нова карткова система на одяг. Буде випущено 5 серій карток: для дітей до 3 років, для дівчат — до 16 років, для хлопців до 16 років, для жінок і чоловіків. Кожна серія, яка має 300 пунктів, видається до березня 1942 року. Споживач зможе купити по картці не більше однієї великої речі протягом року.
На взуття будуть введені окремі картки. Газета "Тіденс Тейн" попереджає про необхідність бережно носити одяг і замінювати його тільки при гострій потребі.
Повідомлення німецького інформаційного бюро про франко-німецькі відносини
БЕРЛІН, 5. (ТАРС). Німецьке інформаційне бюро повідомляє, що ряд іноземних журналістів звернувся в німецьке міністерство закордонних справ з запитанням з приводу франко-німецьких відносин. У зв'язку з цим, заявляє агентство, в німецьких офіціальних колах заявляють, що в Берліні з інтересом стежать за дискусією, яка відбувається тепер у французських урядових колах в питанні про франко-німецькі відносини. В німецькому міністерстві закордонних справ підкреслюють, що певна кліка у Франції намагається саботувати франко-німецьке співробітництво і що від результатів дискусії у Віші залежить еволюція франко-німецьких політичних відносин.
Заява генерал-лейтенанта Блемі
ЛОНДОН, 6. (ТАРС). Агентство Рейтер передає з Мельбурна повідомлення головнокомандуючого австралійською армією генерал-лейтенанта Блемі, який командує тепер австралійськими частинами на Близькому Сході. Блемі заявив, що втрати австралійських частин вбитими і пораненими в Бардії не перевищують 500 чоловік.
Воєнні дії в Китаї
В Південному Китаї. За останні дні великих воєнних операцій на фронтах не було. Японці обмежувались діями авіації. Японська авіація бомбардувала ряд міст у районі на захід від Гонконга і кілька міст вздовж Кантон-Хінькоуської залізниці. Є жертви. 5 січня японські літаки бомбардували Куньмін (провінція Юньнань). Подробиці невідомі.
Є відомості, що японські війська чисельністю коло 50.000 продовжують концентруватися в районі Кантона. Відомостей про становище на інших фронтах нема. 