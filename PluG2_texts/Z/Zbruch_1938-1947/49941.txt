◦ ◦ ◦ ◦ ◦ ◦ ◦

До українських переселенців із Буковини й Бесарабії! Подається до відома, що представник УЦК обїхав табори з переселенцями в околиці Катовиць і Одерберґу, — навязав із ними контакт та затвердив мужів довіря. З технічних причин обїздку перервав і щойно в найближчих днях, у міру можливости, переводитиме її дальше. — Український Центральний Комітет.
Промоції. В суботу, дня 22. III. ц. р. відбувся в Українському Вільному Університеті в Празі акт промоції на докторів права й суспільних наук: п-ні м-р Ірини Ґермак-Падохової, Романа Глинки, Ярослава Мороза, Юрія Герича та Богдана Попика.
Шевченківські сходини уладила 9. III. ц. р. громада українців у місті Бріґ біля Бреслав — в домівці Олександра Демидовича. Василь Ковальчук виголосив відповідний реферат про життя і творчість Тараса Шевченка, відчитав деякі поеми, спомини про перші Шевченківські академії, що були надруковані в "Краківських Вістях". На закінчення відспівано "Заповіт" і нац. гимн. Опісля приявні зложили 5 РМ на пресовий фонд "Кр. Вістей" і 10 РМ на українських інвалідів. Цей гарний вчинок наших братів заслугує на признання й наслідування.
Варшавський український комітет улаштовує 6. квітня ц. р. в салі "Рома", Новогродська 49, академію в честь Тараса Шевченка, що на цій виступить Український Національний Хор під дириґ. В. Божика. Вступ на академію за добровільними датками. Початок в год. 17-ій. — Цього ж дня в год. 12.30 в Українському Соборі на Празі буде відправлена урочиста панахида за душу Ґенія. 