Порушена рівновага

Дія відбувається у Винниках. Місцевий літописець на сторінки історії цього містечка так записав:
"Року 1941, в лютневий день, один невеликий зал нашого містечка заповнили старі і молоді люди. Панувала тиша. Присутні часто дивилися на двері, що були в протилежному кінці. Нарешті з них вийшла, з купою паперів, одна особа і сіла край довгого стола. Незабаром зза дверей почулися кроки. Тоді той, що зайшов, підвівся з свого місця і голосно вигукнув: "Встати, суд іде!"
Далі читач сам може уявити зовнішню обстановку судового залу. До цього слід лише додати, що до появи народного судді з засідателями в залі на своїх місцях сиділи прокурор і адвокат. Почався розгляд судових справ. Першою слухалася справа по обвинуваченню шофера Андрія Трофимовича Письменного в хуліганстві.
Вводять підсудного. Після зачитання обвинувального висновку суддя просить обвинуваченого розказати обставини справи, запитує його, чи визнає він себе винним. З лави підводиться Письменний. Йому неприємно прилюдно згадувати про ті злодіяння, які він скоїв. Але нікуди подітись, треба говорити, і він починає тихим голосом давати свої зізнання.
— Так отож я й кажу. Приїхали на машині і зупинились на вулиці. Для апетиту ми випили. Ну, знаєте, зійшлись люди. З цього й почалося. Я їх слово, а вони мені два. Тоді я давай переконувати — не допомогло. Не витерпіла моя душа і давай битися...
Перед судом розкрилась огидна картина, яку вчинив підсудний. Його ледве тоді втихомирили. Хуліган наніс людям не тільки образи, але й тілесні пошкодження.
— Скажіть, ви один діяли чи, може, ще хтось винний у цій справі? — примруживши око, запитав прокурор тов. Настенко.
— Як би вам сказати, — починав я. А потім в бійку встряв шофер Кунц. Хто з нас більше шкоди наробив — важко встановити.
Відповідь була несподіваною для державного обвинувачення. Прокурор аж схопився з місця. Він знав, що шофер Кунц по цій справі проходить як свідок.
Прокурор просить зараз же викликати цього свідка.
Свідок Кунц стоїть перед судом. Його взяли під перехресний допит: судді, прокурор і адвокат. Силою незаперечливих доказів встановлюється, що Кунц не менше винний, ніж підсудний Письменний. Сталась помилка слідчого, яку не помітила районна прокуратура перед тим, як передати справу до суду.
Прокурор тов. Настенко горить бажанням виправити прикрий недогляд. Він поважно встає і просить слова для заяви.
— Громадяни судді! Перед вами не свідок, а злочинець. Тільки помилка слідства було врятувала його від лави підсудних. Але державне обвинувачення помітило це вже під час процесу. Я смію просити вас розгляд відкласти і повернути справу прокуратурі для притягнення до відповідальності гр. Кунца за хуліганство. Прошу суд задовольнити це клопотання.
Таку коротку, але досить переконливу заяву виголосив державний обвинувач. Тон прокурорського голосу не міг викликати заперечення. Зміст заяви обгрунтований. Отож суддям нічого більше не залишилось робити, як тільки коротко порадитися між собою і оголосити:
— Народний суд клопотання прокурора ухвалив задовольнити!
На цьому було перервано судове засідання. Судді покинули зал. Присутні теж один по одному виходили з приміщення. Всі вони були захоплені справедливою вимогою свого прокурора.
— Твердий у нас прокурор. Він швидко виведе хуліганів на чисту воду. Атож прямо життя від них не було. Того й дивись — чи облають, чи під ребра дадуть, — говорили в натовпі.
***
Жителі містечка ще довго ходили під враженням цієї події. Їхній інтерес до наступного процесу збільшився. Кожний з них слідкував за тим, щоб не пропустити слухання справи. Дехто навіть визначив час, який потрібен прокурору для закінчення дорозслідування.
— Три дні саме найбільше!
Та не така вже проста ця справа, як дехто гадав. Минали дні за днями. Помалу справа старіла і про неї почали забувати. Може навіть забули б зовсім, якби не одне дрібне явище, яке водночас нагадувало про справу і дратувало. З недавніх пір на вулицях Винників почала з'являтися нова легкова машина. В кабіні, за кермом знайоме обличчя — шофер Кунц.
— Нічого, вороне хуліганокрилий, не довго тобі залишилося літати. Ти тепер в цупких руках прокурора, — говорили йому вслід, і кожний з таких мислителів робив собі висновок, що, мовляв, хулігану море по коліна: ти його в тюрму садови, а він тоді казатиме ніби в санаторій потрапив.
Не зважаючи на такі самовтішні міркування, непокоєння за долю судової справи про хуліганів зростало. Поведінка шофера Кунца і мовчання прокурора були загадковими. Знайшлися смільчаки, які хоч у прокурора не наважилися спитати, а вирішили дипломатично "під'їхати" до самого обвинуваченого.
Незабаром випадок такий стався. Одного разу знайома вже читачам машина зупинилася біля будинку, в якому розмістилась прокуратура. До неї стрімголов помчалися допитливі винниківчани.
— Все тягають на допит... — несміливо натякнули вони шоферу Кунцу.
— За кого ви мене приймаєте. Я прошу не хуліганити, — владним голосом попередив Кунц. — За образу шофера районної прокуратури тов. Натенко не стерпить, — додав він.
— Як?!
І підсудний Кунц, проти якого винниківський прокурор почав карне переслідування, докладно розповів, як тов. Настенко став його правою рукою у шоферській справі.
— А як же ж з судом?
— Дрібниці. Справу поклали під сукно. Пройде час і ми її за старістю спишемо в архів.
Підсудний за хуліганство раптом стає шофером прокурора. Ось як сталось у Винниках. Це не випадково. У прокурора тов. Пастенка є деяка практика самовладно прикривати судові справи. Йому вдячні не тільки хулігани, але й лісокради, яких він пильно оберігає від суду. В шухлядах райпрокурора поховало кілька таких справ.
Дехто з винниківчан, як зазначає місцевий літописець, одного разу зауважили тов. Настенку про те, що його практична робота суперечить радянській законності. То він тоді наїжився і відповів: "Я прокурор Винниківський, стою вище законів". Сказавше це, він злякався власних своїх слів, і тепер ніяк не може прийти до прокурорської рівноваги.
Л. Олесько. 