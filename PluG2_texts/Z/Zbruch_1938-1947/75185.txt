Навечеря Христового Різдва у Львові 1583 р.

(1583—1943)
Львів, 5 січня.
Календарна справа папи Григорія ХІІІ, що при кінці XVI вводила нову календарну систему та нове лічення свят і з практичними користями поширювалася в усій Європі, у Львові стрінулася з великими труднощами. Тодішні українці, за намовою царгородського патріярха Єремії, не прийняли нового календаря. Польський Львівський архієпископ Іван Дмитро Соліковський задумав провести ту справу насильно.
У вівторок, у навечеря Христового Різдва, за старим календарем 24. XII. 1583 р. (3. І. 1584), коли в Успенській (Волоській) церкві зачали дзвонити в усі дзвони і священик ішов до престолу, до церкви вбігла з криком узброєна юрба людей. Були світські з рушницями та іншою зброєю, були й духовні. На переді юрби йшов "шляхетний" Войтих Соліковський, брат архієпископа, за ним служба, далі ж члени архієпископської курії Яків Вішинський, Вячеслав Віняжовський, Вартоломей Ґрошко та багато невідомих людей. Старенький священик вийшов до них та заступив їм дорогу. Товпа вхопила його, насильно пірвала від церковних дверей, силою вивела з церкви, зачинила та замкнула церковні двері та їх запечатала печатками архієпископа. Не було кому боронити церкви, бо було в ній ще мало людей.
Узброєна толпа пішла до св. Юрського манастиря, що був столицею Львівського владики. У св. Юрському храмі щотільки зачали відправляти богослуження. Священики Сава та Іван ураз із крилосом на середині церкви відправляли святочні молитви. Товпа вдерлася "моцою і кгвалтом" у церкву, "шарпаючи" вірних, вигнала їх із церкви та запечатала церковні двері. Відійшла з погрозами, що ті, що відчинять церкву та відправлятимуть у ній богослуження, відповідять "горлом".
Відти товпа пігнала до Благовіщенської церкви (на нинішній Казимирівській вулиці на Краківському передмісті), де священик Гавриїл "Службу Пана Бога відправляв і вже був після посвячення тіла і Крови Господньої". З криком та силою товпа відірвала його від престолу та від св. Тайн, зняла з нього связеничі рихи, вивела з церкви, Служби Божої не дала закінчити, всіх людей вигнала з церкви. Саму ж церкву запечатала.
У св.-Миколаївській церкві (вул. Жовківська) напасники застали священика Якова в хвилині, коли "вже сакрамент ламал і поживати єго міг". Увійшли гурмою в церкву, де "о Якову давши пястію за шию, от олтаря єго оторвали, святости они по олтарю розсипали, з одінія капланского зволокли кгвалтом", народ із церкви вигнали шаблями, церкву запечатали.
Відти пішли до манастирської св.-Онуфріївської церкви, де ченців застали на Службі Божій, казали їм вийти з церкви, церковні ж двері запечатали.
З вулиці Жовківської пішли на передмістя Галицьке, на перехрестя теперішніх вулиць Гавптштрассе та Брайтегассе (Панської та Кохановського), де тоді була Богоявленська церква. Священика та людей у ній уже не напастували. Чекали, аж священик Семен закінчив Службу Божу. Після неї веліли йому та вірним вийти з церкви, двері запечатали архієпископськими печатками, заборонили їх відривати, відправляти богослуження та дзвонити.
У Різдвяні свята 1583-84 рр. та 3 тижні після них львівські церкви були зачинені. Таке знаходимо в давніх документах.
о. Роман Лукань ЧСВВ. 