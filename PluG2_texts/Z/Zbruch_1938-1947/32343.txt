Нові документи про літературну діяльність М. М. Коцюбинського

Тепер у Львові перебуває директор Чернігівського меморіально-літературного музею М. М. Коцюбинського, брат письменника X. М. Коцюбинський.
В розмові з нашим кореспондентом X. М. Коцюбинський повідомив таке:
"В цьому році минає 50 років від початку літературної діяльності Михайла Михайловича Коцюбинського. Свою першу працю М. М. Коцюбинський видав у Львові. Тут в одному з журналів у 1890 р. були надруковані його вірші для дітей під назвою "Наша хатка". Незабаром після виходу з друку цих віршів Коцюбинський почав брати активну участь в літературному житті Західної України, друкуючи свої твори в місцевих журналах, альманахах, збірниках. Цей період літературної діяльності талановитого письменника, на жаль, досі був мало відомий. Не в інтересах колишньої панської Польщі було висвітлювати життя і діяльність українського письменника, революціонера-демократа.
Моя подорож по західних областях України, — сказав X. М. Коцюбинський, — зв'язана з завданням — зібрати матеріали про життя і роботу М. М. Коцюбинського на Західній Україні, зокрема у Львові. Мені вже пощастило придбати у Львові 12 ще не опублікованих листів Коцюбинського до В. М. Гнатюка, Стефаника, а також інші матеріали. Але найцікавішими є, безумовно, рідкий фотопортрет М. М. Коцюбинського, де сфотографований письменник на віллі "Серафіма" під час його гостювання у О. М. Горького, на острові Капрі. Портрет на лицевій стороні має автограф письменника. Встановлено, що в архівах львівського наукового товариства ім. Шевченка є багато цінних рукописів, листів, заміток та інших матеріалів М. М. Коцюбинського. Майже всі ці матеріали вже опрацьовані. З них зняті потрібні копії для Чернігівського музею. 