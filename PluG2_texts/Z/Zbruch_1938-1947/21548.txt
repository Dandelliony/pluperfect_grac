Послам забрали право голосу. — Приватне купецтво, кооперація і рівень сіль.-госп. продукції.

Посли Василь Мудрий і Вол. Целевич не мають права голосувати у виборах до міської ради! Повідомляють нас, що хтось опротестував виборче право у виборах до міської ради у Львові посла Василя Мудрого, віцемаршала сойму та його дружини, як теж посла Володимира Целевича і його дружини. Зачуваємо, що те саме трапилося цілим сотням українських громадян, яких Окружні Виборчі Комісії у всіх дільницях повідомили, що на чиюсь там реклямацію скреслюють їх зі спису виборців. Скреслюють не тільки видних діячів, що заанґажовані в політиці чи іншій національній роботі, але і громадян, що заняті своєю професійною працею, стоять далеко від політики! Виходить, що поруч із перевіркою, чи українські громадяни вписані на виборчі листи та реклямаціями, мусимо ще масово опрокидувати ті "застереження", що їх висувають якісь людці, які ніколи в житті даних українських громадян не знали і не бачили. Тому, що це явище масове — хтось видно зайнявся орґанізацією такого опротестовування виборчих прав ріжних українських громадян, поминувши вже обставину, що в деяких округах українських виборців — і то масово — взагалі не поміщено у виборчих списах.
Приватне купецтво, кооперація і рівень сіль.-госп. продукції. В органі офіціяльних польських господарських кругів "Польска Ґосподарча" появилася стаття в обороні приватної торговлі. Стаття розправляється з ріжними закидами і докорами проти купецтва в Польщі, проти нібито зайвого його посередництва, тощо, вважаючи, що ці закиди і докори "занадто спішні та упрощені". Споживач безпосередньо не зустрічаться з виробником, а через те всі його жалі зосереджуються на купцях, хоч у багатьох випадках не він, а продуцент винен, не стоячи на висоті свого завдання.
Звернувши увагу зокрема на хліборобство, "П. Ґ." не вважає, щоб сама перебудова торговлі могла дати рільництву повне вдоволення. В арґументації журнал наводить два приклади: в торговлі штучними навозами кооперація грає дуже велику ролю (1/3 всіх підприємств, у 1938. р. нові фірми належали виключно до кооперації). А всеж селяни нарікають на якість навозів, бо не торговля, а промисл у багатьох випадках шкутильгає. "Другий приклад — пише "П. Ґ." — це українська кооперація. Вважають її зразком для польського села. Кількісно вона величаво розбудована, тішиться великою популярністю, тощо. Але рівець виробництва українського селянина ніяк не підноситься (?!), бо орґанізація збуту не впливає на орґанізацію продукції"...
Як бачимо, то автор статті залишає чомусь без уваги навіть такий загально відомий і признаний корисний та великий вплив Маслосоюзу на продукцію села. А дальше: йому нічого мабуть невідомо про діяльність "Сільського Господаря" і його великі осяги, як теж про як-не-як а поважні ріжниці у праці українського селянина колись і тепер. Невідомо йому теж, що через Т-во "Сільський Господар" кооперативна орґанізація збуту, яка це Т-во підтримує матеріяльно, саме впливає на щораз крашу орґанізацію продукції. Очевидно, авторові теж мабуть невідомо, з якими труднощами мусить "Сільський Господар" боротись у своїй праці над тим, що — як зазначено у статті — таке важне. Факти з останнього часу, а саме замкнення низки кружків "Сільського Господаря", напевно не говорять про ті (як написано в статті) "вимоги особливої опіки на продукційному відтинку села, де всяке зусилля викличе безпосередні і далекосяжні наслідки". — Н. 