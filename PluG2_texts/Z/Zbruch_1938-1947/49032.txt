Газета, що дезорієнтує читача

Понад три місяці тому на станції Рожнятів, Львівської залізниці, звалився телефонний стовп. Зв'язок станції з заводами, розташованими в цьому районі, зіпсувався.
Цієї причини було досить, щоб перекласти вину за величезні простої вагонів, за невиконання вимірників на... телефонний стовп.
Працівники станції замислились: скільки можна звалювати все на стовп? А вагони тим часом скупчилися, запрудили станцію. Норми не викопуються, росте брак. Та в когось з працівників станції майнула думка: чи не організувати нового змагання?
Сказано — зроблено. Зібралися працівники станції разом з клієнтами — керівниками заводів і складів — обговорювали, обмірковували і, нарешті, вирішили... підняти стовп.
А газета управління і політвідділу Львівської залізниці "Большевик транспорта" не загаялась підхопити це "починання" і піднести його на щит. Натхнений незвичайною подією журналіст А. Кузін, виїхавши на станцію Рожнятів, з захопленням розповідає на першій сторінці газети 2 березня 1941 року:
"Кілька місяців тому, звалився телефонний стовп. Станція втратила зв'язок з заводами, тому вагони перестоювали на станції і на заводах сотні зайвих годин (?!). І ніхто з господарників не хотів поставити новий стовп, встановити зв'язок.
На нараді залізничники, — задоволено продовжує автор, — уклали соціалістичний договір з колективами заводів і складів, це дало можливість значно поліпшити роботу".
Так газета "Большевик транспорта" за телефонним стовпом не побачила антидержавної практики керівників станції.
Замість того, щоб своєчасно сигналізувати про обурливі неподобства на станції Рожнятів, викрити негідну практику її керівників, які звикли до великих простоїв вагонів, до браку і аварій, замість того, щоб показати причини такого стану, газета по-суті підтримала тюхтіїв і базік, допомігши їм приховатися від відповідальності.
Ми розповіли про цей факт саме тому, що він яскраво характеризує газету "Большевик транспорта", яка поверхово висвітлює корінні питання роботи залізниці.
Загальновідомо, що Львівська залізниця все ще працює погано. Ростуть аварії і брак, систематично не виконується план середньодобового пробігу паровозів, обороту вагонів. Величезні безладдя панують в пасажирському русі. Бруд і антисанітарія, цей супутник безкультур'я і розхлябаності, міцно вкорінився на багатьох ланках залізниці.
В цьому світлі дуже незавидна роль газети. Всі визнають, що на Львівській залізниці в пошані парадна шумиха і штурмівщина. Такий вже тут "стиль". Спочатку похвалять працівника, захопляться ним, а згодом, побачивши, що справи нікудишні — план не виконується, ростуть аварії — різко міняють курс. Починається аврал, штурм, летять телеграми, людей залякують, грізно попереджують.
І цю шкідливу практику добре засвоїла газета. Олімпійський спокій спочатку місяця, звичайно, змінюється галасливою нервозністю в кінці місяця. Вчора "Большевик транспорта" писав про успіхи, про досвід того чи іншого відділку, сьогодні він люто накидається на той самий відділок, картає його.
16 лютого газета надрукувала статтю начальника політвідділу Чортківського відділку тов. Перегудова під заголовком "Організатори успіхів". В статті йдеться про великий досвід парторганізації депо Чортків (секретар т. Бондаренко), про успіхи політвідділу в розгортанні соціалістичного змагання і політико-масової роботи серед робітників.
"Партійні організації відділку, — захлинається газета, — ...посилили керівництво змаганням, налагодили облік і перевірку соцдоговорів..."
Далі розповідається про те, що в парторганізації депо Чортків організували стінну газету, яка висвітлює зразки, підводить підсумки змагання, викриває боягузів і саботажників і т. д. і т. п.
Серед всіх парторганізацій відділку, за словами газети, особливо "посилила керівництво" парторганізація депо Чортків.
Та не минуло і двох тижнів, як на сторінках газети з'являється нова стаття "Старанність не по розуму", в якій в найчорніших фарбах представлені ті ж самі керівники "передової парторганізації депо" і Чортківського політвідділу.
Розгнівана редакція тепер вже називає їх неуками, зазнайками, що ігнорують єдиноначальність, грубо адмініструють, проявляючи старанність не по розуму і там же додає: "...В депо вкрай занедбана політико-масова робота..."
Якому виступу вірити, який відповідає дійсності? Дезорієнтований читач не зрозуміє, в чому справа.
Ні в тих, ні в сих залишилася газета і в своїх виступах про роботу Львівського відділку. Тут вона, як кажуть, вкусила і меду дала.
6 березня, прикриваючись псевдонімом "І. Долинський", сам тов. Демчук, відповідальний редактор "Большевика транспорта", виступив із критикою політвідділу Львівського відділку. Він пише про відрив політпрацівників від мас і бюрократичне керівництво, про те, що "працівники політвідділу забули про основний принцип більшовицького керівництва — про перевірку виконання партійних рішень".
Це було, повторюємо, 6 березня. А в наступному номері за 8 березня газета широко сповіщає про... успіхи Львівського відділку в боротьбі за першість. Отут і розберись: добре працює відділок чи погано?
Справді, не можна не співчувати залізничникам, які, читаючи свою газету, не знають на яку ногу ступити.
Проте, керівник газети боїться справжньої критики, як чорт ладану. Був недавно такий випадок. Інструктор газети т. Чорноіван, перебуваючи в відрядженні в Самборському відділку, написав статтю про погану роботу політвідділу. Керівники Самборського політвідділу справді відірвані від мас. Про аварію вони дізналися останніми. Погано поставлена політико-масова робота і особливо в нічних змінах.
Побачивши статтю, в якій були критичні рядки, редактор Демчук заявив:
— Не будемо друкувати, про всякі дрібниці пишете!
І вбачивши в критичній думці співробітника газети підкоп під авторитет працівників політвідділу, Демчук забракував статтю.
Не зрозумів редактор Демчук свого обов'язку і після XVIII Всесоюзної партійної конференції. Так само байдуже, безбарвно, як і раніше, газета констатує вже відомі факти, не виховує почуття непримиримості до недоліків, не мобілізує залізничників на боротьбу за повне виконання рішень XVIII конференції ВКП(б). Хіба не про це свідчить той факт, що газета жодним словом не обмовилась про роботу зборів обласного партійного активу, на якому різко критикували негідні, канцелярсько-бюрократичні методи керівництва залізницею.
Навіть і тепер Демчук охоче надає газетні сторінки для алілуйських, самозадоволених виступів. В тому ж номері газети за 8 березня надрукована стаття начальника Львівського відділку т. Красюнова, в якій він розпинається про якісь успіхи в роботі відділку і, між іншим, в самому кінці статті пише:
"На Львівському відділку багато недоліків. На багатьох станціях все ще не виконується план породового навантаження, великі простої вагонів. Не виконується план середньо-добового пробігу паровозів. Брак в роботі скорочений на 40 процентів проти січня, але все ще дуже великий: не ліквідовані ще катастрофи і аварії".
Саме про це й слід було говорити на весь голос, викриваючи причини ганебної роботи.
Керівники редакції своєю поведінкою не тільки не сприяють розгортанню більшовицької критики і самокритики на залізниці, а, навпаки, всіляко замазують недоліки, не називають конкретних винуватців, дезорієнтують читача.
Здивування викликає позиція політвідділу залізниці, якому про все це добре відомо. Знають там про серйозні помилки, якими рясніють сторінки газети "Большевика транспорта", яка з виключною легкістю, безвідповідальністю цими днями "зменшила" державний бюджет СРСР на 1941 рік у 1000 разів, знає політвідділ і про ті кількасот листів робітників, які загубила редакція...
Ясно, що не така газета потрібна залізниці. 