◦ ◦ ◦ ◦ ◦

Болюча втрата. До нас дійшла сумна вістка, що 6 лютого ц. р. помер професор Сергій Бородаєвський. Професор С. Бородаєвський широко знаний українській суспільности, як професор кооперації, член Міжнародного Наукового Інституту Кооперації в Парижі, б. продекан Факультету Права і Суспільних Наук, член Українського Правничого Товариства в Празі, б. професор Української Господарської Академії в Подебрадах і як діяч у багатьох інших установах. Похорон відбувся у вівторок, 10 лютого ц. р. на Ольшанському цвинтарі.
Рух кінних возів на вулиці. Львів, 15 лютого. Постійні перешкоди, що їх зустрічає вуличний рух, мають свою причину й у тому, що візники не придержуються приписів Денника Розпорядків з дня 30 червня 1941 р., де поміщений розпорядок про те, як їм слід поводитися у вуличному руху. Рух кінних возів мусить відбуватися правою стороною. При зміні напряму їзди погонич мусить точно показати, в котру сторону хоче їхати. Коні можна на довший час залишити на вулиці лиш тоді, коли зніметься їм посторонки і прив’яжеться їх коротко при возах. При фірманках, що їх тягнуть два коні, слід зняти лиш зовнішні посторонки. Незапряжених возів не вільно залишати на шляху з хвилиною, коли настане сумерк або густа мряка. Коли з необхідних причин це мусить статися, слід відчепити дишель або поставити його догори. Коли світла є невистарчальні, слід освітити боки фірманки, а ззаду прикріпити ліхтарку з червоним світлом, не вище як 125 цм. над землею. Прохожі мусять користуватися хідниками. Інші частини вулиці, що не є призначені для руху піхотинців, слід переходити на найкоротшому відтинку поперек напряму їзди, зберігаючи при тому необхідну обережність і не задержуючися на вулиці. Забороняється ставати на рогах вулиці, якщо через те рух зустрічає перешкоди. Якщо прохожий тягне або веде зі собою предмети, що можуть стати перешкодою у вуличному руху і для інших прохожих, або наражувати їх на небезпеку, мусить уживати правої сторони вулиці, звертаючи при тому увагу на загальний вуличний рух возів. Візки для хворих і дитячі возики, яких уживається для тих цілей, до яких вони призначені, можна провадити хідниками.
Студія живого слова. Дня 17 лютого ц. р. Краєвий Інститут Народної Творчости — Студія живого слова розпочинає свою систематичну працю. Участь у студії зголосило понад 40 осіб, в тому великий відсоток старших громадян.
Краєвий конкурс хорів. У сторіччя дня народив великого українського композитора Миколи Лисенка організує Краєвий Інститут Народної Творчости з доручення УКК краєвий конкурс хорів на хорові твори Миколи Лисенка. Конкурс пройде у трьох турах: повітовій, окружній і краєвій у Львові. Конкурс відбудеться від половини травня до половини червня.
Вісті з УКК. Богдан Лукасевич, власник фірми "Центрум" і "Рекляма", Львів вул. Сикстуська 21 зложив на цілі Українського Краєвого Комітету 1.000 зол. (одна тисяча зол.) і запрошує до пожертв на цілі УКК пп.: Романа Домбровського і Ярослава Лукасевича. — Микола Денисюк і Остап Олесницький, власники ф-ми "Овид" у Львові, вул. Пекарська ч. 1 б, жертвують на фонд допомоги українцям-полоненим суму 500 зол. і запрошують до зложення датків на ту ціль пп.: д-ра Богдана Стернюка, інж. Лучаковського, Евстахія Думина, Зенона Федевича і Степана Янева.
Нова станиця Українського Комітету у Львові. Старанням Українського Комітету на Львів—місто відчинено цими днями при вул. Цловій ч. 2 "Переходовий Табор" для тих українців, членів Комітету, які часто перебувають у Львові і не мають змоги користати з готелів. Зголошення за нічлігами приймає Суспільна Опіка Українського Комітету на Львів—місто при вул. Парковій (давн. Міцкевича) ч. 10, партер — щоденно від 8 до 15 год. 