Посмертна згадка.

О. Лев Ізидор Сембратович,
совітник і греко-католицький парох в Оберн, у Злучених Державах Північної Америки, б. військовий духовник австрійської армії в часі великої війни, член місії для полонених У. Н. Р. в Італії, довголітній співробітник "Америки", орґану українських католиків в Америці, передовий діяч у царині інформування американського громадянства про український нарід та його змагання, помер у середу 28. червня ц. р. в Оберн на недугу серця в 59-ому році життя.
О. Лев Сембратович народився 16. лютого 1880 р. в українській міщанській родині у Львові. Його батько був заслуженим радним міста Львова. Школи покінчив о. Лев у Львові та Римі, а свячення дістав у 1904. р. з рук Митрополита Шептицького. Саме при допомозі та за стараннями Митрополита Андрея о. Лев дістав був змогу студіювати богословія в Сорбоні в Парижі, а опісля також журналістику в Німеччині, у великому католицькому щоденнику "Ґерманія".
До 1908. року о. Лев Сембратович був секретарем Митрополита у Львові. В тому році виїхав за океан і душпастирював спершу в Канаді, опісля у Злучених Державах. Але саме перед війною знову вернувся на Рідну Землю і тут перебув всі перипетії зриву й упадку, які припали на долю українського народу. У війні був гр.-кат. духовником в австрійській армії та ввесь час перебував на фронті.
Переворот 1. листопада 1918. р. застав о. Льва Сембратовича у Львові. Він належав тут до тих українських громадян, що після заняття Львова польськими військовими частинами попали були в закладники і мусіли в тій ролі перенести та перетерпіти неодну гірку хвилину. Після звільнення Покійний перейшов на українську дипльоматичну службу. В місії, що мала зайнятись полоненими українцями б. австрійської армії в Італії, о. Сембратович відіграв визначну ролю. Після упадку Української Держави він виїхав до Канади як член місії віденського уряду президента Петрушевича. Але вже небавком перенісся до Злучених Держав і почав душпастирювати, спершу в Нюарку, а опісля в Дітройт, де працював без перестанку 16 років, заки перейшов на парохію в Оберн.
Головний період праці о. Льва Сембратовича звязаний з душпастирською працею в Дітройті. Тут удалося йому навязати тісні взаємини з американськими католицькими колами і багато та з успіхом попрацювати для української справи. В кожне Різдво, в кожні роковини Т. Шевченка, кожного 1. листопада о. Лев розголошував через 16 років з одної з найбільших радіостацій у Дітройті українську справу та українські змагання. Для американських католиків зладив він переклад нашої Служби Божої в анґлійській мові. Серед українського громадянства міста Дітройт як сліди праці о. Льва Сембратовича залишилися такі орґанізації: Клюб американських громадян українського походження, Атлєтичний Клюб, Товариство "Червоного Хреста", Товариство "Боян", Клюб українських католицьких дівчат і т. д.
Орґан українських католиків в Америці, філядельфійський тижневик "Америка" так характеризує Покійного о. Льва в посмертній згадці:
"І ще недавно, вже близько перед смертю, Покійний планував український виступ у Вашинґтоні для заманіфестування українського імени в тамошньому Католицькому Університеті і в Білому Домі. Бл. п. о. Сембратович приготовляв мистецький виступ українського хору у Вашинґтоні і лєкції на реліґійні й національні теми.
Українська Греко-Католицька Церква втратила ревного Працівника, Українська Нація великого Патріота й Робітника."
Нехай в Бозі та в мирі спочиває у прибраній землі те серце, що так гаряче любило Рідний Край та Нарід.
Вічна Йому Память! 