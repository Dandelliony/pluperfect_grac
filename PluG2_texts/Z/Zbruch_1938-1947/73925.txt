◦ ◦ ◦ ◦

У зв'язку з попередньою вісткою про зударення й затоплення двох британських кораблів біля Гібральтару повідомляють додатково, що один з тих двох кораблів був навантажений водяними бомбами, які вибухли внаслідок зударення. Силу вибуху можна було відчути навіть у прибережних місцевостях. Внаслідок цього нещастя згинуло більше число людей і були численні ранені. Вода викинула на беріг в Альджезірасі декілька трупів та різні предмети, як скрині і т. п., із затоплених кораблів.
Японський уряд на свойому останньому засіданні постановив заснувати спеціяльну комісію, яка матиме завдання збільшити продуктивність країни. До цієї комісії належатимуть деякі члени уряду й фахові дорадники поодиноких міністерств.
Інструменти Державного Інституту для дослідів землетрясень в Єні зазначили дня 26-го листопада, 15 год. 39 хвилин 16 секунд, сильний далекий землетрус на віддалі яких 8.600 км. Осередок нього землетрусу є мабуть в східно-азійських надбережних областях (Камчатка—Курили). Земельні порушення в Єні тривали одну годину.
Як повідомляє часопис "Джорналє д'Італія", у Мексику знищив землетрус, головно у столиці, багато домів та важко пошкодив інші доми. Через потрячення землі почали гудіти сирени повітряної тривоги, так що населення попало в паніку. У протилетунських сховках повстав сильний натовп, в якому ранено багато осіб, головно жінок, стариків і дітей.
Адмірал Деку передав колоніяльному міністрові Бреві послання, в якому державний заступник Франції в Сайгон заявляє вірність в імені населення Індокитаю у відношенню до маршала і голови держави.
У четвертій Східно-Азійській господарській конференції, яку відкрито в Токіо, взяло участь більше як п'ятсот представників з Японії. Манджукуо, Північного Китаю, Середнього Китаю та з області Міччіянг. Після вступної промови президента Масацани Огури, премієр Тойо виголосив промову, в якій згадав дотеперішні успіхи Східно-Азійської господарської конференції і говорив про дальші завдання, які випливають із дальшого ведення війни.
1-го грудня в Злучених Державах Америки знову зменшено паї. Таким чином хочуть зменшити зужиття ґумових опон до самоходів. Рузвельт — як повідомляє Ройтер з Вашингтону — в зв’язку з цим заявив: "Запотребування ґуми стається щораз більш критичне, а перемоги не можна відтягати браком піддержки для армії й фльоти".
Дня 25-го листопада японські бойові літаки заатакували на Індійському океані один 12.000-тоновий північно-американський пароплав, що його охороняли чотири есмінці й більше число корвет. Діставши кілька бомбових поцілів, великий пароплав, який був навантажений воєнним матеріялом, потонув внаслідок сильної експльозії. Атаками з низького лету затоплено один есмінець, та інший запалено. Затоплений пароплав — це великий пасажирський і вантажний корабель типу "Президент", який належав державному товариству мореплавби ЗДА.
З Банкоку повідомляють, що три британські бомбовики намагалися в четвер заатакувати це місто. Спроба зовсім не вдалася тому, що японська й таїландська протилетунська артилерія прогнали ворожі літаки. При цьому було 10 осіб ранених. Таке повідомлення видали спільно японська й таїландська збройні сили. 