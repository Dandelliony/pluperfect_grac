"Місяць і зоря"

Оперетка Чирського-Аркаса
Дрогобич, 26 листопада.
Вже другий місяць працює український театр в Дрогобичі під проводом дир. А.Ю. Шерегія. За цей час дав театр кілька вдатних вистав, а останньою з них, екзотичною опереткою Чирського-Аркаса: "Місяць і зоря", що її відіграв 20-го листопада, здобув собі беззастережну прихильність дрогобицької публики.
Замітне, що вистава розпочалась точно в 19-ій год., як це було подане на афішах. При знаменитій обсаді роль йшла гра темпераментно і живо. Голоси вирівняні, гарні. Музика достроювалась до цілості. Перерви не довші, як конечно потрібно до зміни обстановки. Зпоміж артистів вела перед трійка: п. Шерегій в ролі нахабного, а проте дотепного англійського кореспондента Джокера, п. Радванський в ролі Гаміда, представника молодої Арабії і борця за волю, та п. Шуль в ролі шейха Кізима, чорного духа, що за гроші готов продати все, навіть рідний край. Словом публика вийшла приємно "розчарована", бо дехто, йдучи на виставу і не сподівався, що переживе стільки гарних вражень.
Коли на адресу театру, артистів, режисерії та оркестри можемо говорити тільки з признанням, то не могли б ми цього сказати цей раз про дрогобицьку публику. Вже давно у світі звичай, що публика приходить на виставу перед визначеною на афішах годиною. У всіх міських центрах не наважиться ніхто, хоч би то був і найвище поставлений достойник, зайти зі стуком і гуком до залі, коли вже вистава розпочалась.
Неприємно також вражає, що артистам приходиться грати перед наполовину порожною залею. Дехто нарікає на високі ціни, інші знову в'яжуться будьто би тим, що до театру треба святочно одягтись, а не в кожного, у четвертому році війни, знайдеться відповідний одяг. Як вийти з цього завороженого кола? Зовсім просто! Якщо вступи задорогі, треба їх обнизити хочби і на половину. Краще мати заповнену залю при менших цінах, як ту саму касу при наполовину порожній залі. Якщо одна дрогобицька округа не зможе сама вдержати театру, повинна б просити фінансової допомоги у сусідніх округ, самбірської і стрийської. Пригадуємо, як раніше пляновано, що театр обслугуватиме всі три підкарпатські округи. Прийдеться вернутися до цього пляну й дати змогу театрові на виїзди до Самбора і Стрия, а то і до більших сільських громад.
Тоді спільними зусиллями, легше прийдеться вдержати театр.
Друге питання, чи йти до театру у звичайному одязі, вирішити теж не важко. Сьогодні у воєнний час, не можуть нікого в'язати пересуди про вечірній одяг для відвідувачів театру. Кожний непірваний одяг відповідний, щоб в ньому прийти на театральну виставу або концерт. Краще прийти у звичайному одязі впору, ніж пів-години спізнитись у святочному.
Оце кілька завваг під увагу дрогобицькій публиці і її театрові.
(тп). 