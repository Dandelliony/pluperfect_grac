 ◦ ◦ ◦ ◦ ◦ ◦ ◦ ◦ ◦ ◦

Дрібні вістки.
До Венеції приїхала комісія, складена з 16-ти вищих німецьких визначних урядовців, що мають ознайомитися зі станом орґанізації карних заведень в Італії.
Сейсмоґрафічна обсерваторія в Сієнні занотувала в понеділок в год. 7.11 сильний землетрус, якого осередок знаходиться у віддалі 9500 км.
З Сагари надтягає зі швидкістю 100 км. на годину незвичайно сильний цикльон, що дійшов уже до Лібії. Внаслідок цикльону повстають всюди на його шляху піскові бурі, що майже зовсім засипають оселі. Вся летунська комунікація припинена.
Анґлійський водолітак "Чалленджер", що літає між Савтгемптоном і південною Африкою, мусів недалеко Мозамбіку причалити на плитких водах і розбився. Пільот згинув, радіо-оператор ранений, з подорожніх три особи легко ранені.
Посли Норвеґії і Румунії передали ґен. Франко свої документи призначення.
Американця Оскара Лямпе, віцедиректора копальні "Ґуанахуато Консолідатез", схопили бандити, які домагаються окупу в сумі 13 тисяч долярів.
Президент Рузвелт призначив б. секретаря торговлі Ропера послом у Канаді.
Президент Фінляндії Калліо приїде з офіційною візитою до Талліна вліті ц. р.
Начальний вожд литовської армії ґен. Раштікіс приїде 8-го травня до Варшави.
У Смолениках, у мемельській країні згоріла, підпалена невідомо ким, синаґоґа. Німецька пожежна сторожа пильнувала, щоб огонь не перекинувся на інші будинки. 