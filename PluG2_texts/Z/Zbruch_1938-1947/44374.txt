В державному польському театрі. — Факти недбальства

В державному польському театрі
Місця в залі Львівського державного польського театру на цей раз зайняли не глядачі, як завжди, а актори. Ідуть збори, присвячені виставленню кандидатур до місцевих Рад депутатів трудящих.
Першим виступив один з провідних акторів театру тов. Шиманський.
— Нам треба виставити одного кандидата до міської і одного до Залізничної районної Ради депутатів трудящих, — сказав тов. Шиманський. Я пропоную виставити кандидатом у депутати міськради художнього керівника нашого театру, видатного актора Владислава Івановича Красновецького.
Тривалі оплески були відповіддю на цю пропозицію.
Кандидатом у депутати Залізничної районної Ради збори виставили бригадира столярського цеху Івана Васильовича Романова — скромну, чесну людину, яка на ділі подає приклад соціалістичного ставлення до праці. Факти недбальства
Від правильного складання списків виборців залежить використання громадянами своїх прав і обов'язків в час виборів. Згідно з інструкцією і формою в списку повинно бути точно зазначено прізвище, ім'я та по батькові виборця, його рік народження, адрес. Помилка в одному із цих пунктів може серйозно заважати виборцеві вчасно проголосувати.
Однак, Сталінська райрада м. Львова надзвичайно недбайливо поставилась до складання списків. Так, наприклад, із 200 чол., які перевіряли себе в списках, 78 чол. скаржились на перекручення прізвищ, неточне зазначення року народження, адреса тощо. В списку записано, наприклад: Бургер Михайло Броніславович, а має бути Бургер Михайло Францішкович; записано: Ерендер Якуб Йосипович, а має бути — Еренверт Якуб Юдович; записано: Гефтекцель Рахіля Ісаківна, а має бути — Герстенфельд Рахіля Ісаківна...
Рік народження тов. Герстенфельд в списках зазначений 1852, а треба було зазначити 1882.
Подібних прикладів можна навести дуже багато. Але є ще більш кричущі факти недбальства. Складаючи списки, райрада пропустила цілі будинки, як, наприклад, по Підвальній вулиці, №6, де проживає кілька сімей, і навіть той будинок, в якому міститься і працюють дільнична та окружні виборчі комісії (Підвальна, 2).
Райрада повинна зробити для себе висновки з цих фактів, щоб не допускати подібних помилок у дальшій роботі по підготовці до виборів у місцеві Ради депутатів трудящих.
Іван Штайнер, голова дільничної виборчої комісії №3, Сталінського району. 