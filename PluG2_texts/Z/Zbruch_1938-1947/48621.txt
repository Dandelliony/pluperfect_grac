Вивчення російської в університеті

Одного разу, на студентських зборах, ректор університету т. Биченко виголосив схвильовані слова:
— Чому в нас ще погано з викладанням російської мови? — задав він питання. А тут і відповідь наспіла.
— Та тому, товариші, що викладачі не відповідають своєму призначенню. От і крапка.
Хоч в залі виникло пожвавлення, але ректор продовжував.
Тут же ректор говорив, що нам потрібно повернутися ближче лицем до кафедри російської мови, допомогти їй в роботі.
З того часу минуло кілька місяців. Ні ректорат, ні партійна організація не зацікавилися, як же насправді кафедра російської мови справляється з своїми завданнями, як студенти вивчають мову великого російського народу.
Уже другий рік викладається російська мова у Львівському державному університеті. За цей час з загального числа 3.000 студентів значна кількість навчилася вільно володіти російською мовою, інші досягли значних успіхів. Серед студентів є такі, які ще до приходу Червоної Армії вивчали російську мову — мову найреволюційнішого в світі робітничого класу.
Майже всі студенти з радістю взялися за грунтовне вивчення російської мови: їх захоплює кришталево ясний стиль творів Леніна і Сталіна, чарівна музика поезії Пушкіна, Лермонтова, Блока, гостре і сміливе слово Маяковського, дбайливо відшліфоване слово Тургенєва, Толстого, Горького, Шолохова.
Зимова екзаменаційна сесія показала, що навіть студенти нового набору за п’ять місяців праці зуміли добитись виразних успіхів. Студенти філологічного факультету тт. Шипайло, Кочаровська, Москвитин, Вишневська, Хархаліс, Бловацька, Деркач та інші, іспити складали російською мовою, відповідаючи та такому ж рівні, як і кращі студенти-відмінники, що приїхали з східних областей.
Кафедрі російської мови та літератури (завідуючий кафедрою т. Гупало К. К.) довелося багато попрацювати, щоб знайти методичний підхід до студентів різних національностей (українців, поляків, німців, євреїв). Отже, перед викладачем постало складне питання — вміло організувати свою роботу. Викладач Д. В. Ієвлев працює на філологічному факультеті. Він уважно готується до занять, серйозно і продумано веде кожну лекцію. Простим поясненням найтрудніших розділів він зацікавлює студентів. Індивідуальні бесіди, групові консультації допомогли т. Ієвлеву ознайомитися із слабими місцями кожного студента. Студентка української філології Душко вперше почала вивчати російську мову в університеті. Спочатку їй це здавалося трудним і недосяжним. Проста істина: нічого не дається відразу, без наполегливої праці. Тепер вона грамотно пише і розмовляє російською мовою.
На жаль, серед викладачів російської мови є такі, що йдуть на лекції зовсім непідготовленими. Тоді на лекції стає нудно і студенти з цим викладачем займаються всім іншим, але тільки не предметом. Якось на лекцію у третю групу першого курсу української філології зайшла невідома людина. Вона відрекомендувала себе викладачем російської мові.
— А тепер розпочнемо лекцію, — сказав він, — сьогодні ми стисло пробіжимо те, що вже пройшли, і підемо далі.
Викладач викликав студентів, і тут трапилося ціле непорозуміння: не знали, де падає наголос у слові "верба". Викладач по-своєму доводив, а студенти доказували по слуху свою правоту.
— Знаєте, я до вас сьогодні потрапив, мовби з корабля на бал, непідготовлений, — розкаювався після лекції т. Гаркуша. Більше цей викладач не появлявся на лекції. Таких прикладів можна навести чимало. За три місяці навчання на юридичному факультеті змінилося шість викладачів російської мови. Більше того, в першій групі першого курсу історичного факультету цілий місяць пустували лекції, а в кафедрі усе підшукували викладача.
Кафедра налічує 14 викладачів. Серед них професор І. Свєнціцький, видатний філолог-славіст Б. Чурук, які викладали російську мову ще в старому університеті. Всі інші викладачі — вихованці радянських університетів — Ленінградського, Московського, Харківського, Київського. З такими силами кафедра могла б далеко більше дати продуктивності, ніж вона дає. Неправильна розстановка викладовських сил по факультетах, відсутній контроль привели до того, що серед деяких викладачів панувала повна анархія в праці. А це разом з тим використали окремі студенти, спекулюючи вказівкою Комітету в справах вищої шкоди про право невідвідування однієї третини лекцій. Вони — безграмотні у російській мові — подали заяви в деканат про звільнення їх від цих лекцій.
Ректорат університету зовсім відмежувався від кафедри російської мови. Тут не знають роботи кафедри. Замість того, щоб допомогти вперше новоутвореній кафедрі російської мови, тут, можна сказати, намагалися дезорганізувати роботу її. Адже, той факт, коли т. Ієвлев звернувся до ректора по цілком суто університетського порядку справі, і це загрожувало перебуванню викладача в університеті, то т. Биченко відмахнувся грубою безпорадною відповіддю:
— Ну, що ж, і без вас університет обійдеться. Залишите викладання, буде вакантне місце.
До сьогодні кафедра не забезпечена підручниками, програмами і учбово-наочними посібниками з російської мови та літератури, кафедра ще не на висоті свого становища.
І. Слободянюк. 