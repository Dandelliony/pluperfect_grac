Перфідна гра

Большевики залишили за собою в церковній ділянці справжнє спустошення. Старі єпископи, священики, черці, черниці майже поголовно вимордовані. Церкви й монастирі в неймовірний вандальський спосіб або поруйновані або збещещені і поперемінювані у кіна, фабрики, склади, клюби, протирелігійні музеї і т. д. Церковна обстанова і утвар давно розграблені. Майно сконфісковане. Але найважніше: в душі молоді випололи всяке релігійне почування, яке не зважаючи на різні хитання большевицької політики — постійно підпадало безшабашно-дикому переслідуванню з боку кремлівських сатрапів. Такий невиданий і нечуваний досі в історії людства кривавий терор христіянства на одній шостій частині земської кулі, що послідовно продовжувався продовж майже чверть століття, мусів залишати глибокі сліди, що їх ще довгими й важкими зусиллями прийдеться затирати. А проте Церква в Україні відроджується і видно всі познаки, що з кожним днем йде до кращого, чого доказом може бути хочаби висвячення архиєпископом луцьким, Полікарпом, теперішнім Адміністратором Української Православної Церкви, двох нових владик — на уманську й чернигівську єпархію. Ця радісна подія могла би так і залишитися чисто внутрішньою подією Української Церкви, колиби не один дуже помітний факт: На неї відгукнулась... Москва і то відгукнулася в дуже знаменний спосіб.
За часописними вістками, намісник всеросійського православного патріяршого престола, московський і коломенський митрополит Сергій, проголосив "протест" проти створення Української Автокефальної Православної Церкви і цих свячень нових владик. З цього приводу варто бодай коротко згадати про цього митрополита Сергія і про зміст його "протесту".
Митрополит Сергій — це той православний єрарх, котрий зі своїм іменням звязав і на свою совість взяв святотатський злочин офіційного визнання Російською Православною Церквою влади антихриста: большевизму! Відомо загально, що його попередник патріярх Тихон до самої смерти держався гідно на свому престолі. Відлучуючи церкву цілковито від політики, він одночасно боровся з тим царством сатани. За це він карався у тюрмі і по його смерти большевики вже не дозволили на новий собор, який мав вибрати нового патріярха; зате митрополит Сергій, дірвавшися тільки становища намісника патріярха (мєстоблюстітєля) — видав пастирське посланіє, в якому фальшиво пристосованими цитатами з Євангелія, просто-напросто: визнав большевизм за лєґальну владу, котрій всі православні безоглядно мають підчинитися. Іншими словами: завдяки митрополитові Сергієві — патронат над христіянською церквою в Росії обняли... большевики. Більшого святотатства людський ум безумовно невсилі видумати!
Очевидно: ніяких полекш для церкви митрополит Сергій тим не добився і большевицька політика супроти Церкви залишилася як і була. Зате закордонний собор православних владик у Сремських Карловіцах кинув на митрополита Сергія анатему. І все пішло своїм ходом — до повного знищення христіянства в Росії включно. І для його оборони митрополит Сергій фактично нічого не зробив.
Він дав про себе вістку щойно в літі минулого року, коли зачалася німецько-большевицька війна, а саме знову новим посланням, в котрім — неймовірна річ: благословить большевицьку зброю, взиваючи вірних проливати кров за цих діяволів та охрещуючи Сталіна назвою нового Александра Невського і Дмитра Донського!... Тепер же знову він протестує проти відновлення Української Автокефальної Церкви і проти висвячення двох єпископів, котрі хіба нічого іншого не хочуть робити як тільки відбудовувати Христову Церкву!...
Отже що можна сказати про вчинки того большевицького "митрополита" з Москви? А те, що подібного святотатства і цинічної наруги над святими засадами віри Христової історія людства не знає. Бо навіть в часах переслідування Церкви Неронами і Діоклєціянами не трапився ні один церковний єрарх, який в своїм упідленню не міг аж так низько впасти. — Адже ніщо і ніхто не міг приневолити митрополита Сергія до його виступів і він, по крайній мірі, міг мовчати, колиби сам не хотів відзиватись.
Та тут є ще одно "але". Кружляють давно поголоски, що цей правдивий Сергій сидить десь у Новгороді і нічого не має до говорення, бо його ролю виконує інший Сергій — двійняк енкаведист. Сяк чи так на верх вилазить цей непогамований московський імперіялізм, котрий відходить від змислів на саму думку, що Україна може нарешті, вирватись йому з рук. Тому московський церковний єрарх з піною на устах кидає безсилі "протести" проти тієї нової дійсности, котра з кривавих боєвищ Сходу Европи встає тепер. І хоча б всі сили супостата сприсяглися проти цього — нічого не поможе.
Д-р Павло Лисяк. 