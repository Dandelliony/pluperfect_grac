◦ ◦ ◦ ◦ ◦ ◦ ◦

Війна між Англією і Німеччиною
Німецькі повідомлення
БЕРЛІН, 13 (ТАРС). Верховне командування німецької армії повідомляє: Німецький підводний човен потопив 6 озброєних ворожих торгових пароплавів загальним тоннажем в 37.600 тонн. Англійським літакам, які літали вночі над північними і західними районами Німеччини, не вдалось скинути бомб на намічені цілі. Бомбардуванням населених пунктів заподіяні незначні пошкодження. Німецькі розвідувальні літаки бомбардували промислові підприємства Лондона, Бексхілла, Брайтона, Бенбюрі та інших пунктів. На південь від острова Мен повітряним бомбардуванням пошкоджено англійський торговий пароплав тоннажем в 8 тисяч тонн. В ніч на 13 вересня німецькі літаки знов скинули бомби на портові споруди й доки Лондона і Ліверпуля, де виникли пожежі і вибухи. Знов були розкидані міни біля англійських портів. Збитий один ворожий літак. Один німецький літак не вернувся. В ніч на 13 вересня дрібні ворожі морські одиниці безуспішно намагались обстрілювати порт Булоні. Противник був відігнаний огнем німецьких берегових батарей.
БЕРЛІН, 13. (ТАРС). Як повідомляє інформаційне бюро, німецька розвідка встановила, що бомбардований в ніч на 12 вересня арсенал у Вулвічі (Лондон) ще продовжує горіти. Деякі райони Лондона неможливо пізнати. Скинуті німецькими літаками бомби нечуваної досі пробійної і руїнницької сили заподіяли величезної шкоди нафтосховищам порту Вікторія, промисловим підприємствам і холодильникам по обидві сторони Темзи.
Учора ввечері німецькі літаки знову прорвали зону протиповітряної оборони в південній Англії і скинули над Лондоном весь вантаж бомб.
Англійські повідомлення
ЛОНДОН, 13. (ТАРС). В комюніке міністерства авіації говориться, що "літаки англійської берегової авіації зробили 11 вересня напад на каравани ворожих суден поблизу Дюнкерка. В результаті прямого попадання бомби одно судно затонуло.
Зазнали бомбардування каравани ворожих суден поблизу миса Грі Не. Одно судно загорілось, друге серйозно пошкоджено.
В ніч на 12 вересня крупні сили англійської бомбардувальної авіації зробили нальоти на залізничні станції, товарні склади і один з аеродромів Берліна, на доки і верфі Гамбурга, Бремена і Вільгельмсгафена. В доках Гамбурга і Бремена виникли пожежі. Крім того були бомбардовані нафтоочисний завод в Мангеймі, фабрика вибухових речовин у Франкфурті, товарні склади в Гаммі, Кельні, Кобленці, Мангеймі, Ерангу, а також вузлова залізнична станція Намюр (Бельгія) та аеродроми противника в Німеччині і Голландії. Англійські бомбардувальники зробили напад на зосередження ворожих барж, доки і торгові судна в районі Остенде, Флюшінга, Кале і Булоні. Три англійських літаки з числа тих, що брали участь в нічних операціях, не вернулись на свою базу. Бомбардування на острові Боркум викликало велику пожежу."
ЛОНДОН, 13. (ТАРС). "Дейлі телеграф енд Морнінг пост" повідомляє, що 20 тисяч чоловік з рятувальних загонів протиповітряної оборони і робітники-будівники розчищають вулиці Лондона, які потерпіли від бомбардувань.
В Лондоні видано розпорядження про найсуворішу економію води.
ЛОНДОН, 13. (ТАРС). Міністерство авіації повідомляє, що 11 вересня в другій половині дня дві ескадрильї англійських винищувачів піддали запеклій атаці 150 німецьких бомбардувальників, які летіли в напрямі до Лондона. Було знищено 18 ворожих літаків. Деяка частина німецьких літаків повернула назад до Ла-Манша. Решта ворожих літаків, які намагалися досягти Лондона, зазнали атаки інших ескадрилій англійської винищувальної авіації. В повітряних сутичках, які сталися при цьому, було знищено 13 німецьких літаків.
11 вересня англійською авіацією було збито 89 німецьких літаків. Втрати особового складу екіпажів німецьких літаків становлять щонайменше 250 чоловік.
Агентство Рейтер передає, що сьогодні о 6 год. 38 хв. ранку за Грінвічським часом в Лондоні була оголошена повітряна тривога. Відбій був даний о 8 год. 31 хв. Літаки противника, що брали участь сьогодні вранці в нальоті на Лондон використали хмарну погоду.
Під час нальотів німецької авіації на Лондон 12 вересня було вбито 165 чоловік і поранено 420 чоловік. Агентство Рейтер повідомляє, що учора вночі інтенсивність огню зенітної артилерії не уступала інтенсивності огню в попередню ніч.
ЛОНДОН, 13. (ТАРС). "Таймс" повідомляє, що з 1 по 5 вересня Німеччина втратила 198 літаків, Англія — 87. Англійських льотчиків врятувалось за цей час 46 чоловік. З 6 по 10 вересня Німеччина втратила 214 літаків, Англія — 57. Врятувалось за цей час 28 англійських льотчиків."
Новий наліт англійської авіації на Берлін
ЛОНДОН, 12. (ТАРС). Міністерство авіації повідомляє про новий наліт англійських літаків на Берлін, проведений в ніч на 12 вересня. В результаті бомбардування заподіяні тяжкі пошкодження розташованим в центрі міста залізничним станціям. Відмічені прямі попадання бомб великого калібру на великі залізничні склади на південь від Потсдамського вокзалу. Один з англійських літаків, уникнувши променів німецьких прожекторів і загороджувального огню зенітної артилерії, бомбардував залізничні споруди і колії Ангальтського вокзалу. Інші англійські літаки, які оперували при світлі ракет, що скидались на парашутах, піддали сильному бомбардуванню будинок цього вокзалу, а також розташування зенітних батарей в Тіргартені. Запальні бомби були скинуті на аеродром Темпельгоф. Всі літаки, що брали участь у нальоті на Берлін, благополучно вернулись на свої бази.
Англо-італьянсьна війна
Італьянське зведення
РИМ, 13. (ТАРС). В зведенні італьянського командування говориться: "Італьянський підводний човен повернувся на свою базу з плавання в Атлантичному океані, де він потопив судна противника загальною водотоннажністю в 18 тис. тонн.
В північній Африці наша авіація продовжувала свої дії проти позицій противника, скупчень моторизованого транспорту та інших воєнних об'єктів на єгіпетському побережжі. Зруйновано багато грузових автомобілів і танків.
В Східній Африці наші повітряні з'єднання успішно бомбардували лагер і барак поблизу Абіг (англо-єгіпетський Судан) та автоколони противника в зоні Ел-Катуло (Кенія).
Противник зробив чотири повітряних нальоти на Массауа, де пошкоджено один павільйон. В Ассабі зруйновані житлові будинки в центрі міста. Є 6 убитих і кілька поранених. В Асмарі і Гура шкода незначна. Аеродроми Джімма і Шашаман також зазнали бомбардування, матеріальна шкода незначна, є 9 поранених. Наші винищувачі збили один літак противника".
РИМ, 13. (ТАРС). Агентство Стефані передає дані про англійські і італьянські втрати в повітрі і на морі, за минулі три місяці англо-італьянської війни.
Англійських літаків знищено 373 з них 10 не напевно і італьянських — 63. Англійських воєнних кораблів потоплено 31: 2 крейсери, 7 есмінців, 12 підводних човнів, 10 грузових суден. Більш-менш серйозно пошкоджені 59 англійських кораблів: 6 лінкорів, 13 крейсерів, 10 есмінців, 3 підводних човни, 3 авіаносці і 24 грузових судна. Італьянських кораблів потоплено 14: 1 крейсер, 3 есмінці, 8 підводних човнів і 2 посильних судна. Більш-менш серйозно пошкоджені 16 італьянських кораблів: 1 лінкор, 1 крейсер, 3 есмінці, 8 підводних човнів і 3 невеликих судна.
Американські кореспонденти про італьянський наступ на Єгіпет
НЬЮ-ЙОРК, 13. (ТАРС). За повідомленням римського кореспондента агентства Юнайтед Пресс, дві італьянські армії просуваються з Лівії вздовж побережжя в напрямі на Суецький канал. Третя італьянська армія пересікає англо-єгіпетський Судан в напрямі на порт Судан.
Агентство Ассошіейтед Пресс передає повідомлення свого римського кореспондента, в якому вказується, що за неофіціальними відомостями, які циркулювали в Римі, в ніч на 13 вересня італьянські війська почали наступ на Єгіпет. 