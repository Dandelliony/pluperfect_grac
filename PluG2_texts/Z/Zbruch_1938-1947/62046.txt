Чесний спекулянт

Малий фейлетон
— Бреше той, хто каже, що сьогодні нема вже чесних людей! — кукурічився добродій Закрутка, гримаючи себе по кругленькому дивотику, аж, перелякані вибухом такого вульканічного вияву чесноти, шклянки істерично задзвонили на ресторанному столику. — Є ще чесні люди, я вам кажу, що є! А я що? Злодій, драб, дефравдант, спекулянт? Ні! Але сволочі є багато на світі. Го, го! Більше, як чесних людей!
— Ум-гу, — вирвалось мені якось так, що я сам не знав, чи я потакую, чи сумніваюся.
— О, власне! Скажім: ви ще чесний чоловік. Ну, ще хтось і ще хтось, а поза тим? Ну, кажіть, хто! Кільо солонини вас дам по власній ціні, коли мені покажете ще десь чесного чоловіка.
— Та чесний все залишиться чесним!..
— Аякже, доки не знайде дурня, що його можна натягнути. Чесним треба вродитися. Чесність треба в собі розвивати день-денно — захоплювався пан Закрутка, випиваючи десяту з черги бомбу пива. — Ось зовсім так, як я! Ви чесна людина, то з вами можна говорити. Тільки з чесними робити інтереси — се моя засада!
— А що таке?
— Посада, пане добродію, посада! Копальня золота! Берете? 600 золотих, як льоду.
— О, то можна говорити. А що треба робити?
— Бачите, я маю геніяльний план. Закладаємо бюро посередництва в подружжях. Розумієте? Хтось не має відваги познайомитися з якоюсь жінкою, приходить до нас, і готово! Щасливе подружжя склеєне!
— І одного нещасного більше!..
— А що нас обходить, як вони собі уложать життя. Грунт, щоб заплатити таксу. Хоче чоловік потім розвестися — прошу дуже. Ми це зробимо. Будемо мати в запасі відповідних кандидатів, легко покрутити, зручно зааранжувати — і подружня зрада готова. Чоловік буде вільний, як пташка, а нам знову грошики в кишеню. Можна теж брати гроші в натураліях. Найліпше в товщах. А ви знаєте, як платяться товщі? До місяця будемо мати ресторан, а то і два. Я вам кажу: інтерес, як золото! Без готівки майлянд можна зробити. Копиці листів будемо діставати. Писатимуть жінки молоді, старі, пристаркуваті, смотрики, а ми тим всім, як диригент орхестрою, будемо диригувати. Святе життя.
— А я? Що я маю робити?
— Ще питаєтесь? З вашим писарським талантом!.. Чоловіче, та ж ти можеш десять разів на тиждень залюблюватися, десять відлюблюватися, будеш писати гори листів, від яких дівочі серця вмліватимуть, як від травневих розкошів. Чоловіче, ти зробишся Касанова, Дон Жуан, Валентіно. Тільки, чоловіче, як маєш діставати 600 зол., то мусиш ходити у випрасованих штанах!
— Значить, я дістану 600 зол., а ви?
— Ет, та мені також при тому щось капне.
Я не кажу, що я чоловік чесний, але, на диво, спокійний. Та в цьому менті дідько взяв і мою чесність і мій спокій. Відобравши від пана Закрутки свіжо налиту бомбу пива, я легесенько положив її йому на голові оберненим дном. Що Закрутка тоді думав, не знаю. Не знаю теж, що говорив, бо з-під струмків розлитого пива чути було тільки невиразне булькотіння:
— Я-я-я... че-сний... чо-ллловік, а ви сво-...
_______
Пан Закрутка відчинив своє бюро. І до співпраці знайшов таки якусь чесну людину.
С. Каролин. 