Дисциплінарна відповідальність. — Висліди виборів до міських рад. — Присуд у процесі за зловживання на залізницях. — Скажений пес на вулицях Львова.

Дисциплінарна відповідальність за письмо до Адвокатської Палати в українській мові. Начальна адвокатська Рада розглядає конфлікт між Союзом Українських Адвокатів та львівською Адвокатською Палатою. Українські адвокати висилають до палати письма по українськи:  палата не приймає їх, мовляв: згідно зі законом про устрій адвокатури її урядовою мовою є польська мова. Д-ра Костя Левицького притягнули до дисциплінарної відповідальности за те, що він виповнив по українськи офіційний квестіонар. Д-р К. Левицький відкликався до Начальної Адвокатської Ради.
Висліди виборів до міських рад у Любачеві й Добромилі. Минулої неділі відбулися вибори до міських рад у Любачеві та Добромилі, які дали такий вислід: У Любачеві українці здобули 3 мандати, поляки — 13, з того ОЗН — 7, Стронніцтво Людове — 1, безпартійні — 1. У Добромилі: українці — 1 мандат, Польський виборчий комітет — 10 мандатів, з того ОЗН — 5, народові демократи — 3, ППС та безпартійні по одному.
Присуд у процесі за зловживання на залізницях. У понеділок 23. ц. м. в год. 11.30 трибунал окружного суду оголосив присуд у голосному процесі за грошеві зловживання в залізничій дирекції. Трибунал засудив Казимира Ментуса і Фердинанда Фіхмана по 3 роки вязниці, М. Уріха на півтора року вязниці, інж. Редліха на 1 рік вязниці, а двох підсудних: Яна Бахова та Йосифа Йозефсберґа увільнив від вини і кари.
Скажений пес на вулицях Львова. В суботу 21. ц. м. пополудні застрілено при вул. Локетка пса, чорного мішанця, з кусником шнурка на шиї. Секция виявила, що пес був скажений. Таму особи і власники псів, що їх покусав скажений пес, повинні зголоситися негайно до IV. дільницевого уряду при вул. Бурлярда ч. 2, І. в інтересі власного здоровля і безпеки. 