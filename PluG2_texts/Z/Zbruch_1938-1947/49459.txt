Преосвященний Єп. Григорій Лакота у Кракові

В суботу, 22. березня ц. р., в год. 17.30 прибув із Ярослава до Кракова Преосвященний Григорій Лакота, гр.-кат. єпископ для українців у Ґен. Ґубернаторстві. Привітати Владику, що приїхав в товаристві о. канцл. Івана Качмара, виїхали на краківський двірець від місцевої гр.-кат. парохії, о. кан. д-р П. Хрущ, від УДК д-р В. Загайкевич та від редакції "Краківських Вістей" ред. Л. Лепкий.
З двірця прибув Преосвященний Владика до гр.-кат. церкви, де при вході вітали його крім духовенства представники громадянства та шкільна дітвора.
Перше привітальне слово було від укр. дітвори, що виголосила його мала Тетянка Голинська, при чому вручила Владиці китицю білих рож. З черги привітав Владику голова УОТ В. Міськевич від місцевого громадянства д-р В. Загайкевич від краківського УДК і місцевий парох, о. кан. д-р П. Хрущ від парохіян. 3 хорів церкви грянуло могутнє многая літа. Владика пройшов тоді з духовенством до вівтаря, відправив молебен та в коротких словах подякував за привіти та поблагословив вірних.
Молитвою "Боже, Великий, Єдиний" закінчено це гарне свято. Співав хор "Сурма" під орудою м-ра Улицького. Церква була переповнена. Привітати Владику прибули крім парохіян також представники УЦК, УДК, вірні усіх станів, особливо багато жіноцтва. Крім греко-католиків були також і православні українці, м. ін. православний священик, видніші діячі й члени української православної церковної ради.
В неділю, 23. березня, від ранку церква була повна вірних, що сповідались і причащались. В 9-ій год. Преосв. Кир Григорій у сослуженні о. кан. Р. Лободича, о. канцл.
І. Качмара, о. кан. Д. Лопатинського та о. ігумен. І. Петерса почав правити архиєрейську Службу Божу. Функції капелянів виконував о. сов. Д. Семчишин, діяконували о. З. Нарожняк і М. Федорович ЧСВВ. Співав хор "Сурма". Церква не могла помістити всіх. Натовп у церкві і перед церквою був величезний, бо кожний хотів бути на цій архієрейській Службі Божій. Після св. Євангелії виголосив проповідь о. ред. М. Марисюк у звязку з закінченням реколєкцій. При кінці Служи Божої промовив до вірних Преосвященний Владика, взиваючи витривати у Христовій вірі, бо Христос — це правда, життя й дорога, та молитися за наших батьків, що потребують нашої молитви. Зокрема зворушила вірних згадка про Митрополичі слова: "Моліться за нас..."
Вкінці Кир Григорій уділив апостольського благословення й повного відпусту всім, що вислухали реколєкції, висповідалися та запричащалися. Вірні навколішках прийняли апостольське благословення.
І знову полинула до Всевишнього молитва "Боже, Великий, Єдиний", — що в умовинах дійсности ще більше обєднує українські серця.
По Богослуженню в год. 13-ій гостив Преосвященного Григорія Лакоту місцевий парох о. кан. д-р П. Хрущ святочним обідом, що в ньому взяло участь вище духовенство, представники німецької цивільної і військової влади, між інш. д-р Вільден, д-р Фель, полк. Альфред Бізанц, представник УЦК ред. В. Глібовицький, голова УДК д-р В. Загайкевич, проф. д-р І. Зілинський з "Українського Видавництва" та від редакції "Краківські Вісті" ред. Л. Лепкий. 