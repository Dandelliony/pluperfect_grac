Українська культура

Львів, 30 жовтня.
Пам'ятники культури українського народу стоять перед нами, мов велетенська книга з усіма своїми ясними і темними, а також незаписаними ще сторінками. Приглядаємось їй, мов у дзеркалі і бачимо обличчя та душу нашого народу, його давно минуле й сучасне, його ясне майбутнє.
Як історичне життя українського народу, так і його культура переходила епохи великого зросту та часи занепаду. І саме те є найцінніше в нашому минулому, що в найжахливіші часи вмів він перемагати всі супротивности, все відбудовував знищене життя та творив щораз нові культурні вартості і ними збільшував свою національну скарбницю.
Від глибоких пущ, від бездоріжних нетрів, далеких від модних шляхів культури аж до величнього хмародеру високої культури — йшов нерівними шляхами тисячлітній її розвиток.
Культура княжої епохи скоро перевищила культуру західної Европи. Велич Києва чудувала красою чотириста церков очі чужинних подорожників; Володимир Волинський зробив могутнє враження на угорського короля; Золоті Ворота приманювали до себе польських володарів. Українське мистецтво того часу визначаться своїм блеском і різнородністю. Наші мистці, використовуючи скарби античного світу, запевнюють своїм творам місцевий кольорит і оригінальність.
Староукраїнська культура мала стільки життєтворчої сили, що вона допомогла народові пережити часи татарського лихоліття, соціяльний гніт і релігійні переслідування.
На згарищах руїни скоро відроджується культурне життя. Церковні братства перетворюються в осередки культурного руху і стають загально-національними організаціями, що розводять широку освітню акцію, основуючи густу мережу шкіл, серед яких Київська Акалемія стає вогнищем високої освіти.
В боротьбі з Москвою впала козацька Україна, почала нидіти культура. І здавалось, що нашим ворогам удасться її знищити, а разом з нею і національну свідомість українського народу. Та саме тоді українська культура виявилась невмірущою. І хоч вона заховалася в народній пісні та легендах-переказах, в думах кобзарів, у самотніх могилах, у високих курганах, у руїнах старих замків, у красі народніх одягів — її віднаходили молоді покоління, що прислухувалися до тайн народної мови. Знаходили високу культуру і вчені, що досліджували останки давного життя. В таємному світі минулого знаходили надхнення поети і письменники. Скарбниця нашої культури наповнювалась новими вартостями: літератури, мистецтва, науки, які розбудили приспані засоби національної енергії.
Вороги добре усвідомляли собі ту правду, що поки жива традиція, заковано в зовнішних формах культури, доти сильний національний організм, який ніхто не зуміє знищити. І тому всіма можливими способами намагалися вбити національну традицію варварським нищенням всього, в чому могла юна заховатися. Під ударами рук вандалів горіли наші старі церкви; вороги рили могили предків та героїв, нищили старі пам'яткові хрести, не дозволяли ставити пам'ятників, навіть карали за те, хто посмів носити національний одяг.
Коли сьогодні, по стільки десятках років неволі, маємо врешті повну змогу творити нові цінності нашої культури — мусимо в першу чергу оживити традицію, зачаровану в зовнішніх формах нашої культури, розкинених по всій нашій країні. Національна наша ноша, яка приманює око чужинця та чарує його своєю вибагливістю краси — мусить знову повернути не тільки в хати наших сіл, але й в муровані доми наших міст. Давнозабуті українські коляди, щедрівки, побутові та звичаєві пісні, перекази, приповідки і пословиці мусять віджити в пам'яті сучасних поколінь та збагатитися новими пам'ятниками усної словесності, побудованими на мотивах, взятих з недавно-минулих днів. Могили та кургани, розкинені по цілій нашій країні, мусять стати передовими бастіонами, які мають нагадувати славні чини героїв. Хрести свободи, пам'ятники наших героїв, письменників та політичних і суспільних діячів повинні красуватися в кожному місті, містечку та селі, як не тільки доказ пошани і пам’яті для наших світочів, але й як найкращі посібники виховання молодих поколінь. Пам'ятники української архітектури: наші церкви, дзвіниці, замки і т. п. мусять діждатися належної опіки нашої суспільности, що охоронить їх перед знищенням. Чи тільки на театральній сцені, в народних та історичних п’єсах заховалися наші звичаї та обряди, що відбивають у собі всю психіку нашого народу, з його сумною неволею? Жалем та своєрідним гумором? Чи ж наші народні танки, що нагадують ще княжі козацькі часи й які викликають у чужинців подив і пошану для нашої культури — є призначені тільки на концертні виступи, під час коли в щоденному житті заступили ми їх всякими чужими вальсами, фокс-тротами, румбами, тангами і т. п.? Найвищий час, щоб стрясти з них попалище забуття і привернути їх до нашого щоденного, реального життя, як це було колись. Не сміємо в обличчі нашої культури пройти байдуже мимо найменшої дрібнички, яка тільки зв'язана з нашою традицією. Її місце в музеях, що повинні бути принайменше в більших містах. Та вони не сміють бути тільки формальним схоронищем різних експонатів — вони мусять стати справжніми школами, в яких молоді покоління пізнавали б рідну культуру та традицію, вчились би її любити та високо цінити, щоб вони стали поглядовими лекціями національної свідомости. Вкінці треба згадати ще і про сьогоднішні гуцульські вироби та писанки, які на багато більше перевищують красу всяких закордонних цяцьок. Їм місце в найвибагливіших сальонах, до яких двері мусимо їм широко відкрити.
Велика є культура українського народу, як велика і світла є його історія. Ця культура надхнена народною традицією, яка втілилася в пам'ятники, що розсіяні по широкій нашій країні в найрізнородніших формах. Ці пам’ятники мусить зберігати наш народ не тільки, як дорогоцінні скарби минулих днів, але й як лік, потрібний завжди поколінням. 