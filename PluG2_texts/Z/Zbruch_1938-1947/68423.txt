Підсумки весняних кінних перегонів у Львові

Львів, 11 липня. 
Цьогорічні весняні кінні перегони на перегоновому майдані на Персенківці, що тривали 15 днів, були важною подією в житті Львова й Галицької области. Їх спортова сторінка була дуже популярна; тисячі аматорів, користаючи з прегарної погоди, відвідали тор і провели тут кілька годин, не опускаючи ні одного бігу. Зокрема багато військових відвідувало цю імпрезу.
Але це не була єдина ціль організаторів перегонів, що були під опікою Відділу Прохарчування й Хліборобства, Товариства Заохоти до Плекання Коней у Львові і Підвідділу Тваринництва та під протекторатом висопоставлених осіб Генерал-губернаторства, що фундували найвищі нагороди за перегони. Справжня ціль перегонів мала характер чисто господарський, годівельний. Для здійснення цієї цілі керівник згаданого підвідділу д-р Гріттер і довголітній директор тору п. Поссарт вклали багато труду. Бо перегони були завжди найкращим, найпевнішим іспитом для годівельників коней, через те, що давали йому змогу провірити свою працю й виробити собі напрямні на майбутнє.
Так отже весняні біги на Львівському майдані принесли великі користі для годівлі коней у Галичині й у цілому Генерал-губернаторстві. Краєвий матеріял показався першорядний, а навіть коні большевицьких стаєнь, які большевики при втечі тут залишили, показалися добрі. Декотрі з тих огирів перейдуть осінню до державної стаднини в Дембиці, як розплодовий матеріял.
У львівських перегонах брали участь коні з відомих стаєн Генерал-губернаторства. Перегони виказали, що вони надаються до годівлі. З огирів повної англійської крови на увагу заслугують коні зі стайні Янаша й Возняковського, а з поміж повної арабської крови коні зі стайні в Гумниськах.
Поважно представляються підсумки перегонів так само з цифрового боку, коли візьметься під увагу висоту виграних квот і годівельних премій.
І так власники стаєнь повної анг. крови, півкрови й англоарабів виграли своїми кіньми нагороди на загальну суму 485.100 зол., а годівельникам за ті самі біги виплачено премії на 42.500 зол. Перегони арабських коней дали власникам їх стаєнь 96.000 зол., годівельні премії досягли при тому 9.340 зол. Загальна сума нагород і премій у тих 15 днях перегонів була 633.000 зол. Пересічно на кожний перегоновий день припадало 42.200 зол. Ці високі квоти, по відрахуванні покриття коштів, зв'язаних з перегонами, можна буде вжити для годівельних потреб.
З господарського погляду важною справою є теж факт, що під час перегонів одержало працю около 300 осіб.
Тепер іде підготовка до осінніх перегонів, що теж відбудуться на майдані Персенківки. Осінні перегони зачнуться 13 вересня і триватимуть так довго, як дозволять на те атмосферичні умовини. 