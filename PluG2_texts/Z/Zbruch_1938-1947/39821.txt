Кінець Міжнароднього Бюра Праці у Женеві

Передова стаття "Франкфуртер Цайтунґ" з 25. ц. м. займається проблємою міжнародньої соціяльної політики у звязку з ліквідацією Міжнароднього Бюра Праці, що істнувало у Женеві, покликане до життя разом з установою Ліґи Націй. Автор звертає увагу, що правду казали слова, виписані у вступі до XIII. ст. версайського договору: "Тому, що Ліґа Націй має на меті встановити мир у світі, а такий мир може спиратися тільки на ґрунті соціяльної справедливости..." Далі казалося про людську нужду, нерівність у розподілі дібр та соціяльну ворожнечу, як причини неспокою у світі. Коли б із цих безперечних правд, що їх теоретично признавали самі переможці у Версалі, вони доходили до практичних висновків, то можна б було справді врятувати світовий мир. Тимчасом тепер, підчас чергової війни, останній директор того Бюра, американець Вайнант, рішив з кількома найвищими урядовцями переїхати до Вашингтону та розпустити всіх інших урядовців. "У Вашингтоні зібралась після світової війни перша міжнародня конференція праці, там теж тепер мають видно знайти свою могилу надії, що вязались з міжнародньою орґанізацією праці".
З тією женевською установою (читаємо далі) співпрацювало більше держав та охотніше ніж з політичною Ліґою Націй.
Німеччина належала до Бюра Праці, ще поки не належала до Ліґи, належала туди й Японія вже після того, як виступила з Ліґи, також Злучені Держави співпрацювали там, хоч трималися від Ліґи Націй здалека. Але та установа була "всередині хвора".
"...Вже сам її звязок з версайським диктатом мусів впливати на неї параліжуюче. Коли як передумову мира приймали люди встановлення справжньої соціяльної справедливости, то орґанізація, яка мала служити тому мирові, не повинна була одночасно служити засаді поділу великих народів на тих, що мали все, і тих, що не мали нічого. В останніх роках можна було чути міркувавши на цю тему також на засіданнях Бюра Праці, як доказ назріваючого зрозуміння, що така ситуація не може втриматись. Однак ті голоси були відокремлені та не могли рахувати на те, щоб їх слухали, бо та установа стала вже давно осередком ідеольоґій, які ворожо ставились до молодих авторитарних держав".
Женевське Бюро Праці у самій своїй конструкції мало фатальні помилкові риси. Воно брало передусім під увагу боротьбу кляс. На засідання Бюра його члени-держави висилали делєґації, які складалися з двох представників уряду та по одному представникові працедавців і робітників. Представники урядів ставали по стороні одних або других, залежно від укладу внутрішньо-політичних сил у даному часі. Таким робом Міжнародне Бюро Праці ставало часто трибуною пропаґандистичних промов і вимог. Дальша, у тій установі мало рахувалися з реальними можливостями ріжних окремих держав та намагалися всім накидати однакові норми, без огляду на господарський рівень та життєву стопу одних і других. Бюро Праці хотіло теж переводити соціяльні реформи у такому темпі, яке було зовсім нереальне, напр. у скорочуванні годин праці.
"Співпраця великих і малих держав у нових формах господарської взаємної залежности могла напевне принести й на соціяльному терені більше користи, ніж сама лише соціяльно-політична пропаґанда, яка виходила з Женеви". Останні женевські звіти признавали, що Німеччина й поза женевською орґанізацією виказувала щораз більші осяги в ділянці соціяльної політики. Найбільше джерело невдачі заходів Міжнароднього Бюра Праці бачить автор в ідеольоґії, яка виходила з формалістичного розуміння суверенности і тому ділила Европу і світ на велику скількість маленьких, зарозумілих держав, які не могли придумати, ані якоїсь одної штучної порядкуючої засади, ані не могли теж знайти ту засаду у свому природньому розвитку. 