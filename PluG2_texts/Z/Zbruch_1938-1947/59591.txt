Чужинці про українську культуру

Гент, у листопаді 1941. Ніколи мабуть, з виїмком хіба доби наших визвольних збройних змагань, не займала "Україніка" стільки місця в европейській пресі, що в останніх кількох роках. Ще відносно недавно статті на українські теми пробивали собі з трудом дорогу до сторінок західно-европейської преси і переважна їх частина виходила таки спід українського пера, людей, що не знеохочувались у своїх нелегких зусиллях зацікавити Україною міжнародну опінію. Сьогодні, а зокрема від часу, коли Версайський трактат почав хитатися, західно-европейські журналісти не чекають уже поштовху від українських товаришів пера чи інших чинників, бо українська тематика стала актуальною і поплатною. Нема сьогодні ніодного щоденника чи журналу в Европі, що не посвятив би тій тематиці коротших або довших статтей, репортажів, тощо. Колись вистарчав один з наших земляків на чужині до виловлювання голосів преси про Україну; сьогодні треба б на це спеціяльного бюра. Але популярність української тематики в европейській пресі має свою Ахілеву п'яту: журналісти, письменники та вчені, що вчора ще цікавились Україною, мов торішнім снігом, спішаться сьогодні чимскорше, щоб написати статтю про її історію, економіку, літературу чи мистецтво.
І так, наприклад, забажалося д-рові Меллєрові написати до німецького щоденника "Брісселєр Цайтунг" статтю про українську музику. Впавши на цю щасливу ідею, цей учений розпочав погоню за джерелами, не за справжніми і документарними джерелами, але за тими, що їх найлегче і найскоріше можна роздобути і що їх десятками літ укладали й випускали у світ наші "приятелі". За день-два праця була готова, включно до знимок бандуристів! Послухайте:
"Таксамо, як під географічним, геофізичним, історичним і расовим оглядом не можна уявити собі ніякої суцільної картини українського або малоросійського руху, таксамо не існує окреме поняття української народної музики, нема в цій останній нічого своєрідного і типового, що позволило б відмежувати її, наприклад, від московської або польської народної музики. Це суміш музичних стилів, що відзеркалюють її залежність від одного або другого культурного кола."
Ці культурні кола — це, очевидно, Москва та Польща. Польща ущасливила українську музику благодійним впливом мазурка і краков'яка. Читач "Львівських Вістей" може матиме деякі сумніви у віродостойність таких тверджень о д-ра Меллєра, але напевно не має їх читач німецького щоденника.
Для автора українська народна музика — це "no ma'us land", з якого черпав головно Мусоргський і третина довгої статті присвячена цьому московському композиторові. Ні одного слова про наших мистців-композиторів!
Може і незла воля руководила пером автора статті про українську народну музику. Він також не одинокий, що робить злу прислугу свому і нашому народові. Тут наша еміграця має перед собою чималу роботу. Є це проблема, якої розв'язка вимагатиме багато терпеливості й довгих літ праці та безпосереднього контакту нашого культурного життя з життям Европи.
Ж. П. 