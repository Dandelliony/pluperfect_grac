◦ ◦ ◦ ◦ ◦ ◦ ◦

Будівництво шляху Лопатин — Радехів. За методом ферганців розпочато будівництво шляху Лопатин—Радехів. До цих робіт з великим запалом приступили селяни. В перші дні на роботу вийшло 690 чоловік і 70 підвід з навколишніх сіл. Організовано взялися за роботу 78 селян села Миколаєва. Ця бригада з перших днів систематично перевиконує норму виробітку на 150 процентів. Серед них є вже і стахановці. Панасюк, С. Швець та Г. Дудкевич виконують денну норму на 200 проц.
Новий урожай картоплі. Рава Руська. (Телефоном). Колгосп ім. Ворошилова зібрав нові врожаї картоплі, вирощеної в парниках. Перші кілограми продано ресторанам.
Франківський концерт в клубі письменників. В клубі письменників відбувся концерт, присвячений літературній творчості Івана Франка. В програмі концерту була літературно-музична композиція майстра художнього слова А. Я. Бендерського, яку виконали артисти Львівської державної філармонії Лозицька, Йоха, Вернер і сам автор. На композицію склалися найбільш емоціональні фрагменти із зразків поезії і художньої прози Івана Франка, в яких чітко відображується обличчя тонкого лірика і палкого борця за соціальне і національне визволення українського народу. В літературну канву вплетено чудові пісні на слова Франка таких композиторів: Лисенка, Січинського, Степового, Кудрика, а також хвилюючі акорди невмирущих композицій Бетховена і Шопена.
Збірник "Археологія західних областей УРСР". Наукові працівники Львівського філіалу інституту археології Академії наук УРСР закінчують праці над виданням великого збірника про археологію західних областей України. Вони поставили собі завдання провести перегляд всього наявного археологічного матеріалу і на підставі цього дати синтезу історії общинного суспільства на Україні, тобто історії від появи первісної людини аж до раннього феодального періоду включно. Археологи Пастернак, Смішко, Круковський і інші в цілому ряді статтей висувають моменти, які вказують на тісний зв'язок первісного населення західних областей з східними областями України та іншими сучасними суспільствами, які жили на теперішніх просторах Радянського Союзу. Збірник буде ілюстрований конкретними матеріалами та картами, які відображатимуть поширення на Україні окремих культур в доісторичні і ранньоісторичні епохи. 