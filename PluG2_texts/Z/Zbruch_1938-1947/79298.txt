Пишім історію наших днів

Львів, 27 квітня.
Ми творили свою історію, наші діди, прадіди, та сучасне покоління виписували героїчними подвигами золотими буквами цілі сторінки рідної історії, а всежтаки мало-що залишилося для грядучих поколінь. Бо ми не дбали за зберігання цінних надбань наших предків, ми не вміли передавати сучасних подій, що ми їх переживали, яких ми були творцями, нашим нащадкам. Багато сторінок велетенської історії українського народу пропали для нас, вони були зреконструовані дослідниками нашої історії та культури — часто невдачно. Маємо чимало знатних людей, заслужених світочів народу, про яких не знаємо майже нічого з їх ближчої автобіографії. Не знаємо історії наших сіл та містечок. Не знаємо історії родів, що творили наше організоване, суспільне, культурне та політичне життя. А все через легкодушне ставлення нераз до преважних справ нації. Навіть найновіша наша історія визвольних змагань має чимало спірних місць. А чи залишилося багато пам'яток тих змагань? На жаль, дуже мало!
Воєнні дії та большевицька навала понищили дуже багато наших культурних та історичних пам'яток. Всежтаки ще неодно збереглося. Буде певно багато цінних пам'яток та документів, прихованих в різних сховках, неодні речі навіть дуже цінні можуть через незнання зовсім пропасти. Тому треба повести масово розшуки та обережно ставитися до всього старого, головно книжок та навіть звичайний афіш, чи яканебудь друкована, чи писана відозва, оповіщення, нпр. про якусь імпрезу, збори, відчит мають велике значення — це чейже також маленька частинка історії нашого організованого життя.
По наших селах живуть старі люди, які неодно пам'ятають з нашого минулого, з історії свого роду, рідного села. Треба з ними увійти в зв'язок і доцільною розмовою та питаннями видобути з їхньої пам'яті все те, що може бути цінним матеріялом для історика чи науковця-дослідника нашої культури і т. п.
Народна словесність українського народу пребагата. Якби не вона, багато дечого з нашої історії залишилось би нам непроясненим місцем, темною плямою. Польська та большевицька займанщина витворила дуже багато народних пісень, жартів, приповідок, переказів. Усе це пропадає безслідно, змінюється, забувається, бо грядуть нові події, твориться нова історія нашого життя. Конечно треба негайно приступити до зібрання того пребагатого матеріялу народної словесности та передати його в музей для упорядкування та використання нашим науковцям.
Наше організоване життя творять, ним кермують одиниці з рядів хліборобів, робітників, інтелігенції. Кожне товариство, чи установа — хочби при обмеженій з різних причин діяльності — роблять щось позитивного, дають щось корисного свому народові. Переглядаючи книги протоколів, прочитуючи звітування — дуже часто нічого не знаходимо, немов би ніхто нічого не робив. Це наглядний доказ, що провід недбайливо ставиться до власної праці, до своїх завдань, коли гейби з нехотя виготовляє звідомлення з діяльности установи, що нею кермує, в ній співпрацює.
Кожне село має визначних, для села заслужених людей, які вложили частину свого життя в розвиток села. Ці одиниці повинні писати спомини, щоб залишити прийдешнім поколінням історію свого села. Такі спомини, вміло писані — з чуттям, з любов'ю до народу, села і односельчан — мають велетенське значення. Вони з'ясовують життя села, відзеркалюють його настрої, переживання. Добре було би видати окремі поучення, як належить писати спомини, як писати протоколи з життя та праці організацій, як провадити родинні хроніки та в який спосіб забезпечувати історичні та культурні пам'ятки, документи і т. п.
Родинні хроніки — це окрема сторінка в писаній історії наших днів. Маємо в нашому народі багато заслужених родів, із славним іменням. Та лише дехто провадить родинну хроніку. Багато зпоміж них не знає історії свого роду. Отже треба усім тим, що повинні провадити хроніку, взятися до списування історії роду, до збирання родинних пам'яток, доки ще живуть старі члени роду. — Писання родинної хроніки повинно виходити не тільки зі становища даної родини, але передусім з національного становища. Не повинні ми в цій історії нашого роду нічого промовчувати, чи звеличувати, або перебільшувати, але все писати об'єктивно, безпристрасно. Такі хроніки матимуть велике історичне значення, неодна хроніка вкаже нам, що саме ми українці лягли в основу історії родів чужих народів, що ці роди мають український корінь, що вони походять з матірного українського пня. Неодна хроніка може стати дуже цікавим і знаменним історичним документом історичних зв'язків українського народу з европейськими народами та державами.
Воєнні дії, нова історична стихія не повинні відвертати нашої уваги від списування подій нашого недавньо-минулого і теперішнього, але навпаки треба посилити таку корисну акцію і масово її переводити в життя. Бо грядучі події можуть безлідно знівечити, запропастити все те, що ще збереглося перед знищенням. Киньмо клич в маси для вишукування і збирання та відповідного забезпечення різних документів нашого часу. Переведім фотографування зібраних пам'яток по наших музеях і приватних домах, видаймо опис таких збірок друком. Лихо не спить, може пожежа, чи інше стихійне нещастя знищити і ті наші придбання.
В акції збірки історичних пам'яток, культурних надбань та в списуванні подій нашого щоденного життя повинен взяти участь увесь наш свідомий загал.
Інж. Василь Баричко. 