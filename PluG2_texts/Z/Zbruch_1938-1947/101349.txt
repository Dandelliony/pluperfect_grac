До нових успіхів, колгоспники і колгоспниці Львівщини!

  Днями закінчила роботу перша обласна колгоспна нарада, в якій прийняли участь також працівники земельних органів. Нарада підсумувала перші успіхи колгоспів Львівщини, здобуті під керівництвом більшовицької партії. Небагато минуло відтоді, як трудове селянство після визволення від німецьких окупантів почало вільно господарювати на своїй, политій потом і кров’ю землі. Небагато минуло часу і відтоді, коли на Львівщині було створено перші колгоспи, в яких тепер провадиться розподіл перших наслідків господарювання.   Осінь показала, що ці наслідки справді блискучі. Вони наочно показують велику перевагу колективного господарювання над індивідуальним. Вони ще раз підкреслюють могутню силу колгоспного ладу на селі.   Радянська влада повернула селянам понад 60 тисяч гектарів землі, яку відібрали в них німці. Але шлях до заможнього життя, шлях до правильного і найбільш ефективного господарювання на цій землі лежить через створення артільних господарств. І це зрозуміло багато трудящих селян Львівщини. Не даром вони говорять тепер: «Селянська доля приходить з колгоспного поля». Життя підтвердило правильність цих слів, правильність шляху до заможнього і культурного життя, який вказаний селянству більшовицькою партією, великими вождями трудящих — Леніним і Сталіним, шляху, який перевірений на практиці міліонами селян Радянського Союзу.   Після виконання зобов'язань перед дуржавою, після створення насіньових та інших фондів, передбачених статутом сільськогосподарської артілі, колгоспники і колгоспниці одержують тепер на трудодні хліб та інші сільськогосподарські продукти. По чотири, по п'ять і більше кілограмів хліба припадає на трудодень в ряді колгоспів. В розповідях учасників наради — голів колгоспів ім. Івана Франка Краснянського району, ім. Сталіна Бібрського району; ім. Шевченка Глинянського району, які вміщені сьогодні в газеті "Вільна Україна" яскраво показано перші успіхи артільного господарювання.   — В цьому році — говорить голова колгоспу ім. Івана Франка тов. Андрущак, — ми виростили високий урожай, як озимих, так і ярих зернових культур. А картоплі у нас більше ще навіть, ніж ми мали в 1940–41 рр. По 500 центнерів картоплі з гектара зібрали ми в цьому році. З усіма сільськогосподарськими роботами ми вже давно впорались.   Про такі ж успіхи розповідають і голови колгоспів інших районів області.   Літній колгоспник артілі ім. Івана Франка Краснянського району тов. П. Вільшанський разом з своєю дружиною виробив понад 300 трудоднів. Він одержує біля 100 пудів хліба. Це стільки, скільки при індивідуальному господарюванні збирає вся селянська сім'я з двох з половиною гектарів посіву.   — Попередні роки мого життя — каже тов. Вільшанський, — пройшли в безпросвітніх злиднях, в безперервному поневірянні. З дитинства працював я на польських панів, а не мав навіть вдоволь хліба, жив напівголодний. В цьому році я вперше працював на вільній колгоспній землі, вперше зустрів я свою справжню долю.   Своїх перших успіхів колгоспники і колгоспниці Львівщини досягли наполегливою, самовідданою працею. Багато допомогла їм наша рідна радянська держава, багато допомогли їм і допомагають машинно-тракторні станції, які щодень все більше і більше оснащуються передовою сільськогосподарською технікою, покращують обробіток землі.   До колгоспів зараз надходять заяви трудящих селян, які виявляють бажання також стати на шлях артільного життя. Цей факт також свідчить про те, що в нашій області стає дедалі все більше селян, які переконуються на ділі в правильності колгоспного шляху.   Розквітає життя на галицькій землі, визволеній з кривавих пазурів німецьких фашистів. І чим далі буде поширюватись колгоспний рух, тим швидше буде підноситись рівень сільського господарства, тим більше буде зростати добробут трудового селянства.   Завдання партійних, радянських і земельних працівників подати колгоспам ще більшу допомогу в їх організаційно-господарському зміцненні. За перший рік існування колгоспів зроблено тільки початок, здобуто тільки перші успіхи. Тепер треба подбати, щоб ці успіхи не тільки закріпити, але й значно поширити. Шлях до цього лежить через завоювання в наступному році ще вищих врожаїв, через розвиток тваринництва й інших галузей сільського господарства.   Під керівництвом партії Леніна-Сталіна колгоспи нашої області в недалекому майбутньому стануть справді зразковими, а всі колгоспники заможними.   До нових успіхів, колгоспники і колгоспниці Львівщини!   Вільна Україна 