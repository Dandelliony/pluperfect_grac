З нових книжок.

Перед нами нова книжка, що вийшла друком в Українському Видавництві у Кракові, — "Божа Наука" — біблійний катихизм (понад 10 аркушів друку, великої 8).
Воно взагалі важко писати рецензію на шкільний реліґійний підручник. Такі книжки мають свій питомий зміст, що у всіх подібних підручниках однаковий. Різниця лише у підході оброблення матеріалу, підшукання відповідного викладу, системи обрібки та у більш чи менше цікавій, легкій та ориґінальній формі. Біблійний катихизм — "Божа Наука" первісно вийшов друком у Львові у двох накладах. "Божа Наука" мала в українській греко-кат. Церкві заповнити недостачу доброго, нового шкільного підручника для викладу Божого Закону. Правда, у нас щораз появлялися подібні підручники, але майже всі вони були з чималими недостачами та недотягненнями. Або сам виклад не відповідав найновішим научним вимогам, або форма була непродумана й неупорядкована, а що найважніше — в усіх них мова жахлива.
Щойно комісія досвідчених катихитів та мовознавців видала найвідповідніший під кожним оглядом біблійний катихизм — "Божу Науку". Цей підручник є висловом найновіших здобутків катихитичних шкіл, що за кордоном уже скрізь прийнялися.
Передусім важний у тому підручнику підхід до научного матеріалу. У ньому не накопичено безліч біблійних подій, головно зі Старого Завіту, в яких губився школяр, але дібрано лише те, що безпосередньо відноситься до центральної точки викладу — до Відкуплення людського роду.
Із Старого Завіту насвітлено лише ті події, що якслід ілюструють підготову людства до приходу Спасителя. На біблійному викладі сперто катихитичну науку, що колись подавана учням окремо — ставала для них нецікавою, сухою і абстрактною, яку учень не міг собі вповні присвоїти з тим, щоб залишилась вона в нього на ціле життя. У "Божій Науці" — вже цього нема. Катихитичний виклад безпосередньо і тісно звязаний в одну гармонійну цілість з біблійним і тому він цікавий, легкий і доступний для присвоєння його учням. Тимто "Божа Наука" — як научний підручник ще на довгі роки залишиться зразком для анальоґічних шкільних підручників.
Через воєнні переходи та звязані з ними умовини опинилась наша шкільна дітвора у межах нинішньої греко-католицької території без підручників для вивчення реліґії.
Тому на дуже щасливу думку впало "Українське Видавництво" приступаючи до перевидання "Божої Науки", виповнюючи в цей спосіб вповні одне із своїх преважних завдань.
Звичайно у нашому видавничому світі так водилося, що видавництва при передруках старалися вложити якнайменше праці й уваги, а передусім мету. Тимчасом кожна книжка це химерний твір. Кожного разу, коли має вийти вона у новому виданні, хоче своєї обнови. І саме "Українське Видавництво" добре се зрозуміло, та не пішло по лінії найменших коштів. Передусім, хоч мова "Божої Науки" у свому другому виданні без заміту, все ж тут і там найшлися слова, які треба було узгіднити з найновішими мовними правилами. Видавництво зрозуміло цю потребу та допильнувало належної обнови правопису. Одначе найважніше, що Видавництво зважилося зукраїнізувати ті слова, які у підручниках реліґійного характеру все грішили необоснованим нічим консерватизмом. Зрештою вже найвищий час зблизити мову реліґійних підручників до живої мови. Ясна річ, що Видавництво у свому підході було дуже осторожне і недозволяло собі на українізацію тих термінів, які, поруч своєї необоснованої форми, все ж мають у Церкві своє право громадянства і якраз так, а не інакше (хоч може подекуди нельоґічно) практично вживається.
Видавництво зовсім слушно приміром вжило форму "христитися", а залишило постарому: "хрещення", "євангелія" замісць "євангеліє", "єпископ" замісць "епископ", тощо.
Треба в похвалу Видавництву приписати і те, що воно, не оглядаючись на великі кошти, рішилося на виготовлення всіх тих кліш, які були у попередніх виданнях. Хоч нині кліші дуже дорогі. І так у новому виданні ми находимо аж 74 кліш.
Це є дуже багато! Сімдесятьчотири картинки у гарному викінченні мусять мати свій вплив на зацікавлення дитини научним матеріялом.
У часи, коли по наших школах вже давно перевелися стінні картини з історії біблії, ці картини в "Божій Науці" вповні задоволять цікавість дитини, виховно вплинуть на неї та облегчуть сам виклад. Видавництво не злегковажило собі також такої справи, як церковні пісні. Нині ледви чи є де по наших селах добрі церковні співаники. А така недостача дуже відємно впливає на орґанізацію реліґійного життя села.
І отже в книжці "Божа Наука" ми находимо коло 30 пісень враз з нотами і текстами. Є це пісні літурґічного змісту. Порівнюючи давні видання книжки з теперішніми ми завважали, що текст пісень нелітурґічного характеру мають справлену мову, а це теж свідчить про добрі інтенції Видавництва.
Навіть самі ноти з "Божої Науки" повинні звернути увагу всіх зацікавлених. Вони повинні поцікавитись цією публікацією та поширити ці пісні по селах, в яких дуже часто вони невідомі. А пісні не лише своєю мельодійністю та що важніше гарним, чисто літературним текстом дійсно заслуговують на поширення. Побажати б, щоби Видавництво на ниві виготовлювання шкільних підручників далі кермувалось цією провідною думкою дати своїй рідній школі якнайкращі научні підручники.
C. Р. 