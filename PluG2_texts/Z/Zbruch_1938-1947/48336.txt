"У попа була собака..."

Малий фейлєтон
Колись десь читав я якесь оповідання про те, як гарно бавився один хлопчиско.
Оригінально бавився: брав кусень сирого мяса, привязував до шнура, кидав голодному псові до рота й, коли той проковтував його, вишпортував мясо з горла.
І знову, і знову. І ще раз, і ще раз.
Дуже гарна забава!... Просто — прекрасна, можна сказати!...
Хлопчиско цей з думки мені не йде, коли чую про заходи в справі допомоги українському студенству.
Спочатку закричали всі одноголосно:
— Та, як? Та щоб ми тих 840 студентів без студії залишили? Ніколи! Ми, громадянство, на допустимо до цього!...
Уявляю, з якою полекшою в душі зітхнуло, почувши це, наше бідолашне студентство.
Крилатий час летів. Падали поволі гроші до карнавки й падала разом із ними студентська надія.
— Невже-ж не... Та ні — маймо терпець, почекаймо трохи!... Наше громадянстро нас не залишить!...
Гуділи ґазети про допомогу, друкували списки жертводавців, заклики до пожертв, заохоти, проєкти, постанови, резолюції...
Студентські надії поволі росли вгору, як росте стовпець живого срібла в термометрі.
— Ну, та ніхто ж не постоїть за нас, як наше рідне громадянство!
Час летів, як на крилах, поволі постукували грошеві лепти об денце карнавки й знову поволі падала студентська надія:
— Щось воно не теє... Невже-ж...
А ґазети знову шуміли про допомогу, друкували відозви, друкували заклики, заохоти, постанови, резолюції...
Підносився термометр...
Падали лепти до карнавки...
Падали студентські надії. Знову кричали ґазети про допомогу...
Зовсім, як у тій знаній нашій пісенці про попову собаку.
*
Славна Громадо! Скажіть, допомагаємо ми нашому бідолашному студентству, чи граємося у веселу забаву, як той дотепний хлопчиско з оповідання?...
Трифон Чугайстер. 