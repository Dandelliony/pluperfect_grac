Про деякі наші болячки

Львів, 13 серпня 1941.
В 30-ому числі нашого часопису писали ми про таку категорію людей, які покинувши свої продукційні самостійні варстати праці, або не маючи охоти відновляти знищені війною чи большевицьким руїнницьким режимом підприємства і господарства, притьмом пруть на державні чи інші платні посади. Значить, загніжджується в нас небезпечна для продукційного процесу посадоманія.
Та не тільки посадоманія у своїй звичайній формі загрожує нашому національному організмові. Проявляються уже й т. ск. "вищі" форми цієї суспільної недуги — директороманія. Значна частина цих завзятих шукачів посад не схильна згодитись працювати на скромніших становищах, які більш-менш відповідали б їх особистим кваліфікаціям і освіті, тільки шукають таких становищ, які давали б великі почесті, а мало — на їх думку — роботи. При цьому вони навіть не хочуть подумати про те, чи своїми професійними й особистими кваліфікаціями вони дійсно надаються на дані становища. Вони цю справу "вирішили" дуже просто — не зі становища загальнонаціонального і державного, — тільки виключно під кутом своєї особистої вигоди і карієри. Ця категорія кандидатів на "начальників" і "директорів" дуже часто настирливим способом покликується на свої дійсні, чи здогадні "заслуги" для нації, і їх ніяк не можна переконати в тому, що вони повинні бути трохи скромніші, не тільки для добра загалу, але й у власному інтересі.
Та серед цієї категорії "надлюдей" є ще й така група, яка взагалі не хоче братися до жодної громадської праці, тільки "поважно" проходжується по львівських бруках, все і всіх критикує і жде "аж усе унормується", і щойно тоді їх покличуть на "відповідне" становище. Між ними — на жаль — не бракує людей висококваліфікованих.
Вкінці треба що згадати і про таких, які є вже на більше або менше відповідальних становищах і тут досить часто зустрічаються з різними труднощами під час своєї роботи. Це бувають різного роду труднощі: брак досвіду, поведінка сторін, несправедлива оцінка наставників, образливий нераз і менторський тон представників начальства і т. п. Деякі з цих людей дуже скоро зражуються цими труднощами, кидають свої позиції і шукають менше відповідальних становищ.
Розуміється, що така надмірна скромність і страх перед відповідальністю тут не на місці і вони випливають з початкової стадії праці та з довголітньої нашої неволі. Наших людей не допускали до таких становищ, де треба самому рішати і проявляти стійкість поглядів, скорий орієнтаційний змисл, твердий характер і самостійність.
Ці рядки писані не на те, щоб відстрашувати вартісних людей від того, щоб займали державні та інші публичні становища. Навпаки, людей на такі становища треба ще дуже багато. Одначе йде тут про відповідній добір кандидатів і про те, щоб ці кандидати проявляли самокритицизм і передовсім самі здали собі справу з того, до якого роду праці вони найкраще надаються.
Вкінці ще раз підкреслюємо, що для вишколення відповідних фахівців на всякі адміністраційні і фахово-технічні становища треба конче зорганізувати, хочби покищо короткоречинцеві фахові курси, пам'ятаючи про те, що багато наших найкращих фахівців вимордували большевицькі банди.
М. П. 