Слухати і працювати!

З правдивою приємністю, з почуттям величезної полекші та вдоволення стверджуємо, що українські настрої у краю опановані настільки, що нормальна праця у зорґанізованих економічних та культурно-освітніх клітинах знову наладнана. Здебільша минулася вже і неоправдана недавнім фактичним станом річей радісна екзальтація і неоправдане пізніше надто велике пригноблення, що грозило заломанням духа, і перебільшене зацікавлення подіями широкого світа. Всі ті настрої, які відривали наших людей, зокрема наше село, від щоденних громадянських обовязків, притуплювали зрозуміння ваги "дрібних" справ, з яких складається життя, всі ті настрої, що ними ще так недавно жили українські маси — минулися вже настільки, що вони не шкодять поступові праці та не зупинюють ритму життя. Ще недавно били ми на алярм, накликували наших інтеліґентів по містах і селах та інтеліґентніших селян протиставитися всіми найбільш переконливими арґументами настроям зневіри та психозі політиканства, яке переступає межі здорового й потрібного зацікавлення політичними подіями. Здавалося, що треба буде довшого часу, щоб перемогти ті неґативні явища, які виринули у нас внаслідок зовнішніх подій. Але нині все триває коротше, все змінюється швидше, все життя пливе рвучкіше. І вже сьогодні ті недавні наші тривожні оклики — анахронічні, вони вже — зайві.
Переміг знову здоровий інстинкт української нації, так як перемагав завжди, коли тільки щось потрясло його нервами та вивело на якийсь час з душевної рівноваги. Зрозуміли повагу хвилини та небезпеку з такого потрясення, якщо воно мало б тривати довше, всі наші провідні громадяни, головно й у першу чергу керманичі наших господарських установ, та повели одностайно кампанію за проломання настрою дефетизму, байдужности інерції, "невтральности" та нервового вичікування — невідомо чого і кого. У цій акції оздоровлення атмосфери неостанню ролю відіграло "Діло": а правдивим задоволенням бачили ми відгуки цієї спільної нашої акції, яка тепер закінчується повним успіхом.
Той успіх видний особливо на загальних зборах, що їх проводять тепер ріжні наші установи. Нема випадку, щоб якісь збори не вдалися через брак кворуму або через відсутність зацікавлення предметом нарад. Образ теперішніх загальних зборів наших установ та орґанізацій безумовно інший, ніж бував раніше. Тямимо ті жалюгідні часи, коли — бувало — загальні збори наших центральних культурно-освітніх установ перетворювалися в терен заїлої кампанії "старих" і „молодих", "лівих" і "правих", коли не було зборів, на яких твереза конструктивна думка не мусіла б зводити гомеричних боїв із крилатою фразою, яка інколи переходила у рознуздану демаґоґію. Тямимо теж ріжні такі загальні збори, на яких не йшла боротьба за ідейний напрямок установи ані за участь у проводі, зате йшли безконечні дебати за сущі дрібниці: люди процесувалися прилюдно з немилими їм людьми, висували всякі подробиці орґанізаційного характеру, справи, які належали до внесків і запитів на кінці нарад, розростались до величини питань, які викликували зайві і непередбачені конфлікти, зречення, образи, перевибори вже вибраних членів управи і т. д. Під цим оглядом прийшла велика і замітна поправа. Цьогорічні весняні статутові загальні збори ріжних наших великих і малих установ та орґанізацій відзначаються найбільшою діловитістю. Скорочені до необхідного мінімум давніші довжелезні дискусії. Люди відчувають, що нема місця ані на надзвичайно подрібну аналізу та критику, ані на особисте амбіціонерство, ані навіть на таку широку демократію, яка проявлялась би у колєктивному вирішуванні всіх, великих і малих, справ. Осередок відповідальности знаменно пересувається в маси на одиниці, чи радше — на відповідальні провідні гурти, які користуються загальним довірям.
Очевидно, що такий стан накладає ще більшу працю і ще більшу відповідальність на тих провідних громадян. Такий стан міг би теж крити в собі зародки небезпеки, коли б тривав довго, бо міг би ослаблювати почуття колєктивної відповідальности в одних та викликувати нахили "диктаторства" в інших. Однак тимчасом, у таких обставинах, в яких сьогодні живемо, у тих нервових часах, коли маса швидше підлягає психозі, ніж зрівноважені окремі громадяни, в яких чинник розуму завжди стоїть понад чинником почування, — нині таке пересування тягару відповідальности — правильне і корисне. Очевидно, життя має свої вимоги і було б зле та непотрібно, коли б ми умовинами надзвичайного часу хотіли оправдувати нехіть розвязувати проблєми, які домагаються розвязки. Таких проблєм чимало і всі вони достаточно важні та поважні, щоб ними займатися та їх вирішувати. І саме нинішній час найкраще сприяє їхній розвязці, бо сьогодні люди не скачуть собі взаємно до очей, вони примирніші, згідливіші. Можна і треба ці настрої використати не на те, щоб приспати ріжні справи, лише, щоб їх ділово для загального добра вирішити.
Слухати і працювати! — кинули гасло деякі наші провідні господарські діячі. Те саме гасло повинно лунати сьогодні в усіх ділянках українського життя. Послух і праця на українському відтинку — нехай будуть українською відповіддю на все, що діється довкола нас.
ік. 