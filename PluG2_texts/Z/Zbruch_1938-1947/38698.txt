В музеї Івана Франка

У Львові, в будинку, де з 1902 року жив великий поет-революціонер Іван Франко — тепер організовано літературно-меморіальний музей.
В п'яти невеликих кімнатах розташовані речі, якими користувався поет. В одній з них, в якій находився робочий кабінет, все виглядає так, як було при житті Франка: на металевій підставі столу стоять дві чорнильниці і ручка, дерев'яна скринька, папка з монограмою "І. Ф.", тощо. Біля столу крісло поета, дві шафи-бібліотеки. Зберігся ріг на металевій фігурній підставі — подарунок відомої співачки Саломеї Крушельницької, зроблений поетові в 1913 році, з нагоди 40-літнього ювілею його літературної і громадської діяльності.
В другій кімнаті музею зібрані фотознімки Франка з М. Коцюбинським, Гнатюком та М. Драгомановим. Серед друзів Франка — визначні люди — сучасники: М. Павлик, М. Лисенко, Хведір Вовк, М. Мочульський, Уляна Кравченко, Наталя Кобринська, Ольга Кобилянська, Христя Алчевська та інші.
Третя кімната своїми експонатами розказує про Франка-мандрівника. Велика карта, виготовлена львівською художницею Морачевською, показує місця, де бував поет.
В жалібній кімнаті музею виставлені фото про похорон поета, проекти пам'ятника над його могилою, вінки, складені над його тлінними останками, жалібні плакати і його посмертна маска.
Окрема кімната відведена під бібліотеку творів Франка. Тут зберігатимуться також всі документи, що стосуються до вшанування пам'яти великого поета-революціонера. 