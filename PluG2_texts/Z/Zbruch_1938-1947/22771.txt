Що варті заяви льояльности?

(К) Кілька днів тому ми передали за польською пресою інтервю варшавського кореспондента "Юнайтед Пресс" з послом В. Целевичем. Ми подали теж кілька голосів польської преси з приводу цього інтервю. Сьогодні не ставимо собі завдання входити в оцінку змісту заяви п. Цілевича, ані не будемо аналізувати факту, що вона в такій а не іншій формі появилась. Хочемо тільки зупинитись над одною ориґінальною реакцією одного з польських голосів конкретно: львівського "Вєк-y Нового". Його передовик п. Н. висловив з нагоди цього інтервю думку, яка, маємо вражіння, в цій формі появилась уперше на сторінках польської преси.
Думка чи краще сказати: хід думок п. Н. приблизно такий: Польська прилюдна опінія нотує з вдоволенням українські деклярації льояльности, однак не вірить в їхню реальну вартість. Яка остаточна консеквенція такої льоґіки, що вже нераз мала місце? Признання — каже п. Н. — то Польша є супроти української проблєми безсильна. Бо казати, що українці все і при кожній нагоді будуть змагати, щоб "заспокоїти свої національні аспірації проти Польщі", вірити в те, що вони є і все будуть готові вхопити кожну руку, яка до них простягнеться із зовні, це значить, погоджуватися з висновком, що політика польська не має в українській справі що робити. Однак п. Н. уважає таке поставлення проблєми помилковим. Де причина — питає він — що не вважаючи на 20-тилітнє співжиття з польською державністю українське громадянство з нею так слабо звязане? Чому українським політикам, які деклярують льояльність для Польщі, грозить постійна небезпека що "терен зі своїми настроями їх здезавуує і їхні заяви перекреслить? Відповідь п. Н.: Драма розіграється на долі, на низах, тут треба змінити політичні умовини, серед яких ці доли живуть. Позискати ще одну заяву, яка деклярує вірність Польщі це річ без вартости поки на низах не зміняться справжні відносини. Отож треба — на думку п. Н. — в першу чергу змінити такі елєменти цих відносин, які впливають на поставу українських мас. Треба приступити до реалізації конечних — додаймо: і примітивних — постулятів, які не заторкують польських інтересів та які виконати треба, незалежно від конюнктури, незалежно від такої чи іншої заяви льояльности, а саме виконати треба хоч би тому, бо вони слушні. Ось нпр. постуляти громадянської рівности, що випливають з конституції і з фактичної та безспірної племінної окремішности українців, або постуляти виконання громадських прав, теж конституцією забезпечених.
Ориґінальність цього ходу думок не лежить у самому їх змісті, лише в пригадці польському громадянству, що не можна другого кроку ставити перед першим. Другим кроком є заява льояльности чи вимога, щоб її складати — без відповідної реальної підбудови, якої вона була б льоґічним — у політичному сенсі — наслідком. Не заява творить умовини, порядкує їх, справляє їх в одно річище, себто розвязує політичну проблєму, лише навпаки: змінена політична проблєма впливає на політичну думку. — якої ланками є тоді поодинокі політичні акти чи заяви.
Справді політика потребує відповідної температури. Ані абсолютне зеро ані точка кипіння настроїв не є такою пригожою температурою. І тому на нашу думку, висновки п. Н. треба би справити в одному: виконати конечні постуляти лише з тієї рації, що вони є слушні, треба саме тому, щоб витворити температуру, якої вимагає яканебудь політика. Це, так би мовити, вступ до неї. Ствердження, що польське громадянство не довіряє ніякій українській заяві льояльности є саме ствердженням, що в сьогоднішніх умовинах ніяка розумна політика на українському відтинку неможлива. Треба попробувати зробити її можливою. Це станеться тільки після введення в життя постуляту громадянської рівности, після виконання засадничих прав, що випливають з конституції. Лише в умовинах тієї рівности можливе дальше взаємне вирівнювання, заспокоювання вищих, національно-політичних потреб. Траґедією польсько-українських взаємин було те, що громадянську рівність польська сторона пересувала в площину політичну: вона жила в постійній тривозі, що в умовинах громадянської рівности польський національний стан посідання меншатиме в користь українців. Ось у двацяті роковини цих взаємин польський публіцист доходить до точки виходу всякої політики: до рівности шанс перед правом. Ми свідомі, що це просте ствердження не таке просте у переведенні. Однак від нього треба починати. Здається, крайня пора заризикувати це переведення.
Тут стрінемось з боку величезної більшости польської публіцистики зі замітом: на які-небудь "реформи" брак сьогодні одного важного чинника, чинника часу. І тому треба залишитися при дотеперішній політиці, яку змінити в обличчі грізного европейського положення неможливо. Зновуж доходимо до відомої вже квадратури кола: "Наперед льояльність, а потім реформи". Заслугою п. Н. вважаємо те, що він свому громадянству пригадав функціональний звязок, який істнує поміж льояльністю і політикою, себто, що перше безвартісне; коли неможливе друге. Він не бавиться в пустомельство чи можливо відвернути чергу цих двох понять, лише радить таки... робити політику. Що правда, радить це скромно, бо — починати від громадянських прав. Але і це треба нарешті колись зробити. І чим пізніше, тим трудніше. Найбільша нинішня трудність — загаяний 20-тилітній час! 