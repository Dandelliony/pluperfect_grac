◦ ◦ ◦ ◦ ◦ ◦ ◦

До заяви Лотіана про фінансові ресурси Англії
ЛОНДОН, 26. (ТАРС). Коментуючи заяву англійського посла в США Лотіана представникам преси, фінансовий оглядач газети "Ньюс Кронікл" пише, що, не зважаючи на відсутність офіціальних даних, на початку війни було відомо, що Англія має золотий запас на суму коло 600 млн. фунтів стерлінгів. Можна гадати, що одержані згодом золото і іноземна валюта плюс суми, виручені в результаті експортної торгівлі з США і шляхом продажу іноземних цінних паперів, становлять ще 200—300 млн. фунтів стерлінгів. Було б помилковим думати, що суми, виплачені за воєнні матеріали, які імпортувалися Англією з США, вже тепер створили в англійському запасі золота і доларів таку бреш, яка може викликати занепокоєння. Однак, тепер поставки воєнних матеріалів розширюються, відповідно до чого повинно прискоритися витрачання англійських фінансових ресурсів.
Забастовка робітників в Сент Мері Грей
НЬЮ-ЙОРК, 26. (ТАРС). Газета "Нью-Йорк Таймс" передає, що в Сент Мері Грей (в 15 милях на південний схід від Лондона) почалась забастовка робітників, які входять у добровільні загони місцевої протиповітряної оборони. Робітники вимагають поліпшення житлових умов.
Прибуття генерала де Голля в Англію
ЛОНДОН, 25. (ТАРС). Як передає агентство Рейтер, сьогодні після своєї поїздки у Французську Екваторіальну Африку в Лондон прибув генерал де Голль. Опівдні він був прийнятий англійським прем'єр-міністром Черчіллем.
Переїзд деяких французських урядових установ у Париж
НЬЮ-ЙОРК, 23. (ТАРС). Як повідомляє агентство Ассошіейтед Пресс з Віші, представник офіціальних кіл заявив, що деякі французські урядові установи недавно були переведені в Париж. Важливіші урядові установи залишаються у Віші. У Віші залишаються також іноземні дипломатичні представництва і іноземні кореспонденти.
Французські газети вимагають віддання до суду Лебрена
НЬЮ-ЙОРК, 26. (ТАРС). За повідомленням "Нью-Йорк Геральд Трібюн", французські газети вимагають віддання до верховного суду колишнього президента Франції Лебрена за нерішучість і бездіяльність.
До перебування в Софії болгарського посланика в Берліні Драганова
БЕРЛІН, 26, (ТАРС). Як передає німецьке інформаційне бюро з Софії, болгарський посланик у Берліні Драганов прибув у Софію для доповіді. Сьогодні Драганов, очевидно, буде прийнятий прем'єр-міністром Болгарії Філовим і міністром закордонних справ Поповим. Потім передбачений прийом Драганова царем Борисом. Перебування Драганова в Софії знаходиться в центрі уваги. В зв'язку з тим, що болгарські державні діячі тепер не поїдуть у Берлін, поширилася чутка, що Драганов привезе особисто протокол про приєднання Болгарії до пакту трьох держав для підписання його на місці. В добре інформованих колах, однак, це спростовують з посиланням на те, що це питання тепер не є актуальним.
Заява англійського посла в США
НЬЮ-ЙОРК, 26. (ТАРС). За повідомленням вашінгтонського кореспондента агентства Ассошіейтед Пресс, англійський посол в США Лотіан після розмови з президентом Рузвельтом заявив, що він виклав Рузвельтові становище Англії. Лотіан заявив, що Англія має потребу в літаках, озброєнні, суднах і фінансовій допомозі. Однак він заперечував, що обговорював з Рузвельтом питання про фінансову допомогу. За словами Лотіана, Рузвельт не дав ніяких обіцянок і зобов'язань.
Англія має намір придбати в США воєнні кораблі
НЬЮ-ЙОРК, 26. (ТАРС). За повідомленням лондонського кореспондента газети "Нью-Йорк Геральд Трібюн", англійський посол в США Лотіан привіз з собою в Вашінгтон меморандум, в якому говориться, що для захисту свого торгового флоту Англія має негайну потребу в закупці або одержанні позичково від США 3 лінкорів, 6 крейсерів і 100 есмінців. Очевидно, Рузвельт і Лотіан вчора обговорювали цей меморандум.
ЛОНДОН, 26. (ТАРС). Як передає агентство Рейтер, в авторитетних лондонських колах заявляють, що повідомлення нью-йоркської газети про те, що Лотіан привіз з собою меморандум, в якому висловлюється бажання англійського уряду купити, арендувати або одержати позичково у США 3 лінкори, 6 крейсерів і 100 есмінців, є необгрунтованим.
Італо-грецька війна
РИМ, 28. (ТАРС). Італьянське командування повідомляє: "На грецькому фронті загони противника, які висадилися на побережжі Епіра, були частково знищені, частково взяті в полон разом з своєю зброєю. Наша авіація провела численні атаки в усій зоні операцій. Неодноразового бомбардування зазнали укріплення острова Корфу. В районі Дураццо наші винищувачі збили два ворожих літаки.
Авіація противника зробила нальоти на острови Лерос і Стампалія (Додеканезські острови). Пошкоджено кілька будівель. Вбитих і поранених немає. Збито 5 літаків противника.
Ворожі літаки скинули бомби на Ассаб; є один убитий і 4 поранених. Матеріальна шкода незначна".
АФІНИ, 26. (ТАРС). Верховне командування грецької армії повідомило увечері 25 листопада: "Наші війська, продовжуючи просування вперед, зайняли кілька нових позицій. Авіація противника піддала бомбардуванню кілька міст і сіл всередині країни. Є кілька вбитих і поранених. Ні один воєнний об'єкт не потерпів".
НЬЮ-ЙОРК, 26. (ТАРС). За повідомленням агентства Ассошіейтед Пресс, грецькі війська вступають в околиці Аргірокастрона. Тяжкі бої відбуваються на південний захід від Аргірокастрона, де греки загрожують відрізати відступаючі італьянські війська. В центральному секторі італьянські війська залишили свої укріплені позиції на горі Островіці. В районі Поградєца грецькі кавалерійські частини переслідують відступаючі італьянські війська.
В грецьких колах заявляють, що втрати, як у грецькій, так і і в італьянській арміях порівняно невеликі. Грецька авіація бомбардувала в Албанії Берат, Ельбасан і Тепелене.
Колона грецьких військ, яка просувається з Корчі, захопила 200 італьянських грузовиків і різні воєнні матеріали в районі Поградеца. Взято в полон кілька сот італьянців.
Англійські повітряні сили 24 листопада піддали інтенсивному бомбардуванню Дураццо.
За повідомленням агентства Юнайтед Пресс, грецька преса твердить, що більша частина італьянської головної лінії оборони на північному березі ріки Девол зруйнована. Грецькі війська вступили в Поградєц. Італьянські війська відступають до лінії оборони на ріці Шкумба.
БЄЛГРАД. 26. (ТАРС). Газета "Політіка" повідомляє, що італьянські війська стараються укріпитися на другій лінії оборони. На південному фронті греки зайняли Конісполіс. На центральному фронті греки зайняли містечко Фурка.
Як повідомляють афінські газети, кривавий штиковий бій на горах біля Корчі тривав 9 днів. Грецькі війська показали при цьому високі бойові якості.
В комюніке міністерства громадської безпеки повідомляється, що італьянські літаки зробили наліт на грецькі міста і села у внутрішній частині країни. Бомбардування зазнали Ліксуріон і Аргостоліон (острів Кефаллінія), місто Корфу і кілька сіл на острові Корфу, а також кілька сіл в районі Епіра і інших частинах країни.
За повідомленням агентства Юнайтед Пресс, всього греками взято в полон 7.000 італьянців.
ЛОНДОН, 26. (ТАРС). Кореспондент агентства Рейтер повідомляє з Афін, що, за одержаними там відомостями, грецькі війська, зайнявши місто Поградєц в 20 милях на північ від Корчі, тепер знаходяться на шляху до Ельбасана, який розташований в 75 милях на північ і є вузлом двох доріг, що ведуть до порту Дураццо. Греками зайнято також місто Москополе, невеликий гірський курорт у 10 милях на північний захід від Корчі. В районі Корчі греки виявили багато дрібних італьянських частин, які залишилися там. В результаті операцій грецьких військ італьянська дивізія була розбита і відступила в безладді. Крім того, 3 італьянських батальйони були розігнані і переслідуються грецькою кавалерією.
В процесі воєнних операцій, які мали місце 24 листопада, греки захопили 8 кинутих італьянцями важких гармат, 100 важких грузовиків, велику кількість ручної зброї, а також різного роду воєнні матеріали. В даний час у руках греків знаходяться десятки італьянських танків. 