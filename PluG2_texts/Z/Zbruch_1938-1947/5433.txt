Ювилей 950-ліття Хрещення (торжества з тої нагоди).

Преосвященний Єпископат Галицької Церковної Провінції, зібраний на Конференції у Львові дня 23. грудня 1937. року, рішив торжественно святкувати 950-літній Ювилей Хрещення наших предків у 1938. році та видати з тої нагоди спільне Пастирське Послання.
Заки Послання буде написане й одобрене Єпископами, Митрополичий Ординаріят подає до відома Всечесному Духовенству й Вірним те рішення Єпископів. У звязку з тим утворився у Львові Комітет під головством Президента Ґенерального Інституту Католицької Акції п. д-ра Маркіяна Дзеровича. Комітет доложить усіх заходів, щоб торжества такого світлого й рідкого Ювилею принесли народові якнайбільший хосен.
Поручаючи Духовенству й Вірним праці Комітету, Митрополичий Ординаріят взиває так підготовити ювилейні торжества, шоб у них якнайглибше передати народові свідомість великої Божої благодати, якою є належати до Христової Католицької Церкви, в якій наші предки охрестилися, та свідомість усіх правд віри, що відносяться до тої Церкви і до діла помирення Церков, або, як кажуть, зєдинення — унії, завершеної на Фльорентійському Соборі й відновленої у нас Берестейським Собором.
Митрополичий Ординаріят дуже поручає Всечесному Духовенству в усіх Службах Божих випрошувати з неба потрібні для цілого народу ласки для утвердження його у св. вірі, збереження його у св. Божій благодаті й духовного поступу у христіянському католицькому житті.
Від Митрополичого Ординаріяту 
† АНДРЕЙ, Митрополит.
Львів, дня 1. березня 1938. 