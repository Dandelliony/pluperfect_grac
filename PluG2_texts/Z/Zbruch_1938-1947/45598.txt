Впорядкування районного центру

Навколо м. Янова розкинулось багато сіл. Ще не так давно містечко не являло собою якогось культурного центру для жителів околишніх населених пунктів. Навіть самим янівцям у разі захворювань доводилось їхати за 20 кілометрів у Городок або у Львів.
Тепер Янів — районний центр. Відповідно своєму призначенню міняється його обличчя. Зараз тут відкрита поліклініка, лікарня, пологовий будинок, дитячий садок. У цих закладах працює понад 50 медичних працівників.
Поруч з цим містечко збагатилось культурними установами: є звуковий кінотеатр, дві бібліотеки, в яких налічується понад 3 тисячі книжок. Значно розширилась мережа культурно-освітніх вогнищ на селі. В районі є 26 сільських клубів і при них бібліотеки, книжний фонд яких складає 5.000 томів художньої і політичної літератури.
Особливу увагу приділено благоустрою вулиць. На будівництво тротуарів відпущено 18.000 карбованців. За ці гроші буде прокладено понад 600 метрів тротуарів. Будівництво їх іде повним ходом. Вже виконано понад дві третіх робіт. Перші роботи по приведенні містечка в культурний, красивий вигляд увінчані побудовою пам'ятника великому генію людства В. І. Леніну.
Б. Ющук, інспектор народногосподарського обліку. 