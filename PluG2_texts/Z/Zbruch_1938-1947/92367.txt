◦ ◦ ◦ ◦

Доповідь для вчених. 22 вересня у Львівському інституті літератури Академії Наук УРСР відбулась наукова доповідь професора О.К. Дорошкевича на тему: "Українські літературні теорії в 40-60 рр. XIX сторіччя". Глибоко змістовна і проблемна доповідь професора Дорошкевича одержала високу оцінку і викликала активне обговорення присутніх. Виступали академіки М.С. Возняк, Ф.М. Колесса, професори Романченко, Рудницький, Свенціцький та інші. Доповідь крім наукових працівників філіалу Академії Наук прийшли послухати і вчені державного Університету ім. Івана Франка та педагогічного інституту.   В Президії Академії Наук УРСР. Президія Академії наук УРСР під головуванням Героя Соціалістичної Праці президента Академії О.О. Богомольця обговорила питання про підготовку до ювілейної сесії Академії, присвяченої її 25-річчю і затвердила порядок проведення ювілею. 26 вересня в приміщенні ордена Леніна Академічного театру опери та балету відбудеться урочисте засідання представників наукових, радянських, партійних і громадських організацій, на якому президент Академії О.О. Богомолець виступить з доповіддю «Академія наук УРСР за 25 років її існування». 27 вересня відбудуться загальні збори Академії, де буде заслухано доповіді академіків Білецького, Палладіна, Патона і члена-кореспондента Академії наук Протопопава. 28 і 29 вересня проходитимуть засідання сесії, на якій будуть заслухані 76 доповідей з питань розвитку 7 громадських, фізико-математичних, хімічних, біологічних і технічних наук за роки існування радянської влади на Україні. (РАТАУ).   "Обережно! Свіжо пофарбовано". Днями Львівський державний польський театр показав ще одну нову прем'єру, це вже третю за короткий час. Після глибоко трагічної драми Метерлінка «Бургомістр Стільмонду» театр поставив веселу, дотепну французьку комедію «Обережно! Свіжо пофарбовано» Р. Фошуа. Це гостра сатира на дрібноміщанську мораль та на міщанське ставлення до мистецтва. Для нас здається дивним осміяне в п'єсі явище, що великий художник може вмерти у злиднях, не знайшовши у сучасників зрозуміння свого таланту, а коли після смерті його нарешті визнають, то його мистецька спадщина стає здобиччю, наживою спекулянтів. Забуваючи про серйозність проблеми, глядач сміється над гостро окресленими типами, над комедійними ситуаціями, милується з майстерної досконалої гри акторів. Роль провінціонального лікаря Гадаріна — творча вдача артиста Леліва. В створенні цього образу артист зміг поєднати свій талант з філігранною майстерністю. Вдало використовує ефекти жестів і міміки артистка Лозінська. Дружина лікаря в її виконанні — гротесковий, комедійний образ. Нелегко було створити на комедійному тлі єдину, наскрізь драматичну постать служниці Урсули, але це блискуче вдалося артистці Жичковській. Глибоко зворушливий тембр голосу, скромна, без зовнішніх ефектів гра допомогли їй створити справжню, живу Урсулу. В спектаклі немає невдалих або погано, недосконало виведених образів. Ансамбль акторів приємно вражає своєю зіграністю, високою майстерністю. В цьому велика заслуга режисера Броніслава Домбровського. М. Рудницький   Сьогодні в театрах і кіно.  Музично-драматичний театр ім. Лесі Українки (вул. Скарбківська, №1) «НАТАЛКА ПОЛТАВКА» народна опера на 3 дії музика М. Лисенка. Початок вистави о 18 год. 30 хв. Квитки продаються в касі театру від 10—2 та від 4 до початку вистави. 25 і 26 вересня відбудуться концерти окружного ансамбля військ НКВД Укр. Округа. Художній керівник Гв. капітан Госачинський. Початок о 18 год. 30 хвилин. Державний польський драматичний театр (Ягелонська, 11, тел. 2-78-85). «Обережно, свіжо пофарбовано!» Початок о 18 год. Театр естради і мініатюр (Львів, пл. Смольки, 5, тел. 2-93-17) сьогодні та щодня «В ритмі джазу та пісеньки». Кіно: АМПІР — «В ім'я Батьківщини». КАСІНО — «Пісня про любов». В головній ролі Ян Кепура. МІРАЖ — «Подруги». МУЗА — «Весілля». ПАРК — «Північна зірка». ЄВРОПА — «Секретар райкому».   Вільна Україна 