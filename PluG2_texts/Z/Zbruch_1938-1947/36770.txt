Посмертні згадки

† Ольга Кульчицька
На днях надійшла до нас вістка, що ще 29. березня ц. р. померла у Львові Ольга Кульчицька.
Кульчицька була донькою судового радн. Кульчицького, який перед світовою війною вів адвокатську канцелярію в Косові. Разом зі сестрою Оленою дістала вона дуже дбайливе виховання. Обі сестри замолоду подорожували, вивчали чужі мови й багато читали. Коло 1910 р. враз із сестрою пересилились до Перемишля та почали вчителювати. Від того часу прожили повних тридцять літ у надсянській столиці.
Ольга Кульчицька була спеціялісткою ручних робіт і навчала цього предмету в ґімназії. Її ділянка, погорджувана в жіночих гімназіях, аж по війні набрала значіння. Тоді стало відроджуватись народне мистецтво і почали впроваджувати його до нашого міського побуту. Ольга Кульчицька любила й розуміла вишивку і в цій ділянці заблис її талант. Удвох із сестрою, перша стала примінювати вишивку до одягу та стилізувати на народній лад. Вже в перших повоєнних роках оснувала вона в Перемишлі килимярську робітню. Із її ткацьких варстатів виходили килими, що мали у знавців свою ціну. Вони були одною з перших спроб відродження нашого килиму.
Тихо згасла Ольга, услід за своєю матірю, що померла пів року тому. Та вдячна перемиська земля збереже їй вічну згадку. Бо хоч не звідси родом, то працею цілих трицять літ вона їй служила. А мистецьке її зусиля діяло звідси на цілий край. В. Їй П. † Константин Дигдала
Дня 15. травня помер у Кракові у військовій лікарні червоного хреста Константин Дигдала, 28-літний вояк б. польської армії, як ще одна зайва жертва за чужі інтереси. Уродився у Вовчухах п. Городок. Працював як лісник у Шегинях коло Перемишля. Поховано його на військовому цвинтарі в Кракові дня 17. травня ц. р. при участі гр-кат. священика, німецького і польського, чети полонених з вартовими і принагідних громадян. В. Й. П. 