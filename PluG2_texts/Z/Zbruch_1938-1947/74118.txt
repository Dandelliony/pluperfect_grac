За суспільну врівноваженість

Львів, 5 грудня.
Є уклад і розклад життя. І є носії життєвого укладу, що зовуться будівничими, творцями життя. Але є теж носії розкладу, яким не від речі було би надати назву руїнників.
В тій історичній пробі, що її переживаємо, мусимо до самих глибин зрозуміти ту істину, про яку не без сорому треба безустанно пригадувати багатьом метачам розкладу, а саме:
— Героїчне буває не тільки терпіння, але є й героїчні будні...
Та ніхто ніколи не чував, щоб будні, спрямовані на розклад, були героїчними. Навпаки там, де вивершувався героїзм, життя укладалося, росло і переливалося повнотами своїх кипучих змістів.
Тому під цей час треба мати на увазі деякі правди, без яких навіть солідна людина може стати метачем розкладу.
Треба мати на увазі першусього те, що невідкличними прикметами маси це: вагання і нахил до паніки. Тому в сьогоднішні часи першою передумовою суспільного будівництва це — велика зрівноваженість. Поправді творити, а не розкладати життя в сучасних умовах зможе тільки та людина, в якій нема вагання, ні нахилу до паніки навіть тоді, коли середовище праці насправді неспокійне, нервове й повне несподіванок.
Хто має змогу вживатися в життя ширших прошарків громадянства, міг би назвати наш час часом відчування. Це торкається головно відтинків нашого суспільного життя. Тимчасом саме на тих відтинках треба нам передусім праці, в якій навіть слова, а не то почуття, мусять бути завсіди на місці. Бо в нинішніх часах слова легко можуть бути виявом мітоманії, цебто звички говорити неправду без ніякої потреби або й на власну шкоду. Бо хто потрапить з воєнних чуток виловити правду і то саме таку, що залишиться правдою не тільки на сьогоднішній, але й на завтрішній день?...
Одне слово: метачами розкладу під сучасну хвилину бувають не тільки ті, до яких не доходить ніякий розважний голос. Метачами розкладу під сучасну пору можуть стати навіть люди з самими позитивами в душі, але такі, що розійшлися зі зрівноваженістю в праці, також в її  виявах.
Без такої зрівноважености наші суспільні будні ніколи не будуть героїчні. 