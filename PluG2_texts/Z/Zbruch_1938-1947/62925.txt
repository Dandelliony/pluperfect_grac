Карло Май — письменник пригод

У соті роковини народин німецького письменника
Хто з нас за молоду не читав повних фантазії та описів неімовірних пригод повістей Мая. Уява молодих читачів переносилась у слід за думками автора в кустарі Курдистану, піски нубійської пустині, в оази північної Африки, то знову мандрувала скелистими проваллями Кордилієрів, щоб спочати при вогнищі вігваму непереможного Віннету.
Донедавна прийнялося переконання, що Карло Май змальовував свої великі пригоди подорожника при писальному столі, що він не бачив жодного краю, про який він писав. Всі 64 томи його повістей повстали тільки на основі велетенської фантазії письменника і його точних студій географії різних країв.
Це твердження прийнялося загально, але воно, як виявляється, неправдиве. Бо Карло Май писав свої повісті на підставі власних обсервацій, на підставі точних студій країв, у яких він бував. Карло Май відбув три подорожі до Америки та одну велику подорож на Схід.
Першу подорож до Америки відбув письменник ще дванадцятилітнім хлопцем без сотика в кишені і тоді мусів заробляти на прожиток, як паляч. Друга подорож до Америки припадає сім років пізніше. Тоді Май перебував на півночі і на заході Америки. Найкращим доказом, що Карло Май відбув свої подорожі до Америки — це його англійська мова із своєрідною вимовою, якої вживають американські моряки, портові робітники і жителі прикордонних західних околиць.
Третій раз їздив Карло Май до Америки в 1908 р. Живим свідком тієї подорожі була дружина письменника, бо цим разом він їздив разом із нею. Крім цих подорожей їздив ще Май до Африки і на Близький Схід. Від 1863—1879 рр. тривала його подорож до Північної Африки через Італію. Найкращим доказом, що таку подорож автор відбув, є його добре знання арабської мови і звичаїв. На рік 1899 припадає велика східна подорож Мая. Його плани виїхати до Індії розбилися, тому що пошесть, яка саме тоді там панувала, не дозволила письменникові виїхати до того краю. Він перебував тільки на Цейльоні.
Закиди, що Карло Май писав при свойому столику свої фантастичні повісті, тепер опрокинені і таким чином направлена кривда, що її довгий час йому завдавали. Повісті Карла Мая діждалися величезних накладів у різних мовах світу. Його повісти були теж перекладені і на українську мову і наша молодь, неменше інших, зачитувалася в Майових описах далеких цікавих країв.
25 лютого ц. р. минуло саме сто років від народження цього великого популярного письменника-подорожника. 