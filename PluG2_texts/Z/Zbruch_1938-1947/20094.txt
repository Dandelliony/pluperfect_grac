◦ ◦ ◦ ◦ ◦ ◦ ◦ ◦ ◦ ◦

Олександер Унінський, знаменитий піяніст, І. лавреат Шопенівського конкурсу, гратиме у Львові у пятницю 17 ц. м. Унінський належить до першого ряду сучасних піяністів.
Замкнули складницю О.С.У.К. у Динові. З Перемишля пишуть нам: Дня 14. III. ц. р. поліція в Динові опечатала районову складницю О.С.У.К. у Перемишлі. Управителя складниці п. Ґулу після ріжних перипетій виселили.
Завізвали українських священників на переслухання на час, коли вони відправляють Службу Божу. Громадяни села Вишенка, пов. Городок, між ними два священники: о. декан Радзикевич і о. Антін Поточняк, внесли протест проти переведення громадських виборів. Предсідник громадської виборчої комісії лісничий з Верешиці Куліковський завізвав усіх підписаних на протесті на переслухання на неділю 12-го ц. м. на годину 10-у. Невже п. Куліковський не знає, що священники в тому часі відправляють Службу Божу, а вірні, яких п. Куліковський взивав на переслухання, беруть у тій відправі участь?
Ревізія в читальні. Постерунок поліції з Журавна — 3 особи — перевів 1-го березня ц. р. докладну ревізію в домівці читальні "Просвіти" в Протесах. Ревізія тривала від години 8-ої рано до год. 15-ої. У висліді забрали з бібліотеки "Байки" Глібова й "Українське життя в давні часи". Ревізію переведено з доручення староства в Жидачеві.
Гранатою у вікно. В Серафинцях, повіт Станиславів, невідомий заподій кинув крізь вікно до мешкання купця Мозеса Шпедіґа артилєрійську ґранату, наповнену порохом. Експльозія знищила підлогу, стіл і вікно.
Поширили працю почтових аґенцій. Дирекція Округи Почт і Телєґрафів повідомляє, що в почтових аґенціях Новотанець, пов. Сянік, Горуцько, пов. Дрогобич і Брусно Нове, пов. Любачів — заведено телєфонічну і телєґрафічну службу в обмежених деяких годинах.
Зріст еміґрації з Польщі. Згідно з офіційним звідомленням адміністраційної влади в лютому ц. р. виїхало з Польщі 1.229 еміґрантів. Найбільше число еміґрантів припадає на краї Південної Америки, куди виїхало 564 особи. До Північної Америки виїхало 359 осіб, до Канади 174. Еміґрація до европейських країв була невеличка й охоплювала дві країни: Бельґію і Францію, куди виїхало 95 осіб. У порівнянні зі січнем у лютому замітний зріст числа еміґрантів; у січні виеміґрувало 665 осіб. 