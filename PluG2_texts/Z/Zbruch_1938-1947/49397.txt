З Володави до Холма

На горбку перед Вириками, немов на сторожі, стоїть пять вітряків, як вояки, рамена могутніх крил піднесені нерухомо вгору, немов до присяги, в може кличуть до неба за пімсту за старі кривди місцевого українського населення. В селі рух, нині вистава. Ставлять "Гриця". Перед школою, де вистава, зібрана групка підростків, що цікаво заглядають через вікна. — Чому не йдете до середини? — питаю. — Та ми, — відповідають, — польські, нібито католицькі, боїмося, щоб нас там не били. Поговоривши з управою місцевого УОТ-ва, підсміхнений вводжу цілу ґрупку на салю. Як пізніше показалося — ніодин із них не вміє говорити по-польськи. Це діти т. зв. "перешитків", їх батьки ще недавно покинули віру своїх предків, але з цих юнаків будуть ще свідомі, тверді українці.
На другий день по виставі їдемо дальше. По півторагодинній їзді ми в селі Любень. Довкола ліси, а серед села високі вежі нової церкви, два роки тому ще костела. Перед церквою при дорозі висока могила, березовий хрест, вінок з кільчастого дроту, тризуб і напис: "Борцям за волю України". Кажуть, що на могилках поховані українські вояки, лише не знати точно де, бо недавні польські господарі все позмінювали, поперевертали, щоб затерти всі сліди українства цих земель... Старі дідусі оповідають, що колись тут були могили, ще Богунових вояків, що тут на схід від Парчева, за переказами, громили ляхів.
Чергове більше село, багато садів, ще більше придоріжних дерев і то верб, це — Кривоверба, осідок волосн. управи. Вечорами на рефератах саля набита слухачами, багато питають, роблять усякі завваги, люблять навіть референта "пригнути". Одначе робота на селі, при величезному зусиллі деяких ідейних одиниць іде пиняво, діють ще якісь підземні сили, але вони вже кінчаються, їх енерґія вигасає, мусить уступити місце стихії народнього відродження.
Дальший етап — село Коденець: гайок і ґрупа хат, ґрупа хат і гайок, немов засохлий букет. Це родинне село старих холмських діячів, послів, основників перших "Просвіт" і "Рідних Хат". Нині село це має свій стаж, та не спочиває на запліснілих лаврах, лише працює як колись, іде дальше на чолі інших володавських сіл.
Минаємо село Голю, що розкинулося рідкими хуторами на великому просторі, вступаємо до гостинної господинської школи, де вітають нас, крім пань учительок, сорок пар веселих смілих очей учениць. Тут, далеко від гамору міста, в глухій закутині, виховуються перші свідомі господині холмсько-підляського села.
Далі село Волосковоля, а за ним розлогі багна, що мов живе срібло в соняшнім сяйві виблискують крізь гущу лугів, численні круті доріжки, не значені на ніяких картах, а не завсіди знані навіть місцевим фірманам, вкінці на маленькім горбочку вирізане, мов під шнур, село Воля Верещинська. Це осідок волости, цієї самої назви, що мов гострим клином врізується вже в польські, а радше ополячені, чи пак окатоличені села.
Це — по словам місцевого енерґійного війта — "Камчатка". Сосновий бір і озеро, знову бір і розлогі болотища, там дальше цілий ланцюг синіх озер, що тепер аж виблискують і сиплять іскрами до сонця.
Тепер наш шлях звертається на південь на Холм. Дві години їзди від Волі Верещинської — і с. Верещин. Є неділя, година 5 пополудні, в церкві (перед тим пожежна реміза!) правиться вечірня, старенький священик, ще старший дяк, кільканадцять жінок та дідусів.
По скінченій вечірні зачинаю з дяками балачку.
— Нас тут, — кажуть — небагато, всього одна третина, решта — це самі поляки, от такі "переходні", але ми собі з ними дамо раду, вже маємо свою церкву, школу, кооперативу, дасть Бог, то все наше відберемо і украдені душі також. — При цих словах сивий згорблений дідусь в запалу й пересердя гупав в цілої сили сукатою палицею об землю.
За Верещином шість кільометрів село Сверщів. Монотонні володавські рівнини зникають, на обрії показуються щораз частіше невисокі горбки. В самому селі наше життя щойно орґанізується, ще є польська школа і "спулдзєльня". Питаю людей, чому так воно є? Рухають раменами й кажуть, що їх поляки перехитрили. — "Але тепер, як маємо свою школу й товариство" (вся українська молодь як один муж є членами УОТ) — кажуть — "то все втрачене надробимо". — Праця тут дійсно важка, бо польський двір, млин і тартак роблять своє.
Вже зникли сірі піскові вигони й широкі дороги, розмокла рілля чорніє, а колеса воза ледви вилазять з густого товстого болота, обійстя обширніші, заможніші. Перед нами Ципів. Гейби містечко, поверхова школа, модерний будинок волосної управи, на жаль, в середині сидять самі поляки...
Недалеко дороги стоїть гарна мурована церква, а в середині грають орґани й недавно прибулі "познаняки" виспівують свої "ґодзінкі", а наші при кожній нагоді тиснуться, мов оселедці, в малесенькій капличці на кладовищі. Одначе місцеве населення не погодилося з таким станом речі: веде завзяту боротьбу за свої права, працює як може й де лише може. Найкращий доказ — це гарно розбудована місцева кооператива, домівка УОТ, та вкінці хор, у котрому співає майже вся численна молодь. Коли я відїздив, то з вірою казали, що коли прибуду колись знову, то будуть мати свою стару церкву та у волосному уряді будуть працювати вже свої люди.
За Цицовом, село Сичин, перед селом хрест, а коло нього якийсь знищений памятник. Як пізніше я довідався, то цей памятник, побудований у річницю повороту на "лоно косцьола", знищили на кілька літ перед війною місцеві селяни, за що було багато тяганини, арештів, щоночі мусіло село на це місце ставити чотирьох вартівників. Серед села стріляє в небо своїми стрункими вежами майже нова гарна церква. В селі праця йде скорим ходом, мається вражіння, що це не занедбана Холмщина, але якийсь свідомий осередок.
Пільними доріжками добиваємося до шоси та по двогодинній їзді ми в селі Пнівно. Село назагал бідне, старенька церковця згорбилася і скулилася, мов столітній дідусь, здається ледво пережила цю зиму, перший сильний вітер і вона завалиться. Кооператива сховалася під соломяну стріху й немов дожидає там кращих часів. Ідейний священик і вчитель закотили рукави й тягнуть роботу, якої сліди вже добре видно.
До Холма ще 14 кільометрів, віз підскакує на повибиваній шосі, а мій товариш подорожі, старенький священик, снує своє оповідання, як то було колись тут, ще перед 1905 роком, як тут, де тепер гарні села, був ще густий бір, як-то холмські богослови робили тут щонедільні маївки, а ця стара українська земля не знала, що це таке якісь "калакути" чи "перешитки", та не було тут такої різноманітної мозаїки населення.
Перед нами чорніють на тлі синього неба стрілисті вежі холмського собору, що гордо стежить над городом Данила і над його землею.
Володавець. 