Майстри розкладу

Краків, 3. III. 1943 р.
Пригадуємо собі, як то в 1939 р. поділала на нас у Галичині вістка про перехід большевиків. Якісь дивні настрої проймали тоді галицьких українців. Переважав страх, але й долучувалося до нього часто якесь сподівання, повне цікавости, а в декого і радости. Хто його там знає, як воно справді. Може не такий дідько страшний, як його малюють... Навіть в деяких з поміж тих, що мали колись нагоду познайомитися з большевизмом на широких просторах України, виринули сумніви. Може всеж таки большевизм еволюціонував, "поправів", ублагороднів... От, хоч би та радієва авдиція з Києва... Як там гарно, як сердечно вітали київські діти дітей Західної України!... І взагалі, як ті большевицькі авдиції цікаві і різноманітні! І все по-українськи. А яка прегарна там українська мова!
Але були й інші. Тих огорнув панічний страх. Дехто пережив сам страхіття большевицької революції, інші начиталися і наслухалися багато жахливого про большевицьку дійсність. Але і в декого з тих, що журилися приходом большевицької навали зі Сходу, повставав деколи сумнів, чи всі неприхильні до большевизму інформації не були тільки аґітаційним засобом у руках його ворогів.
3 журбою радість обнялась!...
Жах, сумніви, цікавість, радість...
І коли глянути на те все з перспективи часу, робиться непокірна думка: чи то не сама большевицька пропаґанда підготовляла такий ґрунт у душах "зарубежних" людей, а радше чи вона не розхитувала той ґрунт, щоб повстав психічний безлад у відношенні до впливу большевицького Сходу. 3 одного боку для внутрішнього "обихода" і заманювання "пролетарів" інших країн — оспівування большевицького раю, з другого — ширення серед них жаху перед большевицьким режимом. І хто знає, чи багато книжок і статтей, які представляли большевицьку дійсність у чорних картинах, не були інспіровані і видавані з доручення... совітської пропаґанди. Бо большевицька пропаґанда поставлена може найкраще в світі, а рафінованість її переведена до досконалости, а завданням її — ширення психічного спустошення серед тих, що мають стати колись, по надіям червоних царів, жертвою світової революції пролетаріяту.
Усміх ласки серед понурої атмосфери страху — не був випробований засіб царського режиму, щоб психічно розороювати і покорити велетенські маси народу, це удосконалена большевиками метода обезвладнювання і поневолювання людей.
Врешті прийшли большевики, запевнюючи східно-польські війська, що вони прийшли їм на поміч відбивати "ґерманця", а українців, що прийшли їх визволити з-під кормиги "польських панів і капіталістів"...
Перша їх поява так і підкремлювала їх претенсії заімпонувати досягненнями своєї техніки: затарахкотіли по бруках міст і на битих шляхах безконечні валки панцирних возів, затрусили повітрям чотиримотовані велетні-літаки, заблискотіли широкі сталеві шоломи большевицьких вояків...
Люди дивились на все критичним оком, не імпонувала їм щось нерухавість "техніки" і тупа пасивність большевицьких салдатів. Навіть простолюддя дивилось на те здебільша глузливим оком. Але все принишкло, все насторожилось у вичікуванні, як проявлятиметься "робітничо-селянська" влада...
І ось пішли наперед у рух мітинґи — цей перший засіб масової суґестії. Ішли на них одні з цікавости, інші, щоб приподобатися новим панам, ще інші зі страху перед переслідуванням. І дивне явище. Хоч би більшість присутніх була не то критично, але навіть крайнє ворожо наставлена до большевизму, все проходить "по припису". Однобічна масова суґестія ділає, обезвладнює всякий психічний спротив, тим більше, що приявність умундурованого евкаведиста викликує непоборний страх (якась таємна сила б'є від нього...). Програма всіх мітинґів скрізь майже та сама, арґументація всюди вивчено-трафаретна, рівень промов вічево-примітивний. Але справна організація мітинґу, що ділає під дискретною командою фактичних, хочби і не видних, провідників Зборів — позори свободи "голосу народу" ніби збережені — скріплює масову суґестію, придавлює всякий опір, викликує бажаний, "приємливий" настрій серед слухачів. Все приймають під оплески (щирі, чи нещирі), зокрема, коли йде про вислів ентузіязму для "геніяльного вождя..." І такі мітинґі відбуваються скрізь, на різних місцях, в усіх установах. Виступають на них різні люди, навіть дотеперішні директори установ, навіть ті, що для них большевизм органічно чужий і ворожий, і всі вони висловлюють подяку "батькові рідному"... Скрізь повно транспарентів, скрізь повно гомінких гасел, скрізь вибухає "спонтанно" ентузіязм для "добресної красної армії", для "найліпшого, найгеніяльнішого, для най... най... най..."
"Гомінкі заклики: пролетарі всіх країн єднайтеся!...
...інтернаціонал...
Все те приголомшує, все те витворює якусь духову задуху; якась атрофія громадської а то й особистої волі обезсилює всіх. І якась нестримна гіпнотична сила тягне, жене маси у владні обійми большевицького режиму.
Ідуть потім вибори до різних представництв, до різних рад. Скрізь "добровільно", скрізь "однодушно", скрізь "захоплено"...
Вибирають "найкращих", здебільша ніколи невідомих людей, тільки для прикраси, тільки для "годиться" (це вже реверанс у сторону "консервативних" галичан) попадають деякі загально знані прізвища.
І так далі, і так безупину діє страшна сила духової суґестії. І як колись від царського престолу йшла на Росію через різні уряди велика гіпноза, до ділала на міліони, що підсилювалася струмом, який ішов від людини до людини крізь душі міліонів — так з большевицьких центрів ішла стократно більша сила масової суґестії. Тепер уже свідомо зорганіована, доведена до досконалости прегарним знанням психології товпи.
Український загал у Галичині може ще не піддався до краю впливам самової суґестії большевицьких метод. Піддержували його ще консервативні сили так, що після двох років міг ще отрястися з-під впливу большевицької суґестії. Але коли б дальше діяли ці методи, то й він піддався б і збірна психопатологія зробила б серед нього велике спустошення. І психотехніка большевицького режиму виконала б своє завдання: забила б у всіх духа, думку, відвагу і характер. Зробила б із них духових невільників, що без ніякого спротиву, мало того, з ентузіазмом приймали б усі забаганки большевицької тиранії.
Д. С. 