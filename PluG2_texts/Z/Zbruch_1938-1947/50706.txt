◦ ◦ ◦ ◦ ◦ ◦ ◦

Заходом Секції Наукових Викладів ім. Петра Могили при УОТ в Кракові, Адольф Гітлєр-пляц 12. відбудеться 26. ц. м. в год. 19.15 відчит п. Олени Теліги: "Партачі життя" (До проблєми цивільної відваги). Гостям раді.
Кара смерти за безправне посідання зброї. Надзвичайний суд у Замості засудив на кару смерти Михайла й Олександра Баворовських з Річиці, Бронислава Ляліка з Малешниці, Антона й Івана Ожґів з Малич. За вбивство засуджено на смерть Осипа Соболевського з Комарова й Миколу Бліща з Пискоровиць. Присуди виконано.
Український концерт у Варшаві. Український Національний Хор під управою Володимира Божика виступить із концертом у Варшаві в салі консерваторії при вул. Окульник 1, в неділю 27. квітня. Українці м. Варшави й околиці своєю громадною участю у цьому концерті засвідчать свою любов до рідної пісні.
Нарада мужів довіря УДК в Холмі. В неділю, 12. квітня, зібрались у домівці УДК в Холмі мужі довіря з волості Кривички. На сходинах обговорено поодинокими референтами УДК актуальні справи в українському селі Холмщини, а головно справи континґентів, виїзду сільсько-господарських робітників до Німеччини, розділу допомоги серед бідних та орґанізації дитячих садків.
Комітет допомоги українському студентству при УДК у Ярославі провів 20. IV. збірку під ярославськими церквами. Загалом зібрано 873 зол. КоДУС складає цією дорогою щиру подяку всім Жертводавцям, а тим, що збирали — щире спасибі за поміч і труд. — Р. Смик, збірковий реф. КоДУС у Ярославі. 