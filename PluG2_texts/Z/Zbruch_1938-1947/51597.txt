З документів недавнього минулого

ЛЬВІВ, 14. (РАТАУ). В стародавньому будинку колишнього міського арсеналу, в будинку колишнього клубу легіонерів-пілсудчиків і в кількох інших будинках міста зосереджено багато архівних матеріалів львівських організацій. Коло сотні працівників обласного архіву, перебираючи запилені папки, перегортаючи трохи пожовклі сторінки, проводять корисну роботу по впорядкуванню архівних фондів, знаходячи в них багато цінного.
Матеріали Львівського обласного архіву дають можливість мати уявлення про найвизначніші події на землях Західної України за останні два сторіччя, відкривають яскраві картини класової і національно-визвольної боротьби народів проти австрійських і польських окупантів. В архівних надрах знаходять все нові й нові обвинувальні документи проти австрійських і польських "владарів", проти іноземних розвідок і їх агентів — буржуазних націоналістів. Недавно тут виявлена колекція листів ката українського народу Симона Петлюри, в якій останній з зрадницькою цинічністю говорить про шпіонську діяльність на користь іноземних розвідок, про диверсії проти трудящих України, про допомогу, яку він одержував на ці цілі від іноземних держав.
Наукові працівники архіву готують до других роковин визволення західних областей України великий збірник про революційний рух трудящих Західної України в період 1917—1939 років. Для збірника підібрано понад тисячу цікавих документів. Найяскравішими з них є документи, які свідчать про боротьбу за встановлення радянської влади на території західних областей в період 1917—20 років. Вони розповідають про створення партизанських і червоногвардійських загонів, про утворення ревкомів (на території Львівського воєводства існувало 14 ревкомів), про гороічну боротьбу трудового народу проти польських інтервентів, білогвардійських і петлюрівських банд. Староста Заліщицького повіту, наприклад, в одному з своїх рапортів на ім'я львівського воєводи з тривогою доносить, що всі бідніші верстви в селі стоять на стороні радянської влади, проголошують більшовицькі лозунги, сотні селян перебігають до більшовиків.
Великий інтерес являють документи, які малюють зустріч трудящими в 1920 році героїчної Червоної Армії, полки якої переможно наближались до Варшави.
Документи за 1930 рік розповідають про величезне піднесення революційного і національно-визвольного руху, про море людської крові, в якій Пілсудський намагався потопити цей рух, організувавши криваву "пацифікацію", за час якої були знищені сотні господарств селян-українців, розгромлені десятки сіл, тисячі селян зазнали катувань і побиття. За один тільки травень 1930 року по Львівському, Тарнопольському і Станіславському воєводствах налічувалось 170 селянських повстань.
Не менш цікаві і документи про нове піднесення революційної боротьби в 1932— 1936 рр.
Читальний зал архіву є великою творчою студією. Значна група наукових працівників — її постійні відвідувачі. Науковий працівник відділу історії України філії Академії наук УРСР т. Тарлецький працює над історією Галичині в період 1837—51 рр., науковий працівник цієї ж філії т. Лютман розробляє тему "Робітничий рух у Львові в період 1870—90 років", викладач педагогічного інституту т. Афанасьєвський готує працю — "Соціальний рух в Галичині на початку XX віку". Науковий працівник Львівського історичного музею т. Гут на матеріалах архіву будує експозиції на теми: "Аграрна реформа в Галичині в 1848 році", "Відгуки в Галичині на революцію 1905 р.", "Робітничі забастовки в другій половині XIX сторіччя" і т. д.
Нерідко в цьому залі можна зустріти наукових працівників, які приїхали з Москви, Києва, Ленінграда та інших міст Радянського Союзу. 