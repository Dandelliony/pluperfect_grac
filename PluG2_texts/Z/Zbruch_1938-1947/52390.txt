◦ ◦ ◦ ◦ ◦ ◦ ◦

Війна в Європі і Африці
(Щоденник воєнних дій)
НА АНГЛО-НІМЕЦЬКОМУ ФРОНТІ — активність авіації. 3-го червня, повідомляється в зведенні німецького командування, німецька авіація бомбардувала промислові споруди в графстві Ессекс і в Південній Англії. Німецькі бомбардувальники потопили англійський торговий пароплав і завдали пошкоджень двом іншим суднам. В ніч на 3 червня німецькі літаки-торпедоносці скинули дві торпеди на великий англійський воєнний корабель. В ніч на 4 червня німецька авіація бомбардувала Гулль і портові споруди на південному і східному побережжі Англії.
Агентство Рейтер, повідомляючи про подробиці воєнних операцій англійської авіації 2 червня, вказує, що в цей день з'єднання англійських бомбардувальників зробило наліт на Нільський канал і бомбардувало судна, що перебували там. Літаки скинули також бомби на воєнні об'єкти в Шлезвіг-Гольштейні. В ніч на 3 червня англійські літаки бомбардували німецький внутрішній порт Дюссельдорф-Рурорт і інші об'єкти в Рурській області. Невелике з'єднання бомбардувальників зробило наліт на Берлін. Ці ж літаки бомбардували порт Остенде. Авіація берегової оборони бомбардувала в ніч на 3 червня доки в Сент-Назері.
3-го червня англійські літаки зробили наліт на Північну Францію.
У БАСЕЙНІ СЕРЕДЗЕМНОГО МОРЯ воєнні операції обмежувалися діями авіації. Італьянські літаки, говориться в зведенні італьянського командування, бомбардували аеродроми на острові Мальта.
В ПІВНІЧНІЙ АФРИЦІ, в районі Тобрука, відмічалася, згідно з зведенням німецького командування, жвава артилерійська перестрілка. З'єднання німецько-італьянської авіації знову бомбардували укріплення Тобрука. Англійські літаки, зазначається в комюніке англійського командування, зробили наліт на Бенгазі. Особливо інтенсивного бомбардування зазнав порт.
У СХІДНІЙ АФРИЦІ, в Абіссінії, відмічається діяльність авіації і артилерії. Англійські літаки, говориться в комюніке командування англійських повітряних сил на Близькому Сході, бомбардували воєнні об'єкти в районах Гондара, Сціола (на ріці Омо) і Дебарска. В області Галла-Сідамо, згідно з зведенням італьянського командування, відбувалась артилерійська перестрілка біля ріки Омо (Боттего). 4 червня (ТАРС).
Новий іракський уряд
ЛІОН, 3. (ТАРС). Агентство Гавас-ОФІ передає, що колишній іракський прем'єр-міністр Джаміль Мадфаї сформував новий уряд в такому складі: прем'єр-міністр — Джаміль Мадфаї, міністр закордонних справ — Алі Джавдат, міністр фінансів і тимчасово міністр юстиції — Ібрахім Камаль, міністр громадських робіт і зв'язку — Джалал Бабай, міністр освіти — Шабібі, міністр господарства і міністр соціального забезпечення — Назрат Фарізі і міністр внутрішних справ — Мустафа Омарі.
Кампанія за поліпшення становища політв'язнів в Індії
КАБУЛ, 4. (ТАРС). За повідомленнями індійських газет, у Бенаресі відбувся мітинг, учасники якого осудили погане поводження властей з політв'язнями і вимагали задоволення скарг політв'язнів. Селянські конференції, що відбувалися, в районі Лахора і Джалландара, в прийнятій резолюції наполягають, щоб уряд задовольнив вимоги політв'язнів і виплачував допомогу їх сім'ям. У Лахорі і Равалпінді створені товариства допомоги політв'язням. У нагпурській тюрмі 90 політв'язнів оголосили голодівку, добиваючись задоволення своїх вимог. Вони вимагають права купівлі продовольства за стінами тюрми, доставки листів, поліпшення стану тюремних камер і поліпшення харчування. У лакнауській тюрмі сталась сутичка політв'язнів з охороною.
Західна оборонна зона Каїра
ЛОНДОН, 4. (ТАРС). Як повідомляє агентство Рейтер, міністерство оборони Єгіпта оголосило про будівництво так званої "західної оборонної зони Каїра", яка тягтиметься на захід від лівого берега Ніла.
Заява голови американської нафтової компанії
НЬЮ-ЙОРК, 4. (ТАРС). За повідомленням агентства Юнайтед Пресс, голова нафтової компанії "Стандард Ойл компані оф Нью-Джерсі" заявив, що дочірні підприємства цієї компанії в Голландській Індії близько півроку тому з відома США, Англії і Голландської Індії погодилися продати Японії протягом обмеженого строку додаткову кількість нафти і нафтопродуктів, виключаючи авіаційне пальне вищої якості. Покищо Японія ще не одержала всю передбачену угодою кількість нафти і нафтопродуктів.
План збільшення в США виробництва чотирьохмоторних бомбардувальників "Боінг-17"
ЛОНДОН, 4. (ТАРС). За повідомленням агентства Рейтер з Сіеттля (США), американська авіаційна фірма "Боінг Ейркрафт компані" заявила, що вона, на просьбу військового міністерства, розробила план забезпечення зрослого попиту на чотирьохмоторні бомбардувальники далекої дії "Боінг-17". Згідно з планом, такі бомбардувальники випускатимуть три американські авіаційні фірми: "Боінг Ейркрафт компані", "Вега Ейрплейн компані" і "Дуглас Ейркрафт компані". Для прискорення виробництва фірми обмінюватимуться окремими частинами. Крім того, окремі частини поставлятимуть заводам деякі інші авіаційні фірми.
Англійська фірма в Японії "Макіннон, Макензі енд компані", що діяла як представник різних англійських судноплавних і страхових компаній, закриває з 16 червня свою філію в Кобе.
Американські судна заміняють англійські на лініях, що зв'язують США і Канаду з Австралією і Новою Зеландією. Завдяки цьому для постачання Англії буде звільнено 12 суден. 