◦ ◦ ◦ ◦ ◦ ◦ ◦

Оперзведення штабу Ленінградського Військового Округу. Протягом 29 січня на фронті нічого істотного не відбувалося. Наша авіація провадила розвідувальні і бойові польоти. При чому збито в різних районах 7 літаків противника.
Нові магазини. Сьогодні Львівський міськпромторг відкриває 20 нових промтоварних магазинів. В пасажі Міколяша відкривається магазин "Авін" посудних виробів, взуттєва крамниця "Коллєр" (Легіонів, 26), головних убрань "Неувельт" (площа Марійська, 8), галантерейний "Кистрин" (Галицька, 21), мебельні магазини, фото-радіо виробів, музикальних інструментів, залізо-скобяні, парфюмерії і канцелярських товарів. В магазини завезено товарів на 2 міліони карбованців. До 1 лютого буде відкрито ще 20 магазинів взуття, готового одягу і інших товарів. Завозяться нитки, туалетне мило, шкло.
Львівська Облспоживспілка в лютому відкриє 41 крамницю, в яких продаватимуться м'ясо, яйця, молоко. В 29 нових продуктових крамницях будуть у широкому асортименті бакалійні продукти, овочі, фрукти, гастрономічні вироби.
Трест ресторанів і кафе відкриває 20 їдалень і буфетів, їдальні відкриваються на газовому заводі, кондитерській фабриці "Більшовик", електрозаводі, підприємствах "Союзполіграфа", трамвайному тресті, педагогічному інституті та інших.
Початок роботи Львівського оперного театру. У Львівському Державному театрі опери та балету закінчено попередній підбір трупи. В своєму повному складі колектив театру налічуватиме 550 творчих працівників, вже прийнято 350 чоловік — артистів, режисерів, художників, оркестрантів, повністю укомплектовано хор, поповнюється балетна група.
На художнього керівника театру запрошено заслуженого артиста УРСР орденоносця В. Манзія. Режисерами працюватимуть А. Улуханов і А. Лейн. Оркестром театру диригуватимуть Я. Мунд, О. Лерер та інші. На провідних ролях у театрі виступатиме відома співачка Єва Бандровська-Турська (колоратурне сопрано). Серед солістів театру артисти — Ф. Бедлевич, М. Мартіні, Ф. Слонєвська, Р. Циганік, В. Коритко і інші.
В театрі почалися репетиції. Першою прем'єрою піде опера "Тарас Бульба" — музика М. Лисенка в обробці композитора-орденоносця Л. Ревуцького. Ставитиме спектакль заслужений артист УРСР орденоносець В. Манзій. В репертуар театру включено оперу радянського композитора Івана Дзержинського "Тихий Дон". Для постановки опери з Києва запрошується художній керівник державного ордена Леніна академічного театру опери та балету УРСР народний артист республіки М. Смоліч.
В цьому ж сезоні театр покаже також опери "Євгеній Онегін" П. Чайковського (ставить режисер А. Улуханов), "Травіата" Джузеппе Верді (ставить А. Лейн), балети — "Лебедине озеро" — П. Чайковського і радянський балет композитора К. Данькевича "Лілея". 