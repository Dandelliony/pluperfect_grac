◦ ◦ ◦ ◦ ◦

Промова Черчілля
ЛОНДОН, 11. (ТАРС). Агентство Рейтер повідомляє, що 10 червня в палаті громад з відповіддю на дебати виступив Черчілль.
Відповідаючи на запитання, чому протягом більше, ніж 6 місяців на Кріті не були споруджені і підготовлені до оборони аеродроми, Черчілль сказав, що було б помилковим споруджувати на Кріті численні аеродроми при відсутності достатньої кількості зенітних гармат і літаків для оборони цих аеродромів. Велике число гармат, яке можна було б з користю застосувати на Кріті, встановлено і встановлюється на торгових суднах, щоб відбивати нальоти німецької авіації на Атлантичному океані. Не можна було також скоротити число гармат, що охороняють аеродроми в Англії. Виробництво зенітних гармат в Англії швидко збільшується, заявив Черчілль, проте їх все ще значно менше, ніж у німців. Щодо авіації, сказав далі Черчілль, то в цьому році Англію вже не зв'язує нестача літаків. Проте німці мають ту перевагу, що їм легше перекидати літаки і їх технічний персонал на східний театр війни. Англія ж посилає свої літаки і інше озброєння на суднах, які йдуть навколо мису Доброї Надії, в наслідок чого це озброєння не діє майже три місяці. Черчілль заявив, що докладаються і докладатимуться всі сили, щоб створити на Близькому Сході максимально потужну авіацію.
Черчілль повідомив, що втрати Англії на Кріті становили коло 15 тис. чол. убитими, пораненими, тими, що пропали без вісті, і взятими в полон. В цю цифру не входять втрати греків і жителів Кріта. З острова було евакуйовано 17 тис. чол. Втрати німців, за словами Черчілля, становлять 5 тис. чол., потонулих при спробі пересікти море, і найменше 12 тис. чол. убитими і пораненими на самому острові. Німці втратили також 180 винищувачів і бомбардувальників і 250 транспортних літаків.
Черчілль заявив, що уроки Кріта будуть засвоєні при організації оборони Англії в разі спроби вторгнення.
Говорячи про операції в Сірії, Черчілль заявив, що "Англія не має щодо Сірії або будьякої іншої французької території будьяких територіальних домагань". Операції в Іраку і в Сірії були зроблені, за його словами, в зв'язку з тим, що проникнення туди німців створило небезпеку для оборони східного флангу долини Ніла і Суецького каналу.
Битва за Атлантику, за словами Черчілля, йде успішно для Англії. Якшо не рахувати втрат у Середземному морі, які були дуже великі, сказав він, травень був кращим місяцем за останній час для англійського судноплавства в Атлантиці. Втрати, заподіяні в травні противникові, становили приблизно три чверті англійських втрат.
Черчілль заявив, що в найближчі 6 місяців слід чекати ще більш впертої боротьби.
Після промови Черчілля палата закінчила свою роботу без голосування.
Вимога лейбористів у палаті громад
ЛОНДОН, 11. (ТАРС). Як передає агентство Рейтер, вчора в палаті громад лейбористи звернулись до уряду з вимогою не допускати того, щоб у Французську Північну Африку надходили будьякі товари, бо, за заявою лейбориста Шінуелла, Французська Північна Африка фактично є територією противника. Міністр економічної війни Дальтон у своїй відповіді повідомив, що переговори між США і французськими властями в питанні про посилку товарів у Північну Африку притишені. Дальтон підкреслив, що виконання передбачених планів повинно залежати від дальшого розвитку подій.
Промова Муссоліні
РИМ, 11. (ТАРС). Як повідомляє агентство Стефані, 10 червня на урочистому засіданні італьянської корпоративно-фашистської палати, присвяченому роковинам з дня вступу Італії у війну, виступив з промовою Муссоліні.
На початку своєї промови Муссоліні зробив докладний огляд ходу італо-грецької війни. Він повідомив, що до квітня на албанському фронті було зосереджено 26 італьянських дивізій, 3 кавалерійських полки і інші частини, а також 20 тисяч робітників, які були використані на шляхових роботах.
Спиняючись на різних етапах італо-грецької війни, Муссоліні заявив, що на квітень 1941 року створилось таке становище, коли армія повинна була здобути повну перемогу.
У війні з Грецією Італія, за словами Муссоліні, втратила 17 суден загальною тоннажністю в 67 тис. тони і два есмінці; 5 суден були пошкоджені. З екіпажу суден і військ, які на них знаходились, загинуло 295 чоловік. Італьянська авіація втратила 97 літаків. 71 літак був пошкоджений. З екіпажів літаків убито або пропало без вісті 233 чол., поранено 128. Кількість убитих на сухопутних фронтах становила 13.502 чол., поранених 38.768 чол., обморожених — 17.547.
Далі Муссоліні спинився на італо-югославській війні і повідомив про поділ югославської і грецької територій. Він заявив наприкінці цієї частини промови, що на основі угоди з німецьким командуванням вся Греція, в тому числі Афіни, буде окупована італьянськими військами.
Зупиняючись на боротьбі в Східній Африці, Муссоліні заявив, що в Абіссінії оточені італьянські війська продовжують ще опір в зонах Дангіла, Джімма і Гондар. Муссоліні відмітив триваюче співробітництво між державами троїстого пакту.
Муссоліні заявив, що вступ США у війну "не змінить нинішнього становища, яке можна характеризувати як війну, якщо не де юре, то де факто".
Наприкінці Муссоліні зупинився на внутрішньому становищі Італії. Він вказав, що в міру продовження війни "збільшується духовне і матеріальне напруження, ростуть труднощі". В зв'язку з вичерпанням запасів і збільшенням населення в результаті приєднання нових територій загострилися продовольчі труднощі. Муссоліні висловив надію, що, коли навіть війна триватиме довше передбачених строків і якщо навіть виникнуть нові ускладнення, держави осі переможуть.
Забастовка на машинобудівному заводі в Західній Шотландії
ЛОНДОН, 10. (ТАРС). На масовому мітингу бастуючих робітників машинобудівного заводу в Західній Шотландії переважною більшістю голосів вирішено продовжувати забастовку. Забастовка триває з 6 червня. Робітники вимагають підвищення зарплати. Пропозиція профспілки робітників машинобудівної промисловості відновити роботу на час переговорів не зустріла підтримки. 