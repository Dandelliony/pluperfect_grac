◦ ◦ ◦ ◦ ◦ ◦ ◦

Промова Герінга
БЕРЛІН, 16 лютого (ТАРС). Німецьке інформаційне бюро передає, що вчора виступив по радіо з промовою Герінг. Промова Герінга була присвячена найближчим завданням німецького сільського господарства. Вказавши, що англійська економічна блокада проти Німеччини не має успіху, Герінг заявив: "Німеччину не можна перемогти ні в економічному, ні в воєнному відношенні". Ще перед війною в Німеччині були створені запаси зерна і інших продуктів. "Однак, — сказав Герінг, — продовжуючи війну ми не можемо покладатися виключно на наші запаси". Треба зробити все для того, щоб збільшити виробництво продуктів. Він повідомив, що для забезпечення посіву одержать відпустки з армії багато сільських господарів. Понад 1 міліон польських сільсько-господарських робітників будуть доставлені в Німеччину, окрім уже зайнятих в сільському господарстві військовополонених. Площа під масляничними культурами буде збільшена в меншій мірі на 200 тисяч гектарів. З метою стимулювання молочного господарства ціна на молоко буде збільшена на 2 пфеніги за літр, а ціна на масло на 20 пфенігів за фунт. Свою промову Герінг закінчив закликом добитися успіхів "в сільсько-господарській битві 1940 року".
Закордонна преса про німецько-радянську господарську угоду
Німеччина
БЕРЛІН. Німецьке інформаційне бюро передає коментарії німецької преси до німецько-радянської господарської угоди, підкреслюючи її виняткове значення. "Нова угода, — пише "Фелькішер беобахтер", — не є звичайною торговою угодою, в якій перелічуються митні умови, контингенти товарів, порядок проведення платежів. Ця угода є швидше виявом добре обгрунтованої господарської політики, що має велике майбутнє".
БУХАРЕСТ. Газета "Універсул", даючи оцінку угоді, пише, що ця угода робить пробоїну в англійській блокаді. Ця угода принесе також користь Радянському Союзу, бо він одержуватиме товари, яких він потребує.
Газета "Тімпул" доводить, що "Російсько-німецькі відносини стають все кращі й міцніші".
Латвія
РИГА. Газета "Яунакас зіняс", коментуючи німецько-радянську господарську угоду пише: "За тим господарським співробітництвом послідують величезні господарські зміни, які будуть такими колосальними, які ще не були відзначені в історії світового господарства".
УГОРЩИНА БУДАПЕШТ. Вся угорська преса продовжує приділяти велику увагу радянсько-німецькій господарській угоді. Газета "Мадьяроршаг" у великій статті підкреслює виняткове значення цієї угоди для німецької промисловості. (ТАРС)
Арешт англійських шпигунів у Швеції
ОСЛО, 16 лютого (ТАРС). Газета "Афтенпостен" повідомляє, що в Стокгольмі заарештовані Едвард Лінд, Вільямс Біч і маклер Янсон, яким пред'явлено обвинувачення в економічному шпигунстві.
БЕРЛІН, 16 лютого (ТАРС). Німецьке інформаційне бюро повідомляє, що троє заарештованих в Швеції признались в тому, що займалися економічним шпигунством на користь Англії. Особливий інтерес заарештовані проявляли до відправок руди з шведських портів. Вільямс Біч під виглядом рибальства неодноразово відвідував околиці Стокгольму.
Вручення вірчих грамот повпредом СРСР в Словаччині президенту Тісо
ПРАГА, 16 лютого (ТАРС). 14 лютого повпред СРСР в Словаччині тов. Пушкін вручив вірчі грамоти президенту Словацької республіки пану Тісо.
Президент Словацької республіки пан Тісо і повпред СРСР товариш Пушкін обмінялись привітальними промовами. Після вручення вірчих грамот повпред СРСР товариш Пушкін мав аудієнцію у президента Словацької республіки. На аудієнції був присутній міністр закордонних справ Дурчанський. 