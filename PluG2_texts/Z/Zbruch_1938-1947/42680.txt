Це будуть справедливі вибори

Вчора видано Указ Президії Верховної Ради УРСР про вибори до обласних, районних, міських, сільських і селищних Рад депутатів трудящих Волинської, Дрогобичської, Львівської, Ровенської, Станіславської і Тарнопольської областей України. Указ цей привітають всі громадяни західних областей республіки з найбільшою радістю.
Я пам'ятаю нещодавні вибори до самоуправних урядів за часів панської Польщі. Шляхта тоді не допустила в громадські Ради ні одного українця.
Українці у Львові віддавали до урни картки на своїх кандидатів друковані українською мовою. Всі ці картки уневажнено: в Польщі українець не мав можливості обрати своїх кандидатів. Шляхетський уряд глумився з нас у живі очі. При останніх виборах за Польщі українці у Львові віддали понад 20.000 голосів і при чистих виборах могли обрати декілька своїх радних. Але в Польщі про чисті вибори, без обманства ніхто навіть не думав. Виборчі чиновники нищили картки українських виборців і вкладали в конверти натомість фальшиві бюлетені. Доходило до таких скандалів, що під час виборів на 100 процентів громадян голосувало 110 або й більше виборців. Голосували живі і мертві. Найбільше голосувало "мертві душі", що їх ніколи й на світі не було. У виборчих комісіях засідали виключно польські чиновники: тому й не було краю всяким виборчим насильствам.
По селах у переважній більшості виходили з виборів до місцевих управлінь такі люди, що з громадським життям ніколи не мали нічого спільного, або ті, що цупко трималися панської і поміщицької клямки. Через те і всякі війти та солтиси були або поляками-осадниками, або ті, що їх трудящі називали зрадниками-"хрунями". Рідко коли попадав на солтиса чи війта трудящий селянин.
Тепер всі вільні громадяни колишньої Західної Украйни, без огляду на національну приналежність, сприймуть Указ про вибори з найбільшим захопленням. Радянська влада дала трудящим міст і сіл справедливі вибори. Це будуть справді вільні вибори до місцевих Рад в колишній Західній Україні. І вони будуть висловом волі всіх громадян.
К. Й. Студинський, депутат Верховної Ради СРСР. 