◦ ◦ ◦ ◦

Українська радіопередача. Сьогодні, в п'ятницю, 29-го травня, в часі від год. 10.30 до 11-ої ранку Львівська Радіовисильня передає концерт пісень і хорів Миколи Лисенка у виконанні хору Євгена Козака і солістів Львівської Опери: Лідії Черних і Олександра Грицика. Фортепіянний супровід: Мар'янна Лисенко. Виконана буде, між іншим, кантата "Б'ють пороги".
Ремісничі справи. Український Комітет на Львів-місто подав до відома всім ремісникам, що справи, зв'язані з ремеслом, полагоджує Об'єднання Праці Українських Ремісників "Зоря", Львів — вул. Вірменська (Бюргерштр.) ч. 25 Урядові години від 7-ої до 15.30 і від 18-ої до 20-ої год. щоденно.
Потрібно людей до праці. Український Центральний Комітет у Львові потребує негайно для організації опіки над українськими робітниками, що виїжджають до Німеччини, 10 жіночих сил до бюрової праці (писання на машині не є вимагане) та 40 мущин до порядкової служби. Праця у Львові. Зголошуватись негайно в Українському Комітеті на Львів-місто (Ринок ч. 10, ІІ-ий пов.) в організаційному рефераті. Мужчини дістануть крім платні ще й харч. Знання німецької мови побажане.
Референтура Тіловиховання, на внесок Ланки Дисципліни й Судівництва, постановила: 1) покарати п. Даниловича Олександра, змагуна УСК. "Тризуб", за чинну зневагу противника на змаганнях за першенство в дні 17. ц. м. однорічною дискваліфікацією від 17. V. 1942 до 17. V. 1943 р.; 2) покарати п. Панчака Володимира, змагуна УССК-у, за гостру гру на змаганнях за першенство в дні 17. ц. м. упімненням з попередженням; 3) відмовити проханню УТТ IV., щоб розіграні змагання з УСК "Тризуб"-ом уважати за товариські. Змагання вважати за першенство; 4) зобов'язати всі Клюби подати Ланці Дисципліни до дня 30 ц. м. адреси провідників секцій копаного м’яча; 5) всякі оголошення, які торкаються спортових справ, поміщені у "Львівських Вістях" уважати для всіх Клюбів і Товариств за обов'язкові. Референтура Тіловиховання У.Ц.К. 