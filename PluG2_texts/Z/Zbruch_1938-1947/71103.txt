Поклик і праця

Львів, 22 вересня.
В життю кожної збірноти є моменти, коли діють надзвичайні закони. Якщо трапляється повінь — вона стає найважнішою проблемою і все достосовується до неї: тоді нема старших і молодших, важніших і менше важних, нема ні дня, ні ночі — всі однаково напружують руки, всі стають до роботи, бо йде про добро всіх і кожного зокрема. Смішно виглядала б тоді людина, ні — злочином можна би кваліфікувати її поведінку, якби вона сказала: "А тепер я піду відпочивати", чи "Ну, робіть самі, бо в мене заходить свято!".
У таких виїмкових умовинах стихійних катастроф, що трапляються зрештою тільки спорадично, виявляється найкраще суть спільноти інтересів і громадського почування. Одиниця резиґнує тоді з належних їй прав і привілеїв, що більше, у такі моменти на службу спільноти стає все чим розпоряджають, тоді діють окремі закони. Вони дозволяють, коли горить село, розібрати цілу хату, щоб перешкодити вогневі; вони наказують підчас землетрусів змінити на лічниці чи приюти церкви і т. д. Вертаються нормальні часи — і вертається нормальне життя. Але якраз такі часи напруги і проби виказують вартість людей і їх спільноти.
Підкреслюємо це тому, що й тепер живемо у вийняткових умовинах. Війна, що йде за святу і справедливу справу, веліла й нам станути по боці тих, які наважились змести зі світу кривду і зло, брехню і злобу. Війна вимагає від нас окремих зусиль та напруги. Злочинцем треба б уважати тепер людину, яка хотіла б станути збоку, сказати "Моя хата з краю" і приглядатися до загалу, заклавши безжурно руки. Цього не стерпів би ніхто — ні влада, ні ті, що в імені всіх виконують свої збільшені обов'язки та несуть жертви. Діють знову у нашому часі вимоги надзвичайного часу і хоч той час триває довго, тим більше не сміє бути послаблення в нашій інтензивності праці і змагань.
Німецький вояк виконує свій важкий обов'язок, жертвує своїм здоров'ям та життям у боротьбі за добро нас усіх. Нам заощаджено цієї важкої і багатої в удари долі. Історія поставила нам інші обов'язки — допомогти цьому воякові, забезпечуючи його запілля, щоб воно нормально працювало та постачало потрібних йому для ведення цієї святої боротьби засобів. Цей наш обов'язок ні трохи не менший відповідальністю; від нього так само залежна перемога; він таксамо важний. Він тільки інакший і, дякуймо Богові, не такий небезпечний, як той у вояка на фронті. Але якраз тому він і мусить бути виконаний без решти, на 100 відсотків; так, щоб ми могли з чистою совістю сказати: "Ми зробили все, що було в нашій силі".
Ось кінчаться жнива. Ще кілька тижнів і на поля зійдуть перші приморозки. До цього часу мусять бути зібрані, зложені і збережені всі ті добра, які дала спільна праця селянина і рідна земля. Від цього, як буде переведений цей збір і це його магазинування — залежить не тільки наш прожиток, але й прожиток тисячів, зокрема тих у містах, які у фабриках та верстатах працюють для фронту. Кожна недостача під тим оглядом могла б відбитись на їх працездатності, а вже легкодушність у зборі і розтрата його була б однозначна зі злочином. Кожний втрачений колос, кожна промерзла бараболя однозначна з тим, що хтось не доїдатиме, бо не маємо аж забагато харчових продуктів. Якщо хтось недоїдатиме — його праця буде гірша і будуть зайві клопоти для управи нашого краю, що в ті поважні часи має куди важніші завдання, як турбуватись доставою харчів для кожного його мешканця зокрема.
Та коли здаємо собі справу з ваги правильного, речинцевого та доцільного збору, розуміємо водночас труднощі, що не дозволяють перевести їх якслід у діло. Війна не пощадила наших сіл. Сотки тисячів наших мужчин лягли за чужу справу головою, сотки тисячів вивезено — Бог знає куди, врешті сотки тисячів пішли добровільно туди, куди їх покликано до важнішої праці — до робіт у промислі та хліборобстві Німеччини, що працює виключно для фронту. Бракує й тягла і возів і іншого хліборобського приладдя.
Ми знаємо це. Але тим неменш те, що є, мусить бути використане і мусить заступити брак того, чого бракує. Люди мусять напружитися так, як напружуються ті на фронті, де нераз один видержує й діє за десятьох а хліборобський реманент не сміє ні на хвилину спочивати. Найважніше ж — час, що залишився ще на збір, мусить бути до години використаний, щоб — як це ми зазначили — не пропав ніодин стручок, ніодна бараболя, ніодин овоч.
Як воно не цікаво, а на ці останні обставини, на використання часу у зборі плодів, звернули увагу наші найвищі церковні достойники. Цими днями в часописах появилися розпорядки всіх наших греко-католицьких та православних епископів, які доручили священникам звернути увагу населення на повне використання часу у зборі плодів з піль та зазначити, що вийнятковий час цьогорічних воєнних жнив велить передати під працю всі неділі й свята. У зв'язку з цим священники повинні згідно з дорученням Владик, відправити у святкові дні Богослуження якнайраніше та якнайкоротше, щоб була змога і ці дні використати вповні на праці біля збору.
У Св. Письмі читаємо, що Христос сказав колись: "Віддайте Богові боже, і цісарю — цісарське". Що ж краще висловлює це доручення Христа, як не збільшена праця в наші часи, зокрема праця в неділю, коли після Богослуження, помолившися Богові й подякувавши Йому на нашу безпеку й здоров'я, станемо до праці, якої вимагає обов'язок наших днів, добро загалу і та велика й свята справа, за яку йде теперішній змаг?
Виконана пильна праця і чиста совість зприводу сповненого обов'язку також мила Всевишньому, як наша молитва; це мали на думці наші Владики з Достойним нашим Архипастирем Митрополитом Шептицьким у проводі, коли кликали нас до збільшеної праці, віддаючи на час збору для цього також неділі і свята.
(тп). 