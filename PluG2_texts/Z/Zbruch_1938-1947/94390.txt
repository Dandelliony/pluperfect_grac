Створити Історичний музей й Парк української культури

  На нараді інтелігенції м. Львова   Вчора у Львові відбулася нарада представників львівської інтелігенції в справі створення у Львові великого історичного музею. Згідно постанови бюро обкому КП(б)У від грудня 1944 року в найближчий час в будинку колишнього Промислового музею буде розміщений Львівський історичний музей, який відображатиме героїчний шлях українського народу в його боротьбі за свободу і незалежність, його братерську дружбу з російським народом і всіма народами Радянського Союзу.   Відомі художники, які виступали на нараді, підкреслили велике значення музею для розвитку української культури в західних областях України і висловили бажання взяти активну творчу участь в створенні музею.   Крім цього, було обговорено проект створення у Львові Парку української культури на зразок відомого "Сканзену" у Стокгольмі. Авторами проекту є львівські наукові працівники, зокрема тов. Паньків.   У парку української культури будуть представлені всі історично-етнографічні пам’ятки нашого народу, народне будівництво, народний промисел, мистецтво, музика.   На території Парку працюватимуть: інститут етнографії, фольклору, народного мистецтва, Будинок народної творчості, науково-популярне кіно, народний театр. Передбачається також побудова павільйону Великої Вітчизняної війни.   Автор проекту — тов. Паньків розповів про свою розмову з головою уряду Радянської України М.С. Хрущовим; тов. Хрущов охоче підтримує пропозицію про створення у Львові Парку української культури.   В обговоренні проекту взяли участь: академики М. Возняк і Ф. Колесса, професор Свенціцький, професор Крип'якевич, наукові працівники Смішко і Драган, секретар обкому КП(б)У тов. Гапочка, директор історичного музею тов. Куц, директор етнографічного музею тов. Гургула, художниця тов. Кульчицька та письменники Галан, Вільде і інші.   На нараді було виділено комісію, в яку ввійшли тт. Йова, Смішко та Паньків. Ця комісія повинна скласти проект побудови Парку української культури.   Парк намічено побудувати на одному з мальовничих місць Львова, біля Високого замку.   Вільна Україна 