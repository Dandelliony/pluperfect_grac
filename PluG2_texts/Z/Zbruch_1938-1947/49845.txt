Ґазета просить у Читачів зрозуміння

Краків, 1. квітня 1941.
Здавалось би, що не тільки лєґіони майбутніх учнів усіх шкіл ген аж по кінець світа будуть учитися на годинах історії, що 1941 рік був третім календарним роком великої і страхітливої европейської війни, але що й сучасники тієї війни, та ще й на її терені, від першого дня війни переходять таку "школу", що вдень і вночі тямлять, де вони та що довкола них діється. А проте істнують таки наші українські земляки, які інколи роблять вражіння, немов вони не з цього світа: вони мають такі вимоги та висловлюють інколи такі жалі, неначе жили б ми серед найнормальніших, тихих і мирних часів, коли тільки людська індолєнція, брак орґанізаційного хисту, пустка в голові та незнання свого діла спричинюють недоладності, яких не повинно бути.
Наші любі Читачі й Передплатники мають безліч претенсій і до Редакції й до Адміністрації нашого часопису. Частинно воно цілком в порядку. Передплатники й Читачі мають не тільки право, але й обовязок висловлювати свої бажання до часопису та взагалі зясовувати своє становище до нього, і ґазета, що прислухується до своїх відборців, тільки на цьому користає. Ґазета (особливо щоденник, який по правді є синонімом Ґазети) є таким "фабрикатом", якого "сирівцем" є не лише папір, черенки й друкарська мазюка, але громадське життя з усіми його проявами. Тому так трудно розмежувати поняття громадянство й ґазета, національна культура й ґазета. Кажемо це тому, щоб переконати Читачів, що ми вповні свідомі права громадян висловлювати під адресою Редакції свої думки, вдоволення й невдоволення. Тим більше признає таке право Адміністрація ґазети: вона має доставити "крам" до рук відборця, а в купецтві — відомо — обовязує навіть засада, що "відборець завсіди має правду", навіть, коли її не має. І було б усе в порядку, коли б не маленьке "але". І ось саме від того "але" починається речення:
Але тепер є війна, а вимоги наших високошановних земляків, що ми їх чуємо інколи під адресою Редакції та Адміністрації, роблять справді часами вражіння, немов вони, ці наші земляки, про цю воєнну правду — забули. Редакція далеко не є непомильна. Не торкаючись ґеніїв, тобто виїмкових появ серед людства, що перевищують усіх інших своєю індивідуальністю, завсіди можна спорити, хто із смертників якусь роботу виконав би краще, а хто її виконує гірше. І тому й нинішня Редакція "Краківських Вістей" рішуче не така зарозуміла, щоб твердила, що вона найкраща, яку можна собі уявити, та що хтось інший не виконував би її праці краще. А проте тут уже починається мерітум справи. І ось з тою хвилиною чуємо здебільша погляди, що — мовляв — у ґазеті повинні би бути такі-то й такі статті, так і так повинен бути ведений огляд преси, такі тема треба би порушувати, а з такими то явищами таку полєміку провадити. Слухаючи таких уваг (та ще й від інтеліґентних людей) диво бере, дивуєшся: чи відомо тому громадянинові, що ми живемо в Европі в 1941 році?! Може хтось мати навіть зовсім легковажну думку про теперішній редакційній склад нашого часопису, але не можна підозрівати його, що він не знає, яку тематику й яку проблєматику можно би (і треба) порушувати, як вести відділ преси, якими коментарями та якою внутрішньо-громадською полємікою маркантно зясовувати обличчя ґазети, чим і як її оживляти, — коли б не та одна "дрібничка", що ось живемо у часі війни та що все назверхнє життя і взагалі все життя на теренах країн, охоплених війною, мусить бути підпорядковане війні, якої потреби формулують і прецизують — покликані до цього чинники! Коли нпр. наш щоденник мусів переходово зменшити обєм (що може прийдеться знову зробити), то чи — гадаєте — Видавництво й Редакція не були свідомі, що чим більша ґазета, тим немов автоматично краща й тим самим має більшу покупну силу? Треба тільки злоби, щоб підозрівати в цьому обмеженні матеріяльні труднощі Видавництва (бо й таке ми чували), а забувати, ще тепер є — війна!
Коли серед наших Читачів і Передплатників поширилось зрозуміння редакційних справ — то під адресою Адміністрації нашого часопису таки забагато жалів наскрізь анахронічного характеру. Ґазета не приходить точно щоденно; після днів, коли зовсім нема газети; Приходить по кілька чисел разом; деякі числа зовсім не доходять; Адміністрація не надсилає реклямованих чисел і т. д., і т. д. Коли ж подрібно розглядати ті жалі, то інколи виходить: 1) жаліються передплатники з сіл, які не мають постійних листоносів і почта мандрує завдяки чемності припадкових і не завжди совісних одиниць, або з таких, що їх листоноси ходять раз, двічі, чи тричі до поштового уряду (аґенції), а коли спізняться — останнє число ґазети дістануть аж знову черговим разом. 2) Адміністрація взагалі висилає ґазету на підставі т. зв. карт зголошення, зложених на пошті у Кракові й окремим передплатникам адресує і розсилає ґазету щойно місцевий поштовий уряд (аґенція). Тому передплатники передусім повинні перевірити справу у свому поштовому уряді, чи вони є на списі, який надіслав поштовий уряд з Кракова й туди зголошувати реклямації, а не складати вину відразу на Адміністрацію. 3) Адреси, що їх подають передплатники, інколи такі невиразні й нечиткі, що Адміністрація без своєї вини неправильно її випише й ґазета може дуже легко "заблудити", заїхавши поза стацію призначення.
Однак з усього найважніше те, що тепер  — війна. Наш щоденник появляється щоденно між 3—5 год. пополудні, так, що перед 6-ою год. пополудні експедиція ґазети вже закінчена. Та чи серед воєнних обставин, коли направду точно функціонувати мусить лише безпосередня воєнна машина, можна дивуватися, що засоби звязку й порозуміння між цивільними людьми не є такі, як у мирних часах?! Радше треба дивуватися, що є так добре, справно й складно, як є тепер!
З цілого життя в Ґенерал Ґубернаторстві знаємо й щоденно в цьому переконуємося, що істнує тут порядок, — лад і порядок, занесений на руїнах побоєвища. Він є в усіх ділянках, від безпеки починаючи, на соціяльній і господарській ділянці кінчаючи. Зокрема відбудовано, можливо найшвидше і найкраще, комунікаційні шляхи, подекуди навіть розбудовано їх значно більше, ніж вони були перед війною. Але все воно не перечить фактові, що є війна й що війна має свої закони, які в 1. реченні кажуть: усе призначене для перемоги, супроти чого все інше дрібниця!
Очевидно, це не значить, що на всі неґативні явища, що торкаються достави й відбору ґазети, треба класти хрестик. Ні, треба зголошувати неточності, самому їх перевірювати та й краківська Адміністрація ґазети точно всі скарги й застереження перечитує, виписує, сортує і предкладає німецьким міродайним чинникам, які від себе справу теж перевірюють. Але при цьому одна річ доконче потрібна й одної ніяк не треба: потрібне зрозуміння часу й обставин та вирозуміння для видавців ґазети, її Редакції й її Адміністрації, і непотрібна нервозність і нетерпимість. Потрібна віра у нашу добру волю й добрі зусилля. 