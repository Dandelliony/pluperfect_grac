Обговорення п'єси В. Василевської

Вчора в клубі письменників м. Львова зібрались артисти Львівського державного польського драматичного театру та письменники для обговорення п'єси Ванди Василевської "Розповідь про Бартоша Гловацького". Вступне слово зробив тов. Беньковський, після чого виступали тт. Бой-Желенський, Красновецький, Борейша, Шенвальд, Галан, Тудор, Цукерман, Гаврилюк, Дзєдзіц, Вебер і інші.
В виступах було підкреслено велике політично-художнє значення п'єси талановитої письменниці. Викриваючи нещадно злочинну, ганебну роль шляхти, Василевська змалювала в образі Бартоша — польського селянина, гнобленого й обдурюваного своїм одвічним ворогом — шляхтою. Трагедія Бартоша яскраво показала, що шлях трудящих до своєї батьківщини не в єднанні з шляхтою, але у впертій, невблаганній боротьбі з нею.
Вказуючи на деякі недоліки в побудові п'єси, зокрема на незакінченість образу коваля Яна, промовці відзначили велику силу, з якою письменниця вивела героя "Розповіді" Бартоша і його дружину Бартошиху.
На закінчення вечора виступила В. Василевська.
Підводячи підсумки творчої дискусії, тов. Десняк побажав письменниці нових успіхів в її роботі. 