Як заселено Кубанщину?

На сходинах Обєднання Праці Робітників м. Сянока й околиць інж. С. Манжула виголосив відчит про заселення та національний склад населення Кубанщини. Прелеґент, який приїхав до Сянока недавно заторкнув проблему, що цїкавить українське громадянство і тому подаємо хід думок його реферату.
Прим. Ред.
Майже протягом 120 років після договору в Переяславі, Москва старалась остаточно поневолити Україну. Одначе доки існувала Запорізька Січ, приєднання України до Москви не могло відбутися в повному цього слова значінню. Впоравшись із самозванцем Пугачовом та закінчивши війну з турками у Кучук-Карнаджі 22 липня 1774 р., Москва мала вільні руки, щоби знищити Запорізьку Січ. І ось саме 5 червня 1775 р., на Зелені Свята, 60-тисячна московська армія підступно обсадила і зруйнувала Січ, а старшину виарештувала. Кошового Петра Кальнишевського москалі увязнили і вислали на Соловки, де він просидів 26 років у тюрмі аж до своєї смерти. Одначе частина козаків урятувалась. До 5 тисяч січовиків посідало на човни і помандрувало до Туреччини, заснувавши там Січ за Дунаєм. Крім того понад 10 тисяч січовиків розбрилося по Гетьманщині, по колишніх запорізьких землях.
Коли ж у 1784 р. Москва думала починати нову війну з Туреччиною, відчула аж надто потребу козаків, які знали понадчорноморські терени. Тому дала дозвіл Антону Головатому, Сидорові Білому і Захарові Чепізі обирати козаків, із яких опісля зорганізовано "Войско Вєрних Казаков Черноморських".
Це військо брало участь у війні з турками і вкрило себе великою славою. Для поселення цього війська відведено землі між Бугом і Дністром, де вже в 1790 році козаки мали 25 великих осель. Та скінчилась війна і на ці землі стало зависно дивитись ненаситне московське око. Щоб бути подальше від цього ненаситного ока, січовики згодились переселитися на Кубань, правий берег якої в той час був вільний, бо московський уряд, задумуючи підбити і Кавказ, будував цілу офензивну лінію від Озівського до Каспійського моря — знищивши брутально кочуючих там ногайців (1780 р.).
25 серпня 1792 р. перші чорноморці причалили морем на човнах з-під Очакова до старої Тмутаракані (нинішня Тамань). Друга валка чорноморців прийшла через Крим. Третю валку привів Чепіга сухим "путем" понад берегом моря. Четверту валку, здебільша жінки і діти, привів Головатий. Тоді то, без жінок і дітей, прибуло 17.021 січовиків, рішуче за мало на такий простір. Крім того козацтво не всилі було тримати кордонну лінію від Тамані аж до Уст-Лабинської твердині, бо ж військо швидко втягнено в боротьбу проти Кавказу (черкесів).
Тому Головатий аґітував між українцями за переселенням і дійсно в році 1794 з Катеринославщини (колишні запорізькі землі) переселилось 4.803 колишніх запоріжців і 37 старшин. Згодом у 1808 р., на заклик отамана Бурсака, прийшло 500 козаків із Задунайської Січі.
Протягом р.р. 1808—1811 переселилось з Чернигівщини і Полтавщини 22.206 козаків і 19.326 жінок і дітей. У 1820—25 р.р. переселилось з тих-же теренів 25.627 козаків і 22.755 жінок, а в р.р. 1845—1850 що 8.500 козаків і 7.080 жінок. Ось так протягом 40 літ переселилося з України понад 100 тисяч українського населення. Це переселення не завсіди було добровільне і проходило у важких умовинах. Підчас першого переселення загинуло "от кліматолішєній" 7.315 осіб. Одна валка переселенців в 1821 р., переходячи останні 85 км. перед границею війська, втратила 3.249 осіб. Вислані з України два "цікінєрські" полки із колишніх т. зв. "Малоросєйських казаков", яких послано воювати на Кавказ — залишено на Кавказі взагалі. В 1828 р. кошевий Задунайської Січі, Осип Гладкий, вивів 1.500 козаків і піддався під московську руку. Їх поселено на березі Озівського моря під назвою "Азовськоє войсько". Пізніше ці "озівські козаки" також були переселені на Кубань.
Так заселялась західна частина Кубані — Чорноморщина. Одночасно з цим Москва стягала все вужче лінію нападу проти Кавказу, організуючи т. зв. закавказьку лінію. З давних-давен там була невеличка кількість терських, гребенських, кізлярських козаків. Між ними і чорноморцями поселено в р.р. 1792—1832 по верхній течії Кубані 1000 донських козаків, які організували т. зв. стару лінію. В р.р. 1802, 1803, 1804, 1805 до них долучено 350 українських козаків з Вороніжчини, 41 з Полтавщини, 3.227 українських козаків катеринославського війська, 377 козаків з Харківщини і Вороніжчини і ще 229 з катеринославського війська. В 1832 р. із усіх цих частин зорганізовано "Кавказское козачье Лінєйноє Войсько" з розподілом на 12 бригад.
В той час, як у чорноморському війську, не дивлячись на гноблення Москви, збереглися традиції запорізького братства — в кавказькому війську панував цілком мілітарний устрій. Отже начальство призначувано згори. "Кавказьке лінійне військо" доповнювалось також українцями. Взагалі в роках 1831—33 українці напружено переселялись туди з Полтавщини і Чернигівщини. В році 1843 в район верхньої Кубані переселено 2 полки чугуївців з Харківщини. В 1861 р. до Чорноморського Війська приєднано 6 західних бригад "Кавказького лінійного війська" і створено Кубанське Козацьке Військо, а з 6-ох східних бригад — Терське Козацьке Військо. Таким чином січовикам спершу було відібрано назву "запорожці" і імя "чорноморці", з яким зжилися вони й воно стало їм дороге.
Підчас створення Кубанського Війська усього населення було коло 400.000 душ, які вже заселили всю теперішню Кубанщину. Слід згадати, що до пів міліона душ адегейців (черкесів) місцевого населення закубанської частини Кубані (лівого берега ріки Кубань) не хотіло залишатися під Москвою і виеміґрували до Туреччини, де їх поселено в Малій Азії, а на їх місці повстали нові козацькі оселі-станиці.
Закінчивши підбій Кавказу московський уряд вже не був так зацікавлений у збільшенню числа козаків. Одначе переселення йшло і далі хоч і повільніше, але добровільно. Тоді збільшилось число т. зв. "іногородніх", себто некозацького населення.
Крім незначної кількости москалів, вірмен, греків та турків, головну масу переселенців творили знову ж українці, бо українського хлібороба тягнула ширина кубанських степів та зов крови. До вибуху світової війни 1914 р. Кубанщина займала простір 94.094 кв. км. або 8.686.170 десятин і мала населення 3.122.905 душ. З того: козаків 1.339.430, горців (черкесів) 135.574, "іногородніх" 1.646.901, в тому сільського населення було 2.860.56, в містах 262.405, себто менше як 10%. Національний склад населення Кубанщини був приблизно такий: українців 67%, горців (черкеси) 4—5%, греків, турків, вірмен й інших коло 13—15%. Отже на москалів припадає найбільше коло 15%.
Подав К. Костенко. 