Два реферати в 125-і роковини уродин Шевченка.

Дня 8. березня ц. р. Товариство наукових викладів ім. П. Могили у Львові владило виклад з приводу 125. роковин народин Шевченка. Були два реферати: В першому голова Т-ва д-р Д. Лукіянович дуже ясно й доступно, з використанням усієї літератури, змалював стан дотеперішніх студій над формальним боком творчости Шевченка (віршування, стилістика, мова і т. д.) і доторкнувся справи Шевченківських святкувань та їх значіння для нашого народу. У другому — д-р В. Лев дав спробу характеристики мови Шевченка, як основника нової літературної української мови. У загальній частині свого реферату прелєґент схарактеризував українську мову нової доби, перед Шевченком і далі спинився докладніше над деякими питаннями Шевченкової мови: правопису поета (який ріжні видавці змінювали, при чому змінюючи і форми, а то й вислови, ніби то "очищуючи мову"....), Шевченкової лєксики (на основі т. зв. "Чигиринського Кобзаря"), при чому порушив такі справи: народня опінія в Шевченковій лєксиці, архаїзми, здрібнілі слова, прикметники у функції епітетів, дієслова й деякі стилістичні прикмети Шевченкової мови.
Ясно, що про мову Шевченка в одному, навіть і двогодинному рефераті, при теперішніх студіях Шевченкознавства, коли ще до того не маємо канонізованого тексту Шевченкових творів, сказати щось загальне важко. Такий реферат мусіли би попередити докладні моноґрафічні студії над Шевченковою мовою (деякі з них і назвав у свому рефераті д-р Лукіянович). Тимто й добре, що д-р Лев для свого популярно-наукового викладу вибрав деякі вибрані питання, які освітливав цитатами.
Цим разом саля була повна. Гості нагородили прелєґентів рясними оплесками. 