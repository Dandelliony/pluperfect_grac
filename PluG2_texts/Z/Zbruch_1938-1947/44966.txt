Як це було з бомбами?

Малий фейлєтон
Дуже люблю читати спомини з останньої війни, а тому, що хтось десь колись (не тямлю хто, де і коли) взивав до списування тих споминів, то — на основі моїх приблизних обрахунків — списує їх кожний другий українець у Ґенеральному Ґубернаторстві, так що тих споминів заповідається більша купа, в якій то купі (вибачте за довге речення) беруть участь так мужчини, як і жінки.
Я хотів би ще, щоб хтось описав докладно свої вражіння від бомб. Ц. зн. переживання автора, чи авторки в тому моменті, як на місто падали бомби.
Це було б дуже цікаво почитати. В устнім переданні це виходить звичайно гарно. Це виходить подиву гідно. Подивугідна була холоднокровність, з якою оповідач приймав зловіщий згук сирен, а вслід за тим важкий гуркіт — вур-р-р — ву-р-р — ву-р-р-р — німецьких бомбових машин над своєю головою. Він вибігав тоді на вулицю і глядів на "штукаси". Як штукаси робили штуки. Одна бомба впала зараз побіч нього.
— Неймовірне!
— Слово чести!
Можливо. Я сам затямив з тих часів багато відважних людей, які сиділи спокійно на другім поверсі одноповерхової камяниці, як над містом воркотіли тяжкі "бомбери" і що хвилини місто здрігалося в самих підставах від бомб. Сиділи і слухали собі, (Р-р-р-р-р-р-р-грим!!! — д-д-д-д-д-д-нь!....), а дехто курив навіть папіроса (Р-р-р-ґ-р-имс!!! — д-р-р-р-и-н-н-нь!...), заложивши ногу за ногу (Р-р-р-р-р-р-римс!!! — д-р-ииинь...), як у клюбі. Досі залишилося в мене відкритим питання, як слід глядіти на цю відвагу. Що це була відвага — нема сумніву. Вона приносить честь їх власникам. Але що ця відвага була непотрібна — також нема сумніву. Вона приносить — цього вже не знаю.
Бо щодо мене, то не соромлюся признати — я втікав. Я вдирав до найближчої пивниці незгірше від маршалка Сміглого. Не тому, щоб мені там залежало на тім марнім життю, на тій, пане добродію, мізерії, на тім там клаптю, пане добродію, життя — де там. Я попросту не хотів згинути від німецької бомби. Я вважав ідіотизмом найбільшого калібру допустити до того, щоб напередодні таких цікавих подій мені передіравив черево, як глупий міх з картоплею, заблуканий відламок німецької півтонової бомби. Така смерть не перевищала б щодо своєї дурноти всякі відомі з історії випадки "смерти ні за цапову душу". Я не міг би тепер цього пережалувати.
І тому я вдирав до пивниць, щоб такому ідіотичному випадкові відобрати всякі шанси.
Одного тільки випадку соромлюся і не признаюся до того: це тоді, як я на згук сирен сховався — знаєте де? — до тих ровів, що їх викопали в Єзуїтськім Городі.
Щастя, що мене тоді ніхто на бачив.
Федь Триндик. 