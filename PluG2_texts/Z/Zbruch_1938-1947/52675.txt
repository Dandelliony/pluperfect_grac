† Підполк. Олександер Доценко

В суботу, дня 7. червня ц. р., помер, після важкої недуги, Олександер Доценко, підполк. Армії УНР, у 42 році життя.
Покійний походив із старого козацького роду, з Полтавщини. На українську військову службу вступив восени 1917 р. до куреня "Чорних Гайдамаків" як молоденький хорунжий. Своєю пильністю, ініціятивністю та ретельним виконанням доручень і наказів звернув на себе увагу Гол. Отамана й той призначив його своїм адютантом. На цьому відповідальному становищі О. Доценко був до кінця визвольної війни.
Після війни взявся Покійний за дуже важне діло, а саме за опрацьовання на підставі численних актів-документів останніх дій визвольної війни. Написав велику працю — "Літопис української революції", з якої вийшло два томи; третій був уже на викінченні. Крім того з-під його пера вийшла не менше цінна публікація, видана Українським Наук. Інститутом "Зимовий похід". Покійний був незвичайно пильний та послідовний, при чому до своїх світоглядових противників завсіди ставився по-лицарськи, так що ніколи не переносив політичних суперечностей на площину особистих порахунків. Більш того: і найзавзятішому противникові рад був завсіди допомогти й допомагав усім, що було в його спроможности.
Покійний усією душею дорожив ідеалами і вірив у майбутнє. Та замкнув очі на віки, не діждавшись здійснення снів про "ясні зорі, тихі води"; не побачити йому вже й козацького гнізда, батьківського хутора... Осиротив Дружину та доню.
Вічна Йому Память!
В. Є. 