Перед новим культурно-освітним сезоном

Львів, 24 жовтня.
Село вже фактично скінчило свої роботи в полі. Ще кільканадцять днів — і будуть скінчені всякі праці, зв'язані з віддачею континґенту. Зачнеться зимова пора, коли наше село матиме більше часу, коли наші селяни та сільська інтеліґенція диспонуватимуть довшими вільними хвилинами. І саме ці вільні хвилини, цей вільний час треба конечно використати для посилення культурно-освітньої роботи на селі. Але не тільки на селі: теж по містечках та містах нашого краю. Від давен-давна у нас уже так водилося, що з пізньоосінньою порою і впродовж цілої зими тривав по наших селах, містечках та містах сезон культурно-освітньої роботи. Рух по просвітних читальнях був збільшений, програми їхньої діяльности були вщерть заповнені різними відчитами, аматорськими виставами та іншими культурними імпрезами. Цю давню традицію треба використати і тепер — і ту саму роботу, яку колись ми вели по просвітних читальнях, слід повести тепер по світлицях УОТ-в. Сьогодні воєнний час, і якраз тому цю культурно-освітню роботу по наших селах, містечках та містах треба поглибити — раз тому, щоб вона взагалі не припинялась, а по-друге тому, що воєнний час ставить до людей окремі вимоги і про них треба людей освідомити. У воєнний час люди є виставлені на суґестію всякого роду неправдивих, брехливих, злобних і шкідливих чуток та пошептів, іноді свідомо навіть поширюваних; людей треба навчити, як з ними боротися, якими критичними критеріями опініювати їх. Між іншим і в цій справі світлиці УОТ-в можуть відіграти спасенну ролю відповідними відчитами і рефератами. Та найважніше те, щоб підчас війни люди не призабули, що крім матеріяльних здобутків є ще й здобутки духа, що духові здобутки родяться теж і підчас самої війни та що з ними треба познайомитися. Це одна справа, що культурно-освітню працю треба в нашому краю в цьому зимовому сезоні посилити, поглибити, а де вона припинена з тих чи інших причин, наново зорґанізувати.
А друга справа — це справа людей, які цю працю поведуть. Усі ми знаємо, що надто багато людей до тієї праці тепер не маємо, що інтеліґентних сил по наших селах та містечках тепер обмаль. Давніше культурно-освітня праця на селі, чи в містечку належала до почесних праць. Сьогодні це не тільки почесть для даного інтеліґента вести таку працю, це просто його обов'язок, від якого він рішуче не повинен відмовлятися, якраз тому, що коли один інтеліґент від того відмовиться, то його не буде ким іншим заступити. Тому кожний український інтеліґент повинен сьогодні крім усіх тих праць, ЩО їх він уже має, причинитися в якійсь мірі до поглиблення тієї культурно-освітньої роботи в нашому краю. Він рішуче не повинен відмовлятися від такої праці, коли до нього в цій справі звернуться компетентні чинники. Всі ми сьогодні сильно обтяжені всякою працею, але це не сміє позначуватися від'ємними наслідками в культурно-освітній роботі нашого краю, яка завжди стояла на дуже високому рівні і якій наш народ дуже багато доброго завдячує.
Українська інтеліґенція села і міста не сміє думати сьогодні про якусь вдячність за цей винятковий труд; вона мусить в сьогоднішніх часах знати тільки те, що є ще одне завдання, яке треба виконати. А те, що має бути зроблене, мусить бути зроблене, хочби не знати, скільки воно коштувало посиленої праці. Тому хай ніхто з нас не відмовляється від участи в культурно-освітній праці в найближчому зимовому сезоні. Найдрібніша праця в цій ділянці кожного нашого інтеліґента дасть в сумі імпозантні висліди, а вартість народу міряється тільки позитивними успіхами праці. Тому не нарікаймо, що маємо за багато праці, що не дамо ради, але радо виконаймо ще й те завдання, що на нас накладає теперішній час: допоможім посилити і поглибити культурно-освітню працю в найближчому зимовому сезоні по селах, містечках та містах нашого краю. 