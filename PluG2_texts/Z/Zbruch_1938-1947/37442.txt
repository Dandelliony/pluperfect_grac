◦ ◦ ◦ ◦ ◦ ◦ ◦

Агентство Рейтер про позицію Італії
ЛОНДОН, 3. (ТАРС). Як передає агентство Рейтер "в Лондон продовжують надходити відомості про демонстрації в Італії, які мають ворожий щодо союзників характер. В останній час лондонські офіціальні кола не спростовують можливість виступу Італії на стороні Німеччини в найближчий час. Однак на думку англійського уряду, англо-італьянська угода, укладена в 1936 році, є переконливим доказом, що взаємовідносини і взаємні інтереси двох країн у Середземному морі і східній Африці можуть бути задовільно врегульовані без війни".
"Італьянський уряд, — говориться далі в повідомленні агентства, — мав протягом тривалого часу достатні підстави вважати, що Англія і Франція готові обговорити з Італією всі законні італьянські претензії, однак італьянський уряд не проявив ніякого бажання почати переговори в цих питаннях. Тільки в найостанніший час між англійськими і італьянськими експертами почались переговори. Після недавнього відвідання Риму представником англійського уряду склалось тверде переконання, що англійський уряд пішов на угоду. Однак італьянська сторона відкинула цю угоду". Агентство підкреслює, що відповідальність за можливе розширення театру воєнних дій в результаті такого рішення італьянського уряду паде на Італію.
РИМ, 3. (ТАРС). Повідомлення про арешт на Мальті голови італьянських націоналістів острова Енріко Міцці коментується всіма італьянськими газетами. Газети висловлюють свою солідарність з арештованими і вимагають передачі Мальти Італії. Одночасно вчора на всіх вулицях Риму були розклеєні географічні карти, де Корсіка позначалась, як "італьянська земля". На інших листівках був намальований револьвер, спрямований на Сіцілію з Бізерти. Газета "Лаворо Фашіста" від 2 червня вимагає передачі Туніса Італії.
Виступ Ідена
ЛОНДОН, 3. (ТАРС). Як передає агентство Рейтер, учора англійський військовий міністр Іден виступив по радіо з промовою, в якій заявив, що в боях за порти Німеччина добилась великих стратегічних успіхів. Втрати союзників в озброєнні і боєприпасах були тяжкими. Однак більша частина особового складу англійського експедиційного корпусу врятована. "Нам удалося, — сказав Іден, — доставити в Англію поряд з нашими людьми десятки тисяч наших союзників — французів. 4 дні тому ніхто не насмілювався навіть і думати про те, що ізольовані союзні армії зможуть пробити собі шлях до побережжя. Німецьке верховне командування з гордістю заявляло, що союзні армії оточені, однак в дійсності це виявилось не так. В районах Аррас і Іпр німці зазнали величезних втрат. Німецька стратегія виявилась безуспішною, не зважаючи на капітуляцію бельгійської армії. 4/5 англійських експедиційних сил врятовано. В період операції був такий момент, коли 9 англійських дивізій удержували фронт довжиною в 80 миль".
"Наше завдання, — сказав далі Іден, — цілком ясне. Ми повинні якомога швидше відшкодувати свої збитки і виграти війну. Нам треба побільше літаків, побільше танків і побільше гармат".
Зникнення англійського посла в Бельгії
ЛОНДОН, 3. (ТАРС). Агентство Рейтер передає, що, як твердять у Лондоні, англійський посол у Брюсселі Ланселот Оліфент пропав без вісті з того моменту, коли він виїхав з Брюгге, щоб приєднатись до бельгійського уряду, який знаходиться у Франції. Зникнення посла сталося за кілька днів до оголошення королем Леопольдом капітуляції. Агентство додає, що всі спроби встановити місце перебування Оліфента не увінчались успіхом.
Спростування чуток про японо-китайські мирні переговори
ЛОНДОН, 3. (ТАРС). Як повідомляє чунцінський кореспондент агентства Рейтер, китайські офіціальні кола категорично спростовують чутки про мирні переговори з Японією.
Становище в районі Дюнкерка
ЛОНДОН, 3. (ТАРС). За одержаними сьогодні в Лондоні відомостями, Дюнкерк знаходиться тепер в межах досяжності німецької важкої артилерії, яка безперервно бомбардує місто і оточуючі його берегові райони. В німецькому наступі на звужені позиції союзних військ беруть участь 15 дивізій, що діють при підтримці 1.000 літаків. Коло 100 різного роду невеликих англо-французських воєнних кораблів прикривають своїм огнем триваючу евакуацію союзних військ. 1 і 2 червня через Дюнкеркський порт пройшло понад 200 невеликих транспортних суден. Посадка союзних військ на ці судна провадилась під інтенсивним огнем німецької артилерії.
Чутки про передбачувану висадку французських військ у Танжері
БЕРЛІН, 3. (ТАРС). Німецьке інформаційне бюро передає з Риму, що ось уже два дні в Танжер вперто циркулюють чутки про те, нібито Франція гадає для протидії іспанським домаганням на Гібралтар висадити війська в Танжері.
Німецькі літаки над Швейцарією
НЬЮ-ЙОРК, 3. (ТАРС). Як повідомляє агентство Юнайтед Пресс швейцарські винищувачі протягом 18 годин збили три німецьких бомбардувальники. Один з них збитий 1 червня коло Берна, два — коло Івердона 2 червня. В офіціальному швейцарському комюніке відмічається "серйозне порушення швейцарської території".
Облога Кале
ЛОНДОН, 2. (ТАРС). Агентство Рейтер передає заяву представника французських воєнних властей про те, що "англійський загін,— обложений вже протягом кількох днів в Кале, все ще чинить опір противнику. Обложені знаходяться в старій кріпості. Невеликий гарнізон кріпостей, в якій є також і французський загін, постачається авіацією союзників".
Резолюція великої ради фашистської партії
РИМ, 3. (ТАРС). Велика рада фашистської партії прийняла резолюцію, в якій закликає "боротися за визволення Італії від стану полоненої в Середземному морі".
Відправка американських літаків у Європу
НЬЮ-ЙОРК, 2. (ТАРС). Агентство Ассошіейтед Пресс повідомляє, що торговий пароплав "Гран" під норвежським прапором відплив у Францію, маючи на борту 100 літаків, в тому числі 75 бомбардувальників. Агентство вказує, що це — найбільша поставка літаків Англії і Франції від моменту виникнення війни. 