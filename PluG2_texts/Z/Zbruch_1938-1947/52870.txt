З чим ідемо?...

Народи, що мають незвихнений життєвий інстинкт, після невдач дошукуються у своїй вдачі причин цього нещастя, яке на них спало, напружуючи при тому всі сили для змін у самому собі, щоб помилки на майбутне оминути. В історії можна знайти багато таких повчальних прикладів і, навпаки, можна знайти чимало рецидивів старих національних недуг, що доводили до нових нещасть.
Ось найновіший приклад — Польща та Сербія. Серби, що підчас світової війни на вигнанні дещо духово переродилися та за допомогою Антанти навіть спромоглися на відбудову поважної, як на Балкан, держави, внаслідок рецидив старої недуги й запаморочення знову впали. Деяке переродження польського народу, що після розвалу старої Польщі, зокрема під впливом т. зв. месіянізму в літературі та випадкової щасливої нагоди, довело було знову до державности, не заподіяло лихові, бо небаром, унаслідок старих психічних недуг, прийшла нова катастрофа.
А тепер два інші народи, що переродились після невдач: італійці та німці.
Італія після своїх помилок не тільки дійшла до сил, але й стала одним із тих чинників, що рішає про долю Европи.
Був час, коли і німецький народ, обезсилений, по світовій війні, не міг зірвати наложених на нього пут, а ті, що ним тоді кермували, ще більше спихали його у пропасть.
Та німці, так як й італійці, вміли знайти у собі цей здоровий інстинкт, вміли відчути небезпеку — зрозуміли в чому хиби й переродилися скоро у велику потугу, силу, що задивувала світ.
Маємо ще один повчальний приклад, на який у високій мистецькій формі звернув увагу Іван Франко у своїм ґеніяльнім "Мойсею", як то вимерли на пустині, а не позбулися своїх хиб ті, що йшли в обіцяну землю...
А ми?...
На багато томів вистачило б самих цитатів із писань наших авторів про те, що корінь нашого лиха в нас самих, у наших хибах, у нашій психічній недузі — спадщині по предках; у межисобицях, крамолі, боротьбі брата проти брата, бунтарстві, недостачі дисципліни й пошани самих себе. Від "Поучення" Ярослава Мудрого і досі ми залюбки тільки повторюємо — "Єднаймося", "В єдності сила" й т. д., та слова ці у нас, як полова. Бо ми одного не хочемо розуміти, що до обєднання веде лише один шлях — через самообмеження. Без саможертви нема ні великої ідеї, ні великих чинів.
Бо лише цим шляхом доходили до єдности й сили інші народи. Час і нам заглянути у свою душу та переродитись. Позбутися раз назавсіди нашої найпоганішої недуги, про яку всі аж надто добре знаємо і надто болюче її відчуваємо.
В. Островський 