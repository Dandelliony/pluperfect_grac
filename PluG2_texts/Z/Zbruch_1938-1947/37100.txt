Остання гастроль столичного театру ім. Івана Франка. — Видатна подія в житті Львова

Остання гастроль столичного театру ім. Івана Франка
Державний драматичний театр УРСР ім. Ів. Франка закінчує гастролі в м. Львові.
За проханням керівних організацій і громадськості Львова на закінчення своїх гастролів театр поставив історичну п'єсу драматурга-орденоносця О. Корнійчука "Богдан Хмельницький". Спектаклі проходять з величезним успіхом. Глядач гостро реагує на кожну репліку. В багатьох місцях, особливо в тих, які підкреслюють мужність українського народу і готовність його до останнього подиху боротись з польськими панами, спектакль переривається довготривалими оплесками.
Сьогодні ранком і ввечері відбудуться останні два спектаклі "Богдан Хмельницький" за участю кращих майстрів сцени: заслужених діячів мистецтв: Ю. В. Шумського, О. М. Ватулі, заслужених артистів республіки Тер. Юри, Барвінської, Пилипенка, Самійленка, Коханенка, артистів Юра-Юрського, Дуклера, Осмяловської та інших.
24 травня театр в повному складі на чолі з народним артистом УРСР орденоносцем Г. П. Юрою виїздить до Харкова — міста, де театр перетворився з пересувного в столичний, стаціонарний, де зміцнів і став одним з кращих театрів республіки. Видатна подія в житті Львова
Гастролі Київського Державного Академічного Ордена Леніна Театру опери та балету імені Т. Г. Шевченка.
У Львів, на гастролі, 26 травня прибуває в повному складі Київський Державний академічний ордена Леніна театр опери і балету імені Т. Г. Шевченка. Це кращий радянський театр, який за видатні заслуги в розвитку оперного мистецтва одержав найвищу нагороду Радянського Союзу — орден Леніна. В березні 1936 року під час декади українського мистецтва в Москві, на якій були присутні керівники партії та уряду, театр одержав високу оцінку від громадськості столиці.
Трудящі Львова вперше матимуть змогу послухати у поставах одного з кращих театрів СРСР класичні та нові радянські опери: "Пікова дама" — музика П. І. Чайковського, "В бурю" — музика Т. Н. Хреннікова, "Запорожець за Дунаєм" — Гулак-Артемовського та В. Я. Йориша "Іван Сусанін" — М. І. Глінки, "Наталка Полтавка" — музика Миколи Лисенка та В. Я. Йориша, прем'єра "Шевченко" — музика В. Я. Йориша, "Мадам Батерфляй" — муз. Д. Пуччіні, а також балети "Лебедине озеро" — П. І. Чайковського та "Лауренсія" — муз. А. М. Крейна.
В виставах головні ролі виконуватимуть народна артистка СРСР орденоносець М. І. Литвиненко-Вольгемут, народний артист УРСР орденоносець І. С. Паторжинський, народна артистка УРСР орденоносець О. А. Петрусенко, народний артист УРСР орденоносець М С. Гришко, народна артистка УРСР З. М. Гайдай, народний артист УРСР Кіпаренко-Доманський та інші. Художній керівник театру та головний режисер — народний артист республіки М. В. Смоліч, диригенти — заслужений артист республіки орденоносець В. Я. Йориш, заслужений артист республіки, лауреат Всесоюзного конкурсу Н. Г. Рахлін і заслужений артист УРСР професор В. І. Пірадов.
Театр дасть у Львові 35 вистав, а крім того влаштовуватиме концерти у філармонії. Гастролі починаються 28 травня. Першою піде опера "Пікова дама" П. І. Чайковського. Роль Ліди виконує народна артистка СРСР орденоносець М. І. Литвиненко-Вольгемут, народний артист УРСР Кіпаренко-Доманський (Герман).
Зі Львова театр виїде на декілька вистав до Станіслава. 