Профспілкові гризуни. — "В обхід правил радянської торгівлі"

Профспілкові гризуни
Недовгий час Й. К. Саліцький вештався в клубі Львівського обкому профспілки працівників комунально-житлового будівництва. Витягнув з профсоюзної каси 815 крб. і зник. Саліцького шукають, а коли побажати, то розтратника можна завжди бачити в Скнилові, Львівського району, де він акуратно підшиває папери однієї організації і цілком задоволений своїм становищем.
Чим же пояснюється невловимість Саліцького? Дуже просто. Міський прокурор і нарсуд по територіальності кілька місяців сперечаються — яким чином і в які строки стягнути з розтратника профспілкові гроші.
В листуванні є кілька гнівних резолюцій помічника міськпрокурора т. Юрковського, умовляють гризуна прийти до прокуратури, але... він не слухав безпомічних слідчих, не йде. Тай чого з'являтись до прокуратури? Саліцький давно визнав розтрату, а повернути вкрадені гроші не бажає.
Рідко в якому обкомі профспілки, що містяться в Палаці праці, знайти друкарську машинку. Непривітно в кімнатах: мало мебелі, коврів, картин. Прокуратурі Залізничного району давно відомо, що друкарські машинки і цінне майно з Палацу праці розтяг голова обкому профспілки медпрацівників Брижатий з компанією пройдисвітів. Про це нераз говорили на об'єднаних профспілкових зборах. Брижатий і його спільники завжди виходили сухими з води, бо діяли методами затиску критики, залякування, нахабством. Тепер справа замерзла в міській прокуратурі, яка, до речі, міститься не так далеко — на другому поверсі того ж Палацу праці.
Факти розкрадань профспілкових коштів мали місце і по окремих місцевкомах. Однак, жоден з гризунів не сів на лаву підсудних. Частина тимчасово виїхала на периферію, інші відпочивають в ресторанах міста під душолоскочучі стогони джазу.
Д. Сенів. "В обхід правил радянської торгівлі"
Під таким заголовком у "Вільній Україні" були надруковані матеріали рейду перевірки торгівлі прохолоджувальними напоями бригадами робселькорів газети і держторгінспекції.
Перевірочні бригади виявили чимало фактів порушень правил радянської торгівлі сезонними продуктами, газовою водою, пивом, обмірювання споживачів, антисанітарію. Торгові організації вжили ряд заходів до покращання торгівлі прохолоджувальними напоями.
Шевченківський і Сталінський райхарчоторги впорядкували торгову мережу, скликали інструктивні наради працівників кіосків. За неодноразове обмірювання під час продажу газової води звільнено з роботи продавця кіоску №5 М. Бургера; за недолив пива звільнено продавця крамниці №73 О. Горака. На багатьох порушників радянської торгівлі накладені адміністративні стягнення. Винуватців антисанітарії оштрафовано.
Знайшлись і покровителі шахраїв. Керівники артілі "Овочепродукт" ліберально поставилися до продавця Й. Вільгельма, який систематично обмірював споживачів. Замість звільнити шахрая з роботи і віддати до суду, тут обмежились попередженням.   