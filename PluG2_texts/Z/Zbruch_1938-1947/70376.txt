Опіка над дитиною — найкращий вияв культури народу!

Львів, 3 вересня.
В часі вакаційного дозвілля чи службової поїздки в терен Ви напевно нераз зустрічали громадку малих дітей з дитячого садка, що на зелених моріжках, граючись, залюбки співають. Бо вони надівсе люблять співати, як діти співолюбного народу. Співаючи, йдуть парами, держачись цупко за руки, сільською дорогою, піснею в лісі перегукуються з дятлом і зозулею; слухаючи дитячого співу, втихають полохливі жабки над ставком. І сверщики на радощах не вгавають, коли дітвора, мягкими межами йдучи, співає, співає!... І тільки іноді, коли чорним панцирем лискучий жук перейде дітям дорогу й зосередить на собі всю їх увагу або вюнкою мрячкою заснується над стернями "бабине літо", проривається мельодія пісні, а неспокійне дитяче зацікавлення життям природи переходить у нестримну хвилю запитань. Тоді гуртом сідають діти вхолодку, а "тета" Оля чи Маруся розказує дітям у привабливій, казковій формі про той чудний тваринний й рослинний світ, де все живе справжнім людським життям з усіма його щоденними турботами й усміхами. Коли задовільно втихомирять свою спостережливу цікавість, тоді у щирому захопленні люблять слухати оповідань про козаків, про Чорне море, що на своїх бурхливих хвилях козацькі чайки носило, про дівчинку Олесю, що завела татарів у лісові нетри і вратувала рідне село від ворога... А про стрілецьку могилу з хрестом, майже під дзвіницю високим, з гордістю розкаже навіть найменша дитина. Це святість, наглядний зв'язок з героїчним засвітом!
А коли на дворі дощ і на дорозі грязюка, діти проводять час у приміщенні садка. Працюють. Одні закріплюють в рисунку вражіння з недавньої прогульки, вміщуючи в ньому обов'язково хочби тільки зовсім збоку хатинку, а щоб було пізнати, що вона не стоїть пусткою, але живуть в ній люди, спіральною доріжкою весело знімається вгору кучерявий дим. Другі, майбутні (дай Боже!) конструктори використовують до реалізації своїх творчих задумів куски колірового й газетного паперу, сірникові коробки, з жорняної муки варений клей, патички, шнурки, тощо. Виходять з того вправді дещо фантастичні моделі танків, та все ж в основному за зразком тих, що на глум людським зусиллям лежить їх так багато, кошлявих і безпомічних, у придорожних ровах. І літаки різних типів тут найдете, з якими сьогочасні діти напричуд добре ознайомлені, а по середині цього новітнього озброєння стоїть грізна далекобійна гармата... з глини. Так, мілітарний дух епохи проникнув своїм сталевим жалом і душу малої дитини. Та годі нам спиняти насильно її зацікавлення довколишнім світом і вести лиш веселковими стежками по завороженій країні казки!
І так кожного дня в соняшну чи слітну погоду життя в садку приносить дітям багато цікавих, емоційних моментів. В іграх і в забавах кріпшають їх фізичні сили, дисциплінується воля, інші заняття привчають до праці; в гутірках, віршах, прикладах, взятих з життя, пізнають закони Божі і суспільний устрій, приймають культурні навики у поведінці з людьми та в щоденному житті.
І от тоді, коли батьки, згідно з вимогою часу, мусять працювати в полі, на фабриці чи в іншій ділянці служби батьківщині, вони можуть бути спокійні за своїх малих дітей, відсилаючи їх на цілий день у дитячий садок. Там вони в середовищі ровесників під наглядом виховниць живуть справжнім дитячим життям, там з хісном для свого фізичного й духового розвитку проводять раннє дитинство. У повному розумінні виховного й харитативного значіння дитячих садків, Український Центральний Комітет взяв їх під свою особливу увагу і справді батьківську опіку. При великій матеріяльній допомозі німецької влади та завдяки жертвенности всього громадянства міста, містечка й села нашого краю вкрилися густою мережою дитячих садків. В порівнанні з передвоєнними роками зроблено у цьому напрямку величезний крок вперед. Коли у 1938 році в Східній Галичині були 564 сезонові садки, сьогодні серед важких матеріяльних умовин та різних локальних перешкод (брак приміщення, складна проблєма гуртового прохарчування дітей), маємо на терені дистрикту Галичина 1164 сезонові дитячі садки з 49.406 дітьми, з яких деякі розпочали свою працю вже 1. червня ц. р. і поведуть її до 1. жовтня, аж покінчаться осінні роботи в полі. Та нашою гордістю у тій ділянці є безперечно охоплення дитячими садками Лемківщини й Холмщини. північних і західних окраїн нашої землі, які щойно тепер у висліді прихильного німецького відношення до українського народу про кинулись з вікової інертності, та щораз виразніше показують своє національне обличчя. Свідомі Лемки й Холмщаки з радістю повітали в себе дитячі садки і при допомозі місцевих УДК виказали поважне їх число, а саме: Лемківщина (з Перемиською Округою) має сьогодні 464 дитячі садки з 19.353 дітьми, Холмщина 225 садків з 6.756 дітьми. У цілості на теренах діяльности Українських Комітетів є 1.853 сезонові дитячі садки з 58.097-дітьми. Правда, у великій мірі витратами на дит. садки обтяжують себе батьки дітей, сповняючи тим свій батьківський і громадянський обов'язок, але на потреби сезонових дитячих садків розіслав УЦК на руки Окружних Ком. в місяці липні і серпні поверх міліона золотих, з яких більшу частину віддано до розпорядимосги УДК в Сяноці і Холмі, теренам, де матеріяльна допомога на культурно-освітні ціли є більше необхідна, як в свідомішій національно Галичині. І не тільки сезонові дитячі садки, що припинюють свою діяльність з настанням осени користуються дбайливістю Українських Комітетів, але УЦК удержує частинно або в цілості на терені Галичини, Лемківщини й Холмщини 137 постійних дитячих садків (захоронок) з 7.458 дітьми, що є чинні цілий рік. Та щоб постійні й сезонові садки крім харитативного, під цю пору дуже актуального значення, мали теж і відповідний виховний рівень, за інструкціями і програмами УЦК відбулося в Галичині, на Лемківщині й Холмщині 69 короткоречинцевих курсів для садівничок, де підготовано до праці в садках 1.854 садівнички. Кошти долучені з організацією курсів покривали місцеві Комітети.
В практиці виявилося, що праця в дит. садках ставить великі вимоги до виховниць. Перш за все жадає від них знання складної дитячої психіки та фізичної структури, мистецького смаку й здібности керувати дитячою творчістю, майстерного володіння живим словом, музикальности, почуття такту, терпеливости й лагідної, але послідовної поведінки з малими дітьми. У багато випадках не можна було, ізза відсутності оцих основних прикмет у виховниць, поспішно підучених на 2—4 тижневих курсах бути вдоволеним вислідами цьогорічної праці в сезонових садках. Тому УЦК, що пильно слідкує за діяльністю всіх своїх низових клітин, висилаючи на її обстеження своїх працівників, доклав усіх зусиль до того, щоб для вишколу майбутніх дошкільних виховниць засновано у Львові однорічну школу для Виховниць Дошкіль (Кіндерпфлєґерінненшулє) при вул. Миколая 16. та однорічну Захоронкарську семінарію (Кіндерґертнерінненсемінар), для заавансованих вже у педаґоґічній праці або студіях дівчат. Є отже надія, що вже в наступному році поведуть працю у всіх дошкільних заведеннях (постійні й сезонові садки, ясла, дитячі будинки — сирітські захисти) кваліфіковані виховниці, які нестимуть почесну відповідальність за виховання молодого покоління — нової людини великого Завтра.
П. 