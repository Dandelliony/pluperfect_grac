◦ ◦ ◦ ◦ ◦ ◦ ◦

Військова гра "На штурм!". Підчас зимових канікул в усіх школах м. Львова буде проведена військова гра "На штурм!". Для підготовки і проведення гри укомплектовується батальйон юнармійців в складі 500 гуртківців Палацу. Щаслива молодь радісно зустрічатиме новий рік. Вона використає зимові канікули для піднесення свого культурного рівня, загартує себе, щоб з новими силами взятися за навчання.
"Історія України". Вийшла з друку книга "Історія України" (короткий курс), складена колективом наукових працівників інституту історії Академії наук УРСР. Ця праця є першим дослідом систематизованого викладання в стислому вигляді історії України, починаючи з стародавніх часів до теперішніх днів.
Нова гостиниця в Києві. Київський держпроект закінчив розробку проекту будинку найбільшої в Києві гостиниці. 9-поверховий будинок гостиниці буде споруджений на урядовій площі і становитиме один з елементів її архітектурного ансамблю. Гостиниця матиме 500 номерів в одну, півтори і дві кімнати і кілька номерів типу "Люкс". (РАТАУ).
Республіканська нарада по каучуконосах. Для обміну досвідом одержання високих урожаїв каучуконосів і розробки заходів по підвищенню урожаїв цих культур на 1941 рік, по рішенню Ради Народних Комісарів УРСР і Центрального Комітету КП(б)У, Наркомзем України скликає 28 грудня нараду передовиків сільського господарства і науково-дослідних установ по культурі каучуконосів. На нараді будуть обговорені: доповідь Управління агротехніки і механізації сільського господарства Наркомзему про наслідки збору урожаїв кок-сагизу на Україні в 1940 році і підзимньому посіву на 1941 рік; доповіді київського і Чернігівського облземвідділів про роботу з культурою кок-сагизу в 1940 році та її наслідки; доповідь Всесоюзного науково-дослідного інституту каучуку та гутаперчі про наслідки його науково-дослідної роботи. В роботі наради візьмуть участь передовики сільського господарства колгоспів по кок-сагизу, наукові працівники, агрономи облземвідділів, райземвіділів і МТС — всього 120 чол. (РАТАУ).
Республіканська нарада сказителів. Найстародавніший фольклорний жанр — казка є любимим видом усної народної творчості. До наших днів дійшли чудові казки, що передавались з покоління в покоління, в яких яскраво відображене тяжке минуле багатостраждального українського народу, його одвічний стихійний протест проти експлуататорів. Однак, ще дуже мало є радянських казок, які образно розповідають про наше радісне соціалістичне сьогодні. Спрямувати творчу думку майстрів цього жанру на створення радянського народного епосу, узагальнити їх досвід — такі завдання першої республіканської наради сказителів, що відкрилась 23 грудня при інституті фольклору Академії наук УРСР. На нараду з'їхались сказителі з усіх кінців Радянської України. Серед них — К. К. Дерев’янченко (Ворошиловградська обл.), М. І. Бойко (Полтавщина), П. Є. Чалий (Сумська обл.) та ін. Нарада триватиме чотири дні. За цей час сказителі заслухають ряд доповідей і лекцій, познайомляться з репертуаром своїх товаришів і обміняються творчим досвідом. (РАТАУ). 