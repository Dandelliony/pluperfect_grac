◦ ◦ ◦ ◦ ◦

Бомбардування Бейрута
БОРДО, 4. (ТАРС). За повідомленням агентства Гавас-ОФІ, сьогодні 4 англійських літаки бомбардували Бейрут, скинувши бомби на резервуари з пальним і на споруди, що належать нафтовій компанії Ройад Детчшелл. Знищений один резервуар, поранені французький офіцер і солдат.
Становище в Іраку
ЛОНДОН, 4. (ТАРС). Командування англійських сил на Близькому Сході повідомляє, що англійські війська окупували Мосул. 2 червня в наслідок безпорядків, що відбулися в Багдаді, іракський уряд оголосив воєнне становище. Вчора в місті був відновлений порядок.
Наступне засідання австралійської військової ради
ЛОНДОН, 5. (ТАРС). Сіднейський кореспондент агентства Рейтер передає, що сьогодні відбудеться чергове засідання австралійської військової ради. На цьому засіданні лейбористи — члени ради поставлять на обговорення питання про втрати австралійських військ на острові Кріт, а також поставлять вимогу урядові повідомити дислокацію всіх австралійських озброєних сил. Один з лейбористських членів ради Бізлі заявив, що австралійський народ з великим занепокоєнням поставився до заяви військового міністра Спендера про втрати австралійських військ на острові Кріт. "Цілком недопустимо, — продовжував Бізлі, — що наші війська зазнали втрат в результаті відсутності достатньої кількості спорядження і необхідної підтримки з повітря. Втрати, яких зазнали австралійці на острові Кріт, повинні бути останнім уроком для тих, хто зобов'язаний забезпечити становище, при якому наші солдати можуть битися в нормальних умовах. В майбутньому австралійський уряд повинен вимагати від уряду Англії гарантій того, що австралійські війська матимуть достатню підтримку з повітря".
Урядовий кризис в Єгіпті
НЬЮ-ЙОРК, 4. (ТАРС). Як повідомляє агентство Юнайтед Пресс, єгіпетський прем'єр Хуссейн Сиррі-Паша подав королю Фаруку заяву про відставку. Гадають, що король запропонує йому сформувати новий уряд. Висловлюють припущення, що в склад нового уряду ввійдуть представники партії саадистів, яка досі не схвалювала зовнішню політику старого уряду.
Відмова вафдистів вступити в новий уряд Єгіпта
НЬЮ-ЙОРК, 4. (ТАРС). Агентство Юнайтед Пресс повідомляє з Каіра, що вафдисти відмовились вступити в новий уряд, не зважаючи на пропозицію Хуссейна Сиррі-Паші.
Сутичка між робітниками і поліцією в Шанхаї
ШАНХАЙ, 5. (ТАРС). Вчора 400 робітників однієї з текстильних фабрик в Хонкью (район Шанхая), які бастують протягом двох тижнів, поставили вимогу адміністрації видати зарплату. Зважаючи на те, що адміністрація відмовилася задовольнити вимогу робітників, останні почали громити фабрику. Між бастуючими і викликаним загоном поліції сталася су тичка, в результаті якої було поранено два поліцейських і 8 робітників.
Смерть Вільгельма II
БЕРЛІН, 4. (ТАРС). Німецьке інформаційне бюро передає, що сьогодні в Дорні (Голландія) помер колишній німецький імператор Вільгельм ІІ.
У зв'язку з недостачею фуражу англійський уряд опрацював план часткового скорочення поголів'я худоби в Англії.
Керівники національної оборони США звернулися до представників нафтової промисловості з закликом збільшити виробництво авіаційного бензину на 25 проц.
Більшість англійських жінок і дітей вже евакуйована з Кіпра в Південну Африку. Цивільне населення Кіпра переселяється вглиб острова. 