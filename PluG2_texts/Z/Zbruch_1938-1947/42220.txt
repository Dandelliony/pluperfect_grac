◦ ◦ ◦ ◦ ◦ ◦ ◦

Панахида по сл. п. сот. Ю. Головінському. Дня 30. 9. проминуло 10 років, як у глібовицькому лісі біля Бібрки польські аґенти вбили двома кулями з переду закованого в кайдани сотника Юліяна Головінського, краєвого команданта УВО і Провідника ОУН.
Дня 30. 9. ц. р. у десяту річницю геройської смерти сл. памяти сотника Юліяна Головінського в греко-католицькій церкві у Кракові відправив о. Плешкевич у сослуженні оо. Клюса і Гаврилишина панахиду. Церква була переповнена по береги товаришами зброї Покійного і громадством. Співав хор під управою проф. Пюрка.
По панахиді відбулися у салі "Просвіти" сходини, присвячені сл. памяти сотника Юліяна Головінського. Реферат про цю світлу Постать наших Збройних Змагань виголосив д-р Володимир Горбовий. Сходини закінчено відспіванням національного гимну.
Гірничі уряди в Кракові й Яслі. Для більшої рухливості у розбудові гірництва створено при Відділі Господарства Гірничий Уряд Ясло й Гірничий Уряд Краків. До Гірничого Уряду, Ясло входить цілий Люблинський дістрікт з виїмком округи Янів, а крім цього округи Ясло, Сянік, Дембіца, Новий Санч і Ярослав. Решта округ належить до Краківського Уряду. В цей спосіб з виїмком частини Новотарської й Янів-Люблинської округи, ціла українська етноґрафічна територія підлягає урядові в Яслі.
Розбудова запасів. Відділ виживлення й сільського господарства інтензивно розбудовує магазинування харчевих продуктів. Вже дотепер використано всі істнуючі маґазини, а крім цього створено цілий ряд нових. Як високо стоїть господарка творення засобів може посвідчити зроблений дотепер запас яєць. Сам краківський дістрікт замаґазинував у відповідних басейнах 117 міліонів яєць.
Валюта Ґенерального Ґубернаторства. Золотий, як одинока валюта Ґен. Ґубернаторства виказав остаточно свою стабільність і в цей спосіб ствердив свою господарську життєздатність. Наслідком цього грошева господарка відбувається зовсім нормально и немає найменшої потреби збільшувати обіг банкнотів. Такий стан зміцнює господарську певність і пособляє господарській розбудові.
З життя краківського жіноцтва. Ширші сходини Жіночої Секції при т-ві "Просвіти" відбулися у понеділок 30. вересня ц. р. Цікавий і змістовий реферат, м-р І. Рожанковської про орґанізацію німецьких жінок, доповнила своїми особистими вражіннями п. І. Павликовська, яка в часі свого побуту в Німеччині мала змогу познайомитися з працею німецьких жінок та її методами. На жаль, через брак часу, дискусія не могла розвинутися далі. Шкода, що жіноцтво Кракова проявляє мало інтересу до таких сходин, які Жіноча Секція наміряє улаштовувати, що два тижні. 