Мобілізація української книжки

Львів, 28 жовтня.
Перед війною різно бувало у нас з книжкою. Раз вона "йшла", то знову роками заповнювала собою магазини видавців та полиці книгарів. Але серед нашої читацької маси було все ж таки дуже багато таких, що купували кожну свіжу книжку, що появлялася на книгарському ринку. Одні купували її, бо дійсно хотіли її "за свіжа" прочитати, бо вони дійсно цікавилися нашими літературними новинами, бо хотіли бути в курсі нашого літературного руху. Інші купували її, бо їм "випадало" цю книжку мати в себе в хаті з уваги на своїх сусідів, на товариські взаємини або з інших мотивів. Цій катеґорії людей ішло про те, щоб люди говорили про їхню культурність. Деякі з них новокуплені книжки розтинали і переглядали, читали рідше, або тільки уривками. Знову інші вдоволялись тільки тим, що книжку купили, ставили її просто на полицю між інші книжки, навіть не розтявши. Тисячі домів можна в нас знайти ще сьогодні, де на книжкових полицях стоять десятки зовсім нерозтятих книжок.
І якраз тепер наспіла для цього найкраща нагода. Відділ Культурної Праці УЦК звернувся з закликом до українського громадянства, щоб воно жертвувало всі прочитані і непотрібні йому книжки для створення мандрівних бібліотек. А ці мандрівні бібліотеки мають кого сьогодні обслужити: Книжки потребують такі наші окраїни, як Лемківщина, Холмщина та Підляшшя, де давніше рідко доходило українське друковане слово, за українською книжкою тужить українське робітництво, розкинене далеко поза межами рідного краю, української книжки прагнуть наші брати-полонені. Тепер собі уявляємо конкретно, яку велику місію має виконати сьогодні українська книга.
Біда тільки в тому, що її сьогодні є дуже обмаль. Тисячі просвітних та інших бібліотек, що густою мережою вкривали наш край перед війною, бібліотек з тисячами томів книжок, понищили большевицькі вандали. Сьогодні видавничий рух з уваги на воєнні події і в зв'язку з тим внаслідок браку паперу змалів до меж, в яких починається говорити про його летарґ. Майже всі книгарські та видавничі магазини з їхніми тисячними запасами української книжки, яка колись не "йшла", сьогодні зовсім вивантажені і то як львівські та інші краєві, так теж і закордонні (Відень, Прага, Ляйпціґ). І тому ні звідки взяти стільки книжок, скільки потреба, щоб обслужити духові потреби тих соток тисяч українців, якщо не міліонів, які направду цього духового корму конечно сьогодні потребують; а є в нашому інтересі, щоб вони його якнайшвидше і повністю одержали. Та є в нас тисячі домів з десятками тисяч книжок, які стоять або лежать у них бездільно і безцільно, а між цими книжками дуже багато ще й таких, що досі не розмовляли ні з одним читачем. Всі ці книжки мусять бути сьогодні змобілізовані і піти негайно на фронт до боротьби з залишками большевицького дурману, до боротьби зі зневірою та за вирощення радісної постави до життя та віри і надії в краще майбутнє.
До боротьби за велику справу мобілізується сьогодні всі засоби, і робимо це не тільки ми. Робить це сьогодні вся Европа. А вже найкращим прикладом світить нам сьогодні німецький нарід. Від початку війни він збирає книжки для своїх хоробрих вояків та відсилає ці книжки на воєнний фронт, щоб німецький вояк у хвилинах затишшя міг найти в книжці духову насолоду. І хто читає німецькі часописи, той довідується з оголошуваних звітів, що німецький нарід жертвував від початку війни міліони примірників різних книжок для фронту. І ці міліони зібраних книжок виконали досі велетенське завдання. Подібне завдання (його розміри оцінимо якслід щойно після війни) має виконати сьогодні й українська змобілізована книжка, поділена опісля в різні мандрівні бібліотеки.
Сьогодні вже такий час, що мусимо собі взаємно помагати в усьому, якщо хочемо, щоб віра у власні сили не стала тільки пустою фразою. Сьогодні маємо найкращий момент випробувати на практиці крилатий клич національної солідарности. Можуть нам кислитись обличчя, коли нам кажуть бути солідарними в матеріяльних засобах, бо це нас вдаряє по кишені. Але можемо бути тільки радісні, коли нам велять бути солідарними в акції, яка при помочі української книжки має встановити рівновагу духа в соток тисяч наших земляків, в акції, в якій українська книжка має сказати неодному, хто він, а в іншого усунути всякі хитання. А що ми сьогодні всі патріоти, тому віримо, що вже в найближчих днях тисячі українських книжок помандрують з українських домів до збірного мобілізаційного пункту, яким є Відділ Культурної Праці УЦК, щоб звідсіля помандрувати на найбільш загрожені становища української духовости. 