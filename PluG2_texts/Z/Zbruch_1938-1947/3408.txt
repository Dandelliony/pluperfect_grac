Кіно „Копернік": „Шулерів роман".

(З кіна.) Цим разом реклямове оголошення, що ця фільма робить переворот у кінематоґрафії це дуже переборщене. Раз на тиждень читаємо таку рекляму з приводу якоїсь ґрандіозної картини з участю 5000 осіб або а нагоди добору двох-трьох артистів, які ще досі не виступали разом. Цю фільму зробив найбільше плодовитий француський драматурґ, що 20 кілька років сам грає у своїх пєсах із своєю жінкою і сам їх виводить. Саша Ґітрі написав більш як 100 комедій і кожна з них мала свій успіх. У Парижі нераз чотири театри заповнені його репертуаром. Цю фільму він написав як письменник, що не хоче нікого наслідувати, але і не силкується на сензаційні ефекти. Саша Ґітрі оповідає про власне життя, граючи ролю картограя, оповідає власним голосом і показує всі ті дієві особи, з якими звязав його припадок чи професія. Ми бачимо його ціле життя від дитячіх років до старости — до хвилини, коли він сидить у каварні і списує свої спомини. Фільма перемінюється у німу, бо ввесь час чуєте тільки голос героя, якби ви читали книжку. Але ні на хвилину не відчуваєте, що фільму чогось бракує; навпаки – вона живіша і природніша, ніж усі інші, до яких ми вже звикли. Сцени такі зв’язні, що ні одна вас не томить. Це справжня барвиста стяжка цікавого життя. Герой не пробує ні трохи підмальовувати себе, показатися ліпшим або гіршим, він тільки людина із пристрастями і доброю волею. Коли Саша Ґітрі дає характеристику Монака та Монте Карльо то це зразок мистецької характеристики, дотепної і злобної. Переходи від оповідання до дії такі природні і… такі несподівані, що щойно вийшовши з кіна починаємо питати себе, чому так мало режисерів та сценаристів уміє літературно обробляти добрі сюжети. Для тих, що знають французьку мову – ця фільма подвійна насолода. Її не можна рівняти щодо вартости з ні одною за останні роки. 