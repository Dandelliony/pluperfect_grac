◦ ◦ ◦ ◦

Стахановська вахта залізничників. На мітингу в Чортківському паровозному депо, присвяченому святові Перемоги, 9 травня залізничники вирішили стати на стахановську вахту. Між слюсарями, токарями, електрозварниками розгорнулося соціалістичне змагання за кращий виробничий подарунок матері-Батьківщині на честь всенародного торжества. Результати стахановської вахти перевищили всі сподіванки її організаторів-комуністів депо. Слюсар-арматурник тов. Крамарчук відремонтував прес-маслянку за 12 годин, в той час як на цей ремонт дається 33,5 години. Слюсар тов. Бачинський відремонтував паророзподільні золотники з заміною кілець і виготовленням та встановленням сальників. На цю роботу він затратив 8 робочих годин при нормі 28 годин. На 325 процентів виконав своє завдання токар тов. Є. Ковальчук, на 250 — слюсар тов. Базишин, на 215 — електрозварник тов. Манастирський. В день свята Перемоги не було ні одної ділянки стахановської вахти, яка б не перевиконала свого виробничого завдання.   Передплачено позики на 61 міліон 744 тисячі карбованців. На сьогодні Четверта Воєнна Позика розміщена в області на 61.744 тисячі карбованців. Сума передплати готівкою досягла 8.526 тисяч карбованців. Передплатили позику 225.521 чоловік. На першому місці по реалізації позики — Бережанський район, де сума реалізації досягла 111 процентів передбачуваної суми, а внески готівкою — половину цієї суми, а також Козлівський, Козівський і Копичинський райони. Передплата триває.   Внески патріоток. Завершення передплати воєнної позики у селі Сади, Теребовлянського району, проходило в дні святкування Перемоги. Село першим у районі закінчило передплату, позичивши державі 115 тисяч карбованців. Передплату тут очолили жінки-делегатки (голова жіночої ради т. Гена Беленехович). В числі 15 організаторів передплати активно працювали 11 жінок-делегаток і членів жіночої ради. Добре організували передплату і активістки села Довге, Буданівського району. Дружина фронтовика Ганна Шкругра першою передплатила позику на 2.500 карбованців.   Вносять гроші готівкою. В Підгаєцькому районі 7.343 селянських двори. Проте, на селах уже на сьогодні 7.650 передплатників воєнної позики. Облігації нової позики придбають не тільки господарі, а й члени їх родин. Селянство району дало державі в позику 1 міліон 400 тисяч карбованців і з них майже 20 процентів готівкою. Всі, як один, передплатили позику робітники й службовці району. Сума їх передплати на 10 процентів вища за місячний фонд зарплати. В передових селах усі селяни зрозуміли важливість передплати позики готівкою. Внески грошей весь час зростають. На першому місці — село Теляче, де головою сільради т. Перепелюк. Участь у позиці там узяли всі 240 дворів, передплативши її на 50 тисяч карбованців. 31 тисячу карбованців внесено до ощадкаси готівкою. Приклад у цьому показав селянин Іван Хмель, який вніс готівкою 700 карбованців із загальної суми передплати 1.200, зобов'язався у найближчий час покрити готівкою і решту суми передплати. Він звернувся до селян з закликом йти за ним у цій справі. Половину передплати покрили готівкою селяни с. Сільце т. Репайло і 70-річний батько фронтовика Іван Кошівка. За їх прикладом односільчани з 70 тисяч карбованців загальної передплати здали готівкою 23 тисячі карбованців. Гроші в рахунок передплати продовжують надходити.   На честь свята Перемоги. У соціалістичному змаганні трактористів Мишковецької МТС тов. Пастух Євген веде першість на весняних польових роботах. Всенародне свято Перемоги тов. Пастух відзначив заощадженням 200 кілограмів пального і виконанням піврічної норми виробітку на тракторі "Ланц Бульдог". В день свята тов. Пастух дав слово в мирний час працювати ще краще, щоб допомогти трудящим селянам виростити високий врожай хлібів.   Піврічна норма — виконана. Свято Дня Перемоги тракторист Копичинської машинно-тракторної станції тов. Перлінський зустрів виконанням піврічної норми виробітку на трактор "У-2" і заощадженням 150 кілограмів пального. Працюючи на полях сімей червоноармійців, тов. Перлінський 11 травня, на честь переможного завершення Вітчизняної війни, виконав денну норму на 150 процентів.   Перевиконали виробниче завдання. Так уже здавен повелося в нашому народі — радість втілювати в працю. 9 травня колектив ст. Товсте став на вахту Перемоги, щоб гідно відзначити всенародне свято Перемоги. На станцію прибуло 4 вагони під вантаження зерном. Їм належало стояти по нормі 8 годин. Але через півтори години мав проходити поїзд і з ним слід було відрядити вагони. Тоді на вантаження стали залізничники зміни чергового по станції т. Таутаєва. Їм на допомогу прийшли працівники контори Заготзерно. Через півтори години вагони були завантажені і готові до відрядження. Рядові працівниці контори працювали так, що набагато перевершили кращі досягнення фахових вантажників. Особливо постаралися на вантаженні бухгалтер Марія Рерула з своїми помічниками Ганною Парасюк і Стефанією Білик, касир Наталка Касюк, лаборантка Юдвіга Міллер, таксирувальниця Надія Савицька, охоронники Янина Дуляк, Василь Півторак та інші. Станція в День Перемоги набагато перевиконала всі задані їй вимірники.   Вільне життя   