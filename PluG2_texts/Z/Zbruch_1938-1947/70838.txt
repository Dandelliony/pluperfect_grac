Як писати за кордон (також до СССР)

Від Реферату Допомоги Полоненим УЦК (Львів, Личаківська 37а) одержуємо отсі вказівки в справі листування з рідними, які живуть у воюючих з Німеччиною державах.
1. Цивільні особи, які не є інтерновані, ні військово-полонені можуть за посередництвом Реферату Допомоги Полоненим при Українськім Центральнім Комітеті у Львові вести листування своїми рідними, що живуть у Злучених Державах Півн. Америки, в Канаді, Совітськім Союзі, Єгипті, Австралії, неокупованій Франції, Великій Британії (Англії) з усіми кольоніями і мандатними областями в Іраку, Новій Зеляндії та Південно-Африканській Унії, взагалі в державах, що в у війні з Німеччиною. Ця кореспонденція ведеться при допомозі Німецького Червового Хреста в Берліні та Міжнародного Червоного Хреста. Безпосередне пересилання листів та інших поштових посилок до згаданих країв недозволено.
2. Листування це ведеться на приписаних формулярах (друках), що їх можна дістати в Рефераті Допомоги Полоненим при УЦК у Львові, вул. Личаківська ч. 37а. Замісцеві можуть дістати їх поштою. (Для пересилки найкраще прислати заадресовану до себе коверту з наліпленою поштовою маркою на 24 гр.).
3. Формулярі треба виповнити в двох примірниках однаково, виразним ручним письмом, або ще краще машиновим, з власноручним підписом надавця. Вістка може бути писана також українською мовою та українськими буквами, але адреси надавця й адресата тільки латинськими буквами.
4. Писати вільно тільки про справи чисто особисті, змістовно й коротко — найбільше 20-25 слів, не частіше як раз у місяць до одної і тої самої особи.
5. Так виповнені формулярі треба прислати до Реферату Допомоги Полоненим УЦК у Львові, Личаківська ч. 37а, з долученням поштової оплати в поштових марках Генерального Губернаторства на суму 2 зол.
6. Пересилати за кордон ці формулярі можна тільки тоді, коли відома точна адреса особи за кордоном, до якої хто пише. В противному випадку робляться теж розшуки при допомозі Реферату Допомоги Полоненим при помочі точно виповнених "карт розшуку", які РДП. на бажання вишле.
7. При формулярах заборонено пересилати окремі листи, фотографії, документи, гроші й пакунки. 