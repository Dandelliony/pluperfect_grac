Другий концерт Хору Божика в Берліні

(Від нашого кореспондента).
Другий концерт Українського Національного Хору Божика в Берліні відбувся, як ми вже повідомляли, в суботу, 15. ц. м., в салі Бетовена, уґрунтувавши добре імя нашої співацької репрезентації серед тутешньої чужинецької публики. Коли перший вівторковий концерт збігався з багатьма іншими музичними імпрезами, як напр. концертом чеської Фільгармонії, що помітно зменшили зацікавлення українським вечором, то в суботу були для хору Божика найкращі умовини. Саля була знов випродана по останнє місце, а знайшлися на ній цим разом, побіч сотень українців, також численні ґрупи німецького громадянства. Густо помічалося вояцькі однострої. Багато української публики можна було побачити вдруге.
Програма концерту почалася "Прометеєм" Стеценка. В чергових точках ("Гуляли, гуляли" Нижанковського з культурним сольом Черкавського й "Ой, закувала зозуля" Ніщинського) хор розвинув усю свою техніку, що так гарно викликує голосові ефекти. Сольо Сметанюка переломило повздержливий настрій на салі. Вона зареаґувала бурхливо, домагаючись повторення. З дальших точок помітне зацікавлення чужинецької публики викликала співана уперше "Чорна рілля" Людкевича, чумацькі пісні з добрими солями Ольхового та Лисенкова "Серенада" з мрійливим сольом самого дириґента. Гарно зарисувався в одній із нових пісень короткий сольовий попис Саковського. Баси на чолі з Пухальським, були імпонуючою основою цілої програми, вкінці якої на естраді зявилася пара представників Української Громади, передавши — під гучні оплески салі — дириґентові й співакам великий кіш квітів. Реакція публики в кінці концерту була така жива, що хор мусів дати низку наддатків.
По концерті приймали хористів вечерею представники Українського Національного Обєднання на чолі з пполк. Омельченком, та директором Української Установи Довіря д-ром Сушком. Увечері взяли участь запрошені німецькі гості. Іменем УНО промовляв дир. Ю. Гірняк, передавши на руки дириґента чек на студентський допомоговий фонд, замість квітів для хору.
Німецька критика, як вже відомо, дуже прихильно поставилася до нашого хору, підкресливши всі його вартісні й найбільш характеристичні прикмети. До попередніх, цитованих уже нами, голосів берлінської преси варто ще згадати про дуже похвальну й широку рецензію, що появилась в офіціальному "Фелькішер Беобахтер". Читаємо там, м. ін.:
"...Найбільше відзначається цей хор найсильнішим підкреслюванням народництва. При всьому свідомому формуванні звуку не виступає віртуозний елємент, як ціль сама для себе. Таким робом пісні отримують щось з далечі степів і далекої минувшини народнього життя, що виспівується то плачем, то сміхом в українській пісні.
Багатство настрою й ніжности, в якій головний мотив творить славянська туга, а в неостанній мірі мистецька сила виразу й краса звуку того хору, викликували овацію за овацією".
Як довідуємося, хор з незалежних від нього причин покищо не зможе виїхати на плановане турне по Німеччині й Чесько-Моравенькому Протектораті, та повернеться в найближчих днях до Варшави. Треба додати, що в минулу неділю ансамбль хору виступив у православному соборі в Берліні на українській Службі Божій, на яку прибуло громадянство обох віроісповідань. Українська берлінська громада з правдивою вдячністю вітала труд орґанізаторів і виконавців обох концертів маючи рідку нагоду контакту з мистецько виконною, рідною піснею на чужині.
КТВ. 