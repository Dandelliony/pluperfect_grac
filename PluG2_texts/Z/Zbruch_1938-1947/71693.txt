◦ ◦ ◦ ◦

Світлиця УОТ в Коломиї. Український Окружний Комітет — Референтура Культурної Праці — дня 30 вересня ц. р. врочисто наладнав у Коломиї світлицю УОТ ч. 1. Відкриття світлиці УОТ відбулося при громадній участі коломийського громадянства. В той же вечір було прочитано два реферати на теми культурної праці УОТ-ів. Нововідкрита світлиця УОТ буде культурним осередком для місцевих громадян.
Допомога учням. Делегатура УОК в Снятині закупила за 1000 зол. шкільного приладдя та призначила його вбогій шкільній молоді. Дирекція шкіл має вирішити, хто з учнів найбільше потребує допомоги в шкільному приладдю.
Відновлення дитячого садка. Дня 22 вересня ц. р., на бажання громадян с. Воскресінці, коломийського повіту, відновлено там дитячий садок, до якого ходить понад 50 дітей. Провідниця дитячого садка п. Поправкова. Можливо, що цей відновлений дитячий садок буде перетворений в постійну захоронку, існування якої відчувається тут велика потреба.
План бігів. У шостому дні кінних перегонів на перегоновому майдані Персенківки осіннього сезону, в суботу, дня 10. ц. м., відбудуться лише плоскі біги, а саме І-ий біг для 4-літніх і старших коней на відстані 2.400 м — ІІ-ий біг для 3-літніх і старших коней на відстані 2.000 м. і ІІІ-ий такий самий біг на відстані 1.800 м., — IV-ий біг для 2-літніх коней в категорії ІІ-ій на відстані 1.200 м., - V-ий біг для 3-літніх і старших коней півкрови й анґло-арабів на відстані 1.600 м. і два біги для 3- і 4-літніх арабських коней ІІІ-ої і IV-ої катеґорії.
Увага! Убивство! Незнаний жіночий труп! Нагорода: 2.000 зл. Дня 3. X. 1942 р. витягнено з Полтви, близько вул. Жовківської, у Львові, брунатний ручний куфер, в якому знайдено жіночий тулуб з раменами. Труп зображає жінку в віці від 18—25 років, високу 1,55—1,65 цм., стрункої будови, ніжні випещені руки. Одежа трупа: Біла катунова суконка з черткованим узором краски чорної, ясно синьої і рожевої, біла спідниця і біла льняна сорочка. Брунатний куфер з тектури, величини 68х35х15 цм. Особливо звертає увагу, що оба замки куфра прикріплені двома великими цвяхами з нютами, що сильно впадають в очі, бо в порівнянні з давніми й верхніми, вони надто великі. Рукоять куфра знутра додатково ще скріплена дерев'яною листвою. Де від недавнього часу щезла така жінка? Хто міг носити вище описану одежу? Хто бачив особу, що несла куфер між середою, 30. IX. 1942 р., і суботою, 2. X. 1942 р.? В кого бачено вище описаний куфер? Хто мав передтим вище описаний куфер? Хто додатково ще скріпив деревяною листвою рукоять куфра? Хто скріпив оба замки куфра великими цвяхами з нютами? За співпрацю населення при викриттю злочину призначається нагорода в висоті 2.000 зл. Дирекція Кримінальної Поліції у Львові, Галицька площа ч. 15, (тел. 101-51—101-54) прохає подати важні вісти, що їх на бажання задержиться в тайні, на повищу адресу або до кожної іншої поліційної станиці. 