Життя і праця в обставинах воєнної небезпеки.

Гасло "небезпечного життя" і його пропаґанда.
Нема в Европі країни, де голосні в останних часах воєнні алярми не тривожили б настроїв, не впливали б на темпо праці, на вибитий частинно з нормальних рейок хід господарських справ, на формування плянів, що дотичать майбутности. І ось преса, яка, сповняючи інформаційну службу, чимало причинилася до появи воєнної психози, намагається спинити наслідки, що й без війни можуть накоїти дуже багато лиха.
В найновішому числі "Жінки" поміщена цікава передовиця "Віч-навіч з небезпекою", яка починається обширним цитатом з паризького щоденника "Тан".
На думку цього щоденника — золотий вік права, ладу й безпеки минув безповоротно. Культура, що має створювати безпеку, цофнулася на кількасот літ. Жити небезпечно. В тій ситуації людина Сходу дожидала б увесь час з резиґнацією приходу небезпеки. Людина Заходу свідомо вирішує жити в небезпеці, жити небезпечно. Тобто — зжитися з небезпекою, вважати її старим, хоч і прикрим знайомим, виявляти їй легковаження і глибоку погорду та влаштувати своє життя так, немов би небезпеки не було.
Як це можливе?
"Вміти жити небезпечно — пише "Тан" — це просто жити так, якби небезпеки не було. Загрожують нам? Гаразд! Працюймо всі так, ніби нам ніщо не погрожує. В Европі нема вже безпечного схову ні для майна, ні для людей. Ховати гроші в панчоху не поможе й не вирятує. Відкладати виконання леліяних у мріях плянів корисної будови, дохідного підприємства, корисної льокати — це однозначне з резиґнацією назавжди. Відсунутись від слушної втіхи життя, від приємностей суспільної діяльности у відокремлення — це нічого не поможе.
Отож треба робити все навпаки. Треба рискувати, творити, льокувати, наладнувати, будувати, плекати. Треба жити й діяти так, якби жили ми й діяли в найбільш безпечних і спокійних передвоєнних днях. Треба спонукувати, щоб справи йшли й ворушились, щоб життя кипіло... А передовсім треба працювати, працювати і працювати якнайкраще і якнайуспішніше. Тільки вміючи жити небезпечним і повним водночас життям, будемо успішно творити безпеку"...
Цитуючи ці думки чужинецької ґазети "Жінка", чи пак авторка статті С. Л., навязує до тривожних настроїв у нашому, українському середовищі, де теж є всі ознаки передхуртовинної психози, яка гальмує життя і працю.
"Десятки, сотні й тисячі рук не працюють з відповідною енерґією, застоюються й це відбивається на творчому процесі нашого всенаціонального варстату. Дехто з погордою починає дивитись на тих, що спокійно працюють та намагаються викликати глум над ними, мовляв — пощо працювати, за тиждень, місяць хто зна що буде! Ще дехто вже й у паніку бавиться й заражує панікою інших. Фатальний "що-чуватизм", як це явище назвав один наш фейлєтоніст, стає модою, психозою, язвою. Його прояви: люди залишають щоденну працю і вижидають чогось — самі не знають чого. "Що-чуватизм" заразливий, він поширюється зі швидкістю і завзятістю повоєнних пошестей. А проте не треба нікого переконувати: якщо не йдемо вперед і зупиняємося, то нас почнуть випереджувати, відсувати зі шляху, займати наші місця".
Висновки слушні. І запозичена у французькій ґазеті концепція, щоби пропаґувати гасло "небезпечного життя" актуальна і потрібна нам не менше, ніж французам. Авторка статті в орґані "Союзу Українок" уважає, що великою місією української жінки в теперішніх лячних часах є це гасло розпропаґувати. Та цю місію повинні сповняти всі, які розуміють руїнницьку силу пасивного вижидання, або нервових відрухів. У першу чергу є це завданням преси. "Діло" по змозі це завдання сповняє. 