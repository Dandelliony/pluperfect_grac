Тріюмф прокурора Дальського

П'єса на 3 дії (7 картин) К. Гупала
Постанова: В. Блавацький. Режисер-асистент: В. Паздрій. Декорації: М. Радиш. Мистецький керівник: В. Блавацький.
Вже від довшого часу заповіджена прем'єра п'єси "Тріюмф прокурора Дальського" була в осередку уваги нашого громадянства. Нова річ пера незнаного досі в українській літературі драматурга, большевицький побут п'єси, довга і старанна підготова театру до виведення штуки — те все будило зрозуміле зацікавлення. Не диво, що вже заздалегідь квитки на дві перші вистави випродано до останнього місця.
Врешті прем'єра. Перші відслони і перед очима глядачів відживають картини з недавньоминулого большевицького кошмару. Бюра ГПУ з їхніми передовими персонажами, арешти, допити і усіма акцесоріями енкаведівського "мистецтва", а разом із цим безталанні, мучені люди — "щасливі" мешканці "найпередовішої" країни світу.
Жахлива большевицька дійсність — на довгі часи невичерпне джерело сюжетів і тем. Не треба нічого додавати, чи видумувати, бо 23-річний большевицький "рай" дав стільки насправді дантейських сцен і моментів, що їх не могла виснити уява й найбільш геніяльних драматургів. А проте писати сьогодні про ці речі, об'єктивізувати їх у творах мистецтва — справа не легка. Тому й треба подивляти автора, що, не маючи ніякої часової перспективи, зумів охопити сучасну тематику в рами найважчого з літературних жанрів — драматичний твір. Поминаючи питання докладної аналізи драми, що повинно стати предметом окремої студії, ми зупиняємось тільки на найбільш загальних рецензентських відмітках.
Жива акція, рисунок типажів, повні глибокого драматизму сцени, врешті здорова виховно-національна ідеологія запевнюють п’єсі одно з перших місць у репертуарі нашого театру.
Різно можна ставитись до композиційної сторони поодиноких місць драми, але цілість з огляду на безсумнівні якості штуки слід привітати, як замітну появу в наших літературно-мистецьких надбаннях. В пєсі чимало місць, які для тих, що не знають большевицької дійсності з власної автопсії, могли б видаватися тенденційними, а то й неймовірними. Хто безпосередньо зустрівся з "раєм", дивиться й на найбільш жорстоко-макабричні сцени, як на реалістичну відбитку життя. Ціле большевицьке життя й безглуздість тієї системи була однією безпереривною протибольшевицькою тенденцією. Тому й не штучно видуманими, чи спеціяльно створеними для протибольшевицької агітації є котрась із катівських постатей ГПУ. Народила їх большевицька дійсність, і вони стали вже невід’ємними складовими частинами большевицького побуту. Невидумані також і постаті українських борців-революціонерів проти большевизму. Вони зродились із незламності духа української нації, як запорука її безсмертя.
Добре було б, щоб п'єса, в якої змісті з непідробленим реалізмом закріплено барвистий малюнок большевицької дійсності, діждалася перекладу й на інші мови, щоб тією дорогою, хоч частинно дати змогу европейському суспільству пізнати, що таке большевизм.
Керівництво Українського Театру доклало всіх зусиль, щоб п'єса була поставлена на відповідному рівні. Тому, як і про виведення цілости, так і про гру поодиноких артистів можна висловлюватись тільки позитивно. Тут спеціяльно слід відмітити арт. В. Левицьку, що в ролі Поліни Бреславець створила небуденну креацію. Нелегке завдання мав Б. Паздрій (Смоляров), відтворюючи постать зломаної енкавелівськими катуваннями людини. Завдяки своєму хистові він переможно вийшов з усіх складних психологічних ситуацій. В. Блавацький (Дальський), як завжди видержаний у тоні і бездоганний. Постаті енкаведистів, незвичайно важкі для психіки української людини, виведено назагал без заміту. Немало труднощів довелось, певно, перебороти сонячному О. Яковліву при відтворенні садиста (Канцельсон). У тій самій ситуації були й В. Королик (Корнєв) та А. Антонишин (Яшка), з яких головно останній мав багато переконливих моментів. Також гра майже всіх без винятку артистів була на висоті завдання (С. Крижанівський, І. Лісненко, В. Шашаровський, М. М., В. Карп'як, Ю. Лаврівський, І. Гірняк, Л. Рейнарович, Е. Дичківна). Дискусійно можна б ставитись хіба до інтерпретації ролі Авдєєва (арт. Сорока), в якій чи не замало підкреслено сутні риси начальника відділу ГПУ. Не зовсім теж можна погоджуватись з інтерпретацією ролі Сомка (в виконанні арт. Зварича), що не видобув глибших тонів з тієї постаті партійного большевика й українського революціонера одночасно.
Актуальність сюжету та мистецьке виведення п’єси запевнюють їй тривкий успіх.
М. Терен. 