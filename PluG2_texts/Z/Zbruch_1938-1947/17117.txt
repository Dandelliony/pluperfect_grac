Мін. Рібентроп поїде до Варшави.

Чеська преса подає з Берліна вістку, що Німеччина хотілаб ясно довідатися про напрямні польської політики і тому, як кажуть, німецький міністр закордонних справ Рібентроп відвідає офіційно Варшаву ще на початку січня 1939 р.
Нове правне положення чеських партій.
Чеський уряд приняв нові постанови про правне положення політичних партій. Оснувати нову партію можна лише за згодою уряду, партії не зможуть приймати малолітніх і чужинців та будуть правними особами.
Доріо домагається, щоб розвязати француську комуністичну партію.
Промовляючи на зборах француської народньої партії в Парижі, заявив Доріо, що радикали після втрати підтримки марксистів можуть рахувати на підтримку правих партій лиш під умовиною, що уряд:
1. розвяже комуністичну партію,
2. переведе реформу виборчої ординації.
3. змінить правне положення чужинців.
Опісля Доріо перейшов до питань з обсягу закордонної політики та ствердив, що тут необхідно дійти до порозуміння у трьох справах:
1. заключити з Італією договір про транзит італійських товарів крізь Джібутті.
2. дійти до порозуміння у справі Суезького каналу.
3. визнати уряд з Бургоcy, бо цього вимагає інтерес Франції.
Нова француська морська база на Далекому Сході.
Француський уряд рішив розбудувати залив Камран в Індокитаю (на південь від Ганой) на базу воєнної фльоти.
Італійський сенат ухвалив расовий закон.
Італійський сенат признав расовий закон, що його вже ухвалив парлямент. Опісля сенат затвердив закон про оснування палат фашистівських союзів та корпорацій. 