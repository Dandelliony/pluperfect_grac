Українська православна духовна семінарія в Холмі

Владика Іларіон дістав від п. Енґлєра, шефа уряду Губернатора Люблинської области, письменне повідомлення, що у відповіді на заходи Владики Уряд Генерального Губернаторства в Кракові дав дозвіл на оснування православної духовної семінарії в Холмі і що Владика Іларіон має безпосередньо порозумітися з Урядом Генерального Губернаторства у справі переведення в життя згаданого рішення.
В цей спосіб Православна Церква в Г. Г., якої понад 90% усіх вірних мешкає на території холмсько-підляської єпархії і по своїй національности є українцями, дістає вперше свою вищу духовну школу з українською мовою навчання, якої студенти заховуватимуться в українському національному дусі і серед виключно українського окруження. Була велика і вже безпосередня небезпека, що цю духовну семінарію примістять у Варшаві.
Ново створена українська православна духовна семінарія в Холмі буде взагалі першою в новій історії цілої Української Православної Церкви на усіх українських етнографічних просторах, що досі не мали й ще сьогодні не мають ніде своєї власної української, якслід зорганізованої вищої духовної школи для вишколу й виховання кандидатів духовного звання.
Нова вища духовно-шкільна установа якраз в Холмі — це безперечно наш великий національний здобуток, що його здійснено завдяки заходам Владики Іларіона щойно під німецькою владою. Не слід іменно забувати, що всі духовні православні школи у колишній Польщі (скасована в останніх роках перед теперішньою війною православна духовна семінарія в Кремянці на Волині та православний богословський лицей у Варшаві й православний богословський факультет варшавського університету були з польською мовою навчання, як теж і всі православні духовні інтернати) виховували українську богословську молодь у виключно польському національному й державному дусі з метою зробити з Православної Церкви в Польщі головним засобом цілковитого винародовлення українського населення православного віроісповідання.
Українська православна духовна семінарія в Холмі є дальшим великим кроком вперед у відмосковленні і відполяченні Православної Церкви на Холмщині та Підляшші. Владика Іларіон має за собою велику історичну заслугу для Правослаьної Церкви не тільки як автор перекладів богослужбових книг і Святого Письма на українську мову та автор студій з нашої церковної історії, але теж і як архипастир, що зорганізував свою єпархію відповідно до наших національних потреб, послідовний і вірний засаді "служба народові це служба Богові". Цю велику засаду буде міг тепер холмський архиєрей перещіпити і у вихованців своєї духовної семінарії та виховати їх на справдішніх пастирів народу.
С. Б. 