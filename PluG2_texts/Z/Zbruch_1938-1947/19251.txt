Промоція трьох бразилійських українців. — У Кракові сконфіскували протиукраїнську резолюцію. —  Дальші арештування у спіртовій афері.  — Крадіж у Львові. — Обманці дівчат.

Промоція трьох бразилійських українців. У грудні м. р. промувались у бразильському університеті в Куритибі три українці: Володимир Мазуришин став доктором медицини,Петро Фірман доктором прав і Степан Мущак теж доктором прав. Одночасно ґімназійні студії у Ст. Катаріна покінчив українець Богдан Кобилянський, син відомого українського діяча у Бразилії В. Кобилянського.
У Кракові сконфіскували протиукраїнську резолюцію. "Слово Народове" з 22. ц. м. повідомляє, що у Кракові сконфіскували протиукраїнську резолюцію, що її відчитано на зборах академічної молоді в галі ягайлонського університету.
Дальші арештування у спіртовій афері. Як ми перед двома тижнями повідомляли, львівська поліція арештувала кількадесять осіб за крадіж, посередництво або набування спірту. Вчора арештували і відставили до розпорядимости судів дальших 9 осіб, головно з шинкарських кол за скуповування краденого спірту.
Вломники обікрали у Львові будку заведення "Чувай". Щось не дуже пильнували свого власного майна службовими заведення охорони чужого майна "Чувай", коли інспектор цього заведення Адольф Вайншток був приневолений повідомити поліцію, що невідомі злочинці вломались учора до будки заведення при площі Сольських та украли три револьвери.
Обманці дівчат. Анна Гикава з вул Сикстуської 32 повідомила поліцію, що Йосиф Пудло, службовик державного тартаку в Делятині, вимантив від неї 571 золотих, обіцюючи небавком з нею оженитися. — З подібним обвинуваченням звернулась до поліції Марія Пелех (вул Подлєвського 5). Її обдурив подружими обіцянками Петро Павлишак і забрав заощаджених нею 250 золотих. 