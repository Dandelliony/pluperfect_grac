Закінчено обладнання пересувного планетарія.

Наукові кола і трудящі Львова вже давно виявляли великий інтерес до обладнання пересувного планетарія конструкції інженера Л. К Вебера. Тепер, після проведеної інженером Вебером і механіком Франковським кропіткої роботи в львівських оптико-механічних майстернях, обладнання пересувного планетарія закінчено.
Що являє собою планетарій? Це — невеликий апарат. Його можна встановлювати в школі, клубі і взагалі там, де є електричний струм. Планетарій показує небесні світила, чітко відображує рухи сонця, місяця, планет і зірок. Завдяки цьому глядачі швидко орієнтуються і наочно пізнають побудову всесвіту.
...На стелі з'являються — планети, молочний шлях, місяць. Згасають нічні світила, нависає коротка півтемінь, тільки рання зірка лишається на небосхилі. На сході червоніє і за хвилину викочується зза обрію сонце. Настає день. Мандрує сонце по небосхилу на захід.
Далі бачимо блукаючі серед зірок планети, між ними Меркурій, що оживає при народженні дня і вечора. Дуже цікаві рухи сонця весною, літом, восени і зимою та зміни ходу світу за 26 тисяч років.
Складний, але надзвичайно досконалий і практичний механізм апарата дає можливість протягом короткого часу ознайомитися з небесною сферою в різну пору дня і року, з будовою всесвіту та констеляцією зоряних явищ.
Директор Київської астрономічної обсерваторії, професор Всехсвятський і представники Центральної ради спілки войовничих безбожників УРСР затвердили оригінальну конструкцію планетарія і відзначили його велике значення для космографії.
Планетарій конструкції інженера Вебера цими днями був прийнятий спеціальною комісією в складі наукових працівників Академії наук УРСР і Львівської астрономічної обсерваторії.
Робітники, селяни, студенти і школярі матимуть можливість познайомитися з правдивою наукою про землю, небесні тіла та зв'язані з цим інші явища природи.
Незабаром пересувний планетарій буде зданий в експлуатацію. 