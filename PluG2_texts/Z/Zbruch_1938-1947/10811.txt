За приналежність до ОУН.

Зі судової салі.
Минулого понеділка 25. ц. м. відбулася перед трибуналом окружного суду в Бережанах розправа проти 21-літнього хлопця Дмитра Королишина з Гинович, якого прокуратор притягнув до відповідальности за державну зраду зі ст. 97 §1. к. к. (за приналежність до ОУН).
Акт обвинувачення каже, що дня 12. травня ц. р. поліцаї Д.Пітуха і Й.Кубаля стрінули вечором підс[удного] Д.Королишина з М.Петровом з Жукова на гостинці між Жуковом і Гиновичами. Підчас ревізії підс[удний] Д.Королишин намагався викинути щось з кишені. Засвітивши елєктричну лямпку поліцай — каже акт обвинувачення — знайшов письмо з приказом до членів ОУН, щоб зійшлися на стрічу. Свідки оборони ствердили, що підчас особистої ревізії підс. Д.Королишин тримав увесь час руки догори і не бачили, щоб він що-небудь витягав з кишені або теж викидав. Трибунал засудив підс. Д.Королишина на 6 років вязниці і на втрату громадянських прав на 6 років. Трибуналові проводив д-р Нендзовський, обвинувачував прок. Вашевський, підсудного боронили адвокати: д-р Ф.Коковський і д-р В.Бемко, оба з Бережан. 