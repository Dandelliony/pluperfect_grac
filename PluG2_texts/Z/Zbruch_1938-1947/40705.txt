Скасування політруків. — Розвіяні мрії

Скасування політруків
В останньому числі "Дас Райх" з 18. ц. м. знаходимо допис власного кореспонденти того часопису з Москви, що його передаємо з уваги на тему в цілості:
"З початком червня ц. р., в чотири тижні після того, як Ворошилов став головою створеного при раді народніх комісарів "комітету оборони" і Тимошенко заступив його на становищі народнього комісаря оборони, розпочалася велика реформа у "червоній армії робітників і селян" (так звучить офіціяльна назва совітсько-російської армії). Ця реформа, яку колись історик совітського часу звязуватиме з іменем Ворошилова, тепер уже в найбільш суттєвих справах закінчена. Її ціллю було скріпити командну владу в червоній армії та через те одночасно піднести дисципліну. Треба при цьому пригадати, що совітська армія повстала з барикадових боєвиків та з "партизанів" громадянської війни та що влада спершу виборних, пізніше призначуваних "командирів" (назва "старшина" прогнана) сильно обмежена системою рад та функціями "політруків" і "політичних комісарів".
Немало вплинули на це досвіди фінської війни, про які сам Ворошилов згадував на цьогорічній травневій параді, що прийшлося скріплювати становище "командного складу" (читай: старшинського корпусу) внутрі військових частин, щоб і назверх підкреслити зріст поваги зверхника. Впровадили титул ґенерала та пошили нові, більш сановиті мундури. Червоноармієць, який 20 літ переходив біля своїх зверхників, не підносячи руки до краю шапки, тепер мусить усім старшим віддавати честь, як це буває в усіх арміях світа. Устійнено невідхильний службовий шлях для всяких запитів і скарг, щоб покласти край звичці, що кожний невдоволений вважав себе в праві на підставі "революційних законів" звертатися відразу до найвищих чинників. Загострено приписи карного військового кодексу та скріплено контролю санітарну і щодо доброго вигляду — словом, зроблено все, щоб зробити армію здисциплінованою та через те й більше боєздатною.
Тепер це діло реформи завершене розпорядком, що "політрук" чи пак доданий до всіх військових формацій "політком" геть відсунений. У новому розпорядку президії найвищої ради сказано, що та установа виконала вже свою основну ролю, а військовий орґан "Красная Звезда" пригадує, що політрук за громадянської війни та в останніх роках проявив себе у боротьбі проти "шкідників і зрадників" при чистці армії. Але тепер (сказано) боєва здібність червоної армії та якість її командантів стала досконалою під військовим і політичним оглядом. Відтепер за всякий військовий та політичний вишкіл відповідальний тільки комендант. Його воля і приказ є законом для всіх підчинених.
Таким робом "політрук" відіграв свою ролю, а проте не зовсім відійшов. Бо хоч командантам признано тепер єдине право командувати у червоній армії, проте в особі новоствореного при його боці "заступника у політичних справах" у корпусах, дивізіях, бригадах, частинах і відділах, на воєнних кораблях, у військових школах та у військових установах залишається надалі політичний "дорадник", а військові совіти у військових округах є виразно і надалі зобовязані контролювати політичну працю у війську.
Але що тут іде мова головно про дорадчу та пропаґандивну діяльність, можна не виміркувати з того, що істнуючі досі при військових округах та в арміях "політичні управи", як також "політичні відділи" окремих військових частин були називані загально відділами "для політичної пропаґанди". Отже можна твердити, що функція політрука скасована, якщо вона могла обмежувати владу військового команданта. Політичний вишкіл у дусі піднесення морального почування вояка є тепер — як це виразно підкреслює військовий часопис — виключно справою команданта, якого єдине командне право підкреслене з цілою рішучістю. Особлива структура совітської армії зазнала через те рішальної зміни у дусі загально-принятої структури всіх армій так, що формальне збереження системи рад (совітів) не зможе вже змінити нічого суттєвого". Розвіяні мрії
У звязку з недалекою річницею виповідження війни та останньої промови Ґен. Ґубернатора у Кракові, мимохіть пригадалось, що писала перед роком "Наша Пшишлосьць", орґан "Союзу Польської Державної Думки", у справі польсько-японських взаємин. Вони пробували ось так розвязати цю проблєму:
"Конечно треба, — писала "Наша Пшишлосьць", — щоби Японія довідалася про рішуче бажання бодай приватних сфер польського громадянства устійнити взаїмний кордон імперіяльного засягу над рікою Уралом. Це охоронить Польщу в деякій мірі від евентуального небезпечного для нас лявірування Японії в напрямку грізних для Польщі східно-европейських інтриг, притому штовхне японську опінію, а за нею поступінно й армію в корисній для нас ґеополітичній напрямній.
Та японські вояки мусять знати, що дійшовши до лівого берега Уралу привітають їх з правого берега польські улани..."
Таке снилося ще перед роком, а тепер...? 