Кровава подія у львівському університеті.

Як ми вже вчора повідомляли, університет у Львові був у вівторок вечором видовищем кровавої події. Заходами польської академічної людової молоді відбувся в одній зі саль університету відчит асистента краківського університету д-ра Станислава Щотки п. н. "Львівські обіти Яна Казимира". В одному моменті вдерлась до салі боївка, зложена з коло 50 студентів, що були озброєні в кастети та залізні палиці. Повстала кровава бійка, при чому перевага була по боці напасників. Важко поранено: Яна Крука і Заленського, секретаря Союзу польської людової молоді, лекше Вілька, предсідника союзу цієї молоді. Двох перших у грізному стані відвезено до шпиталю. Напасники своїх ранених забрали зі собою. З уваги на екстериторіяльність університету поліція не інтервеніювала. — Відвезений до шпиталю Ян Крук є 62-літнім урядовцем "Малопольського Рільничого Товариства". Дістав він кілька глибоких ран у голову. Важко поранений Бронислав Заленський — це студент краківського університету. Пробили йому ножем ухо, а крім того поранили в голову. Ранені в голову Францішек Вільк, студент львівського університету і Йосиф Москаль, студент політехніки. Цей останній має також відгризений палець! У часі нападу малощо не побили проф. Буяка, якого охоронили студенти-людовці. 