◦ ◦ ◦ ◦ ◦ ◦ ◦

Два уряди в Норвегії?
СТОКГОЛЬМ, 12. (ТАРС). Зв'язок між Швецією і Норвегією, як повідомляли 10 квітня вечірні газети, відбувається через другорядні пункти цілком нормально. Кореспонденти газет, які знаходяться на норвежському кордоні, розповідають про бої, що відбуваються, хоча вони не знають, хто б'ється, — Норвежці, чи Англійці. 9 квітня ввечері над Осло відбувся повітряний бій. Кореспондент газети "Артонбладет" пише, що тепер трудно визначити, чи продовжує опір норвежська армія, чи ні. В країні функціонують два уряди — Ньюгордсвольда і уряд Квіслінга. Останній, використовуючи захоплену німцями радіостанцію, звернувся до армії і народу з закликом не чинити опору німецьким військам.
Звернення уряду Квіслінга
ОСЛО, 12. (ТАРС). Уряд Квіслінга опублікував у газеті "Афтонпостен" звернення до норвежського народу, в якому підкреслює, що в Осло панує спокій. В зверненні міститься застереження проти поширення різних брехливих чуток. "Якщо вони не будуть припинені, — говориться в зверненні, — це приведе винних до судових покарань аж до страти". Далі в зверненні вказується, що спроби уряду Ньюгордвольда продовжувати мобілізацію "є безцільною грою з життям людей, і тому наказ про припинення мобілізації повинен бути виконаний скрізь".
Наказ уряду Ньюгордсвольда про арешт Квіслінга
НЬЮ-ЙОРК, 12. (ТАРС). Як передає агентство Юнайтед пресс, Хамбро заявив, що повідомлення про капітуляцію Норвегії перед Німеччиною не відповідає дійсності і що норвежський уряд видав наказ про арешт Квіслінга. Коли уряд покинув Осло, він забрав з собою запаси золота і банкноти норвежського банку.
Перекидання німецьких підкріплень в Норвегію
ЛОНДОН, 13. (ТАРС). Агентство Рейтер передає по радіо, що, за одержаними сьогодні в Лондоні відомостями, німецькі війська в Норвегії одержують тепер підкріплення повітряним шляхом. Війська перекидаються на літаках з Данії.
БЕРЛІН, 13. (ТАРС). Німецьке інформаційне бюро повідомляє, що минулої ночі в Нарвік прибули нові німецькі війська.
Бомбардування вокзалу в Шлезвіг-Гольштейні
БЕРЛІН, 12. (ТАРС). Як повідомляє німецьке інформаційне бюро, англійські літаки бомбардували один з вокзалів провінції Шлезвіг. Бомбардування не завдало великих зруйнувань. Однак, підкреслює німецьке агентство, цей факт знаменний, бо це перший випадок в нинішній війні, коли ворожа авіація бомбардує німецький транспортний вузол. Якщо спроба подібного роду повториться, вказує далі агентство, то Німеччина зробить для себе відповідні висновки щодо провадження повітряної війни проти Англії. Необхідні заходи будуть вжиті негайно.
Німецьке агентство спростовує повідомлення про нальоти на англійські міста
БЕРЛІН, 11. (ТАРС). Німецьке інформаційне бюро спростовує сьогоднішнє спільне повідомлення англійського адміралтейства, міністерства авіації і міністерства внутрішних справ і внутрішньої безпеки про те, що вчора німецька авіація бомбардувала англійські міста.
В спростованні вказується, що ні Керкуолл, ні Стромнесс не зазнали бомбардування. Німецькі бойові з'єднання атакували тільки берегові укріплення.
Повітряна тривога у Франції
ПАРИЖ, 13. (ТАРС). Як повідомляє агентство Гавас, в ніч на 12 квітня в центральних районах Франції була оголошена повітряна тривога, яка тривала 45 хвилин.
Становище в Норвегії
СТОКГОЛЬМ, 13. (ТАРС). Як уже повідомлялось, деяка частина норвежських військ продовжує чинити опір німецькій армії. З норвежського кордону повідомляють, що закриті всі шляхи, які ведуть з Осло на схід і північний схід. Тепер норвежці намагаються замкнути кільце навколо Осло. Норвежські війська стоять півколом, починаючи від Мосс, в Осло-Фіорді, через Халден, Конгсвінгер, Ельверум до Гьєрвіка. Кореспондент "Афтонбладет" телеграфує з Конгсвінгера, що між Скарнес, Ейдоволдом і Вормзундом з 11 квітня йде запеклий бій. З Конгсвінгера норвежськими військами послані великі підкріплення в легкових автомобілях і автобусах. Цивільне населення евакуюється. Після повторного бомбардування Ельверума місто охоплене полум'ями. Шляхи від Фредрікстада забиті біженцями. З норвежського кордону повідомляють, що загони німецької авіації літали над прикордонними районами Норвегії.
Як повідомляють з Стремстада (шведське місто на норвежському кордоні), учорашня ніч на морі була дуже неспокійною. Опівночі в місті було чути сильну канонаду, і небо на заході було сильно освітлене світловими бомбами і прожекторами. Гадають, що там розгорнувся великий морський бій. Учора вранці недалеко від Стремстада був торпедований німецький транспорт, який затонув після сильного вибуху.
Кореспондент газети "Нюа даглігт аллеханда" повідомляє з норвежського кордону, що великі англійські військово-морські сили в складі 2 лінкорів, 4 крейсерів і 4 винищувачів сконцентровані у Фіорді Намсос, приблизно в 15 милях на північ від Тронігейма. Чекають, що в цьому районі відбудеться морський бій. 