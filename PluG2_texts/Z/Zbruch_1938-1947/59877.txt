Справа інтелігенції

Виховуймо лави високо-освічених урядовців
Мусимо собі одверто і спокійно сказати: не маємо сьогодні стільки людей, щоб ними можна було обсадити всі становища, хоч би тільки в міських установах, людей, що, високо-освічені, спеціяльно вишколені могли належно сповняти свої владання для добра громадянства, установи та народу. Воно й недивне. В межах бувшої Австро-Угорщини ми дуже мало вміли вихіснувати свої права менш-більш повновартних громадян. Під Польщею уряднича карієра була для українців зовсім замкнена. Сьогодні, коли тисячі наших інтелігентів вивезли большевицькі тирани в глибину азійських степів і других стільки закатували в тюрмах НКВД — відчуваємо велику недостачу інтелігентних урядничих кадрів, які під цю пору і в найблищій майбутності так дуже нам конечні.
Коли сьогодні наш народ мусить брати активну участь в творчій праці над відбудовою не тільки власного національного життя в усіх його ділянках, але й над відбудовою нової Европи, — виринає на поверхню щоденного життя найбільша журба суспільності за високо-фахово-освічену рідну урядничу інтелігенцію.
Коли хтось думає, що сьогодні хтонебудь може бути урядовцем без огляду на свою освіту, дуже помиляється. Сьогодні мусить він мати університетську освіту, "домашня освіта" не веде вже до вищих становищ. До університетської освіти маємо сьогодні доступ і з цього мусить скористати наша молодь, що закінчила середні загально-освітні школи і та, що вже почала університетські студії перед війною та їх мусіла з різних причин перервати. Вправді університет у Львові ще не відкритий і годі щось певне про це сказати, та молодь має змогу виїхати не університетські студії до Німеччини. 3 цієї змоги скористали неодні наші студенти, які за допомогою Краєвого Комітету вже виїхали на студії.
З цією проблемою тісно зв'язана справа напливу нашої молоді до середніх загально-освітніх шкіл, яких скінчення дає право продовжувати освіту на університеті. Сьогоднішні акти доказують, що тих шкіл є в нас абсолютно замало; значне число учнів і учениць опинилося поза мурами середніх шкіл, з огляду на дуже обмежену кількість місць. Частина цієї молоді записалася до фахових шкіл, інші (головно учні та учениці старших кляс середніх шкіл) зрезигновано махнули рукою на дальшу освіту і взялися за якусь іншу працю.
Такому явищу зменшування нашого високо-освіченого інтелігентського стану мусимо рішуче зарадити. Наше громадянство повинно поважно призадуматись над потребою вищих студій і над всіма можливими родами цих студій. Сьогодні при виборі життєвого шляху, вже після закінчення вселюдної школи мусять і батьки і молодь кермуватися не тільки здібностями, заінтересуванням чи іншими мотивами як: хвилева конюнктура, вигляди на більші чи менші зарібки, але в першу чергу брати під увагу потреби доцільної структури народу та вимоги його майбутності, які жадають такого насилення інтелігентів різних звань, щоб не було ні одного становища, на яке забракло б в нас гідних кандидатів. Не сміємо обмежуватися до кермування молоді тільки до вільних звань, чи до таких, що не вимагають вищої освіти. Нам слід усе тямити, що нація, яка має недостатні кадри інтелігентів — робітників, яких не вистарчає, щоб ними обсадити хоч би найвідповідальніші становища — не може ніколи стати "повною нацією".
К. 