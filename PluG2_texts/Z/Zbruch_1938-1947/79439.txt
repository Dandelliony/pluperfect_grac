Включаймось в організовані рами

Львів, 30 квітня.
Українське зорганізоване життя в порівнянні до передвоєнних часів, під теперішню пору основно змінилося. Наше життя та праця охоплені в однотні рямки Українського Центрального Комітету та ним кермовані. На наших землях повстало багато нових ділянок праці, що їх досі не було, інші ділянки нашого організованого життя та праці значно поширено й поглиблено в різних напрямах. Маємо ще й такі ділянки, що їх треба щойно створити, або ще більше посилити їхню діяльність. Наше обновлене організоване життя вимагає дуже багато людей до праці, людей обізнаних зі своєю працею. Щоб активізувати працю, щоб діло йшло безперебійно, щоб вложений труд приносив бажані успіхи, необхідно мати постійні поважні фонди. Візьмім хочби під увагу Відділ Суспільної Опіки. Які велетенські завдання мусить він сповняти і з них успішно вив'язуватися, бо цього вимагає національний інтерес. Великих вкладів вимагає також опіка над дітворою і молоддю, культурна праця і т. д. Щоб праця в тих та інших ділянках йшла якслід, мусить У. Ц. К. та його клітини мати відповідний адміністраційний апарат, який охоплює усі території в Г.-Г. заселені українським народом. Цей адміністраційний апарат поодиноких УОК, Делєґатур, а навіть нашої центральної установи, ще далеко неповний, окремі реферати перевантажені працею, не стає кваліфікованих людей. Утримання апарату, зв'язок з тереном, вишкіл працівників і т. д. все те вимагає відповідних фондів.
Український Центральний Комітет черпає фонди на видатки з національних вкладок, принагідних збірок, коляд, писанок та в ряди-годи з публичних збірок. Поважну частину видатків на Суспільну Опіку покриває У. Ц. К. з дотацій, що їх одержує від правління.
Національну вкладку вплачує обов'язково кожний українець та українка, що почувають себе членами народної збірноти та які самостійно заробляють. Ця вкладка залежна від доходів людини, що її вплачує та є достосована до її матеріяльної спроможности. Тим догідніша теперішна система від довоєнної. Тоді було багато товариств та організацій, які животіли і не могли через брак фондів належно розвинути своєї діяльности. В нашому суспільстві була невелика горстка людей, які почували себе до національного обов'язку належати рівночасно до різних товариств. Вони саме своїми членськими вкладками, що були понад їх грошову спроможність, підтримували сяку-таку активність своїх організацій. Більшість не почувала себе до обов'язку належати до будь-якого товариства. Через те панувала несправедливість в розподілі суспільних тягарів. Тепер суспільний обов'язок справедливо та рівномірно розложений на кожного громадянина, який повинен точно вплачувати свій внесок.
В незалежності від національної всіх обов'язуючої вкладки існують ще при УЦК. і окремі професійні Спілки праці та Об'єднання, н. пр. інженерів, учителів, журналістів і т. п. Сюди належать одиниці даної професії і вони вплачують належні їм членські внески, що їх висота узалежнена від заробітку. Ці Спілки праці є добровільні, одначе не повинен ніхто стояти поза своєю становою організацією.
Перед нашим народом стоять велетенські завдання та має він також великі обов'язки, зокрема під теперішню воєнну пору. Мусимо зрозуміти, що від нашого всецілого включення в акцію творення нового ладу залежатиме наша доля. Щоб себе включити в це нове русло, треба вложити дуже багато труду та зусиль. Наша праця в будь-якій ділянці, а особливо в ділянці суспільної опіки вимагає вкладу велетенських фондів. Тому мусимо створити міцний та великий постійний фонд на розбудову нашого життя. Кожний українець та українка повинні негайно стати членами свого У. О. К. і точно оплачувати національну вкладку. Цим сповнять національний обов'язок та в той спосіб двигнуть наш нарід вперед та промостять йому шлях до кращого життя.
в. б. 