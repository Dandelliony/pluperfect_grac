◦ ◦ ◦ ◦

Український Театр міста Львова. Субота 16 і неділя 17 серпня 1941 р., год. 5-та вечором відбудеться вистава народної опери на 3 дії Івана Котляревського п. н. "Наталка Полтавка". Музика: М. Лисенко — В. Костенко. — Диригент: Л. Туркевич. — Постанова: П. Сорока.
Реєстрація в команді поліції. Українська команда поліції закликає всіх старшин, підстаршин, стрільців (гарматчиків) б. Австрійської Армії, УГА, УСС, УНР, які хочуть перейти в службу Української державної поліції у Львові і в краю — зголошуватися до реєстрації в команді поліції міста Львова, вул. Чиста 5, "Школа української поліції". Вальтер, майор української поліції.
Інститут Народного Господарства. На місце давнього Інституту радянської торгівлі повстав у Львові Інститут Народного Господарства, який поділяється на 4 факультети: торгівельно-кооперативний, промислово-економічний, фінансово-банковий, консулярний. Крім того організується педагогічний відділ для підготовки педагогів-економістів. Плануються також різні курси бухгалтерів, ревізорів і т. п. Зорганізований інститут має підготовити фахівців для торгівлі, кооперації, промисловості й фінансів. Реорганізація інституту бере під увагу дотеперішній стан і перспективу дальшого розвитку нашого господарства та досвід праці вищих учбових закладів Німеччини. Інститут приміщується при вул. Сакраменток 10.
Щеплення дітей. В місяці серпні міські поліклініки, лікарні і консультації переводять безплатне щеплення дітей проти віспи, які на протязі 4-ох років були щеплені безуспішно. Обов'язком батьків є подбати про щеплення їх дітей і то в місяці серпні, бо пізніше за щеплення будуть побиратися оплати. 