◦ ◦ ◦ ◦ ◦ ◦ ◦ ◦ ◦ ◦

Арештували злодіїв за крадіж у церкві св. Пятниць. Львівська поліція арештувала Казимира Шелігу і Тадея Кафталу, відомих львівських злодіїв, які обікрали церкву св. Пятниць при вул. Жовківській і збещестили її. Поліція знайшла в цих злодіїв килими, що їх вони забрали з церкви св. Пятниць.
Ректором львівського університету на найближчі два роки вибрав сенат у вівторок 9. ц. м. дотеперішнього ректора проф. Е. Булянду. Проф. Булянда є керманичем відділу клясичної археольоґії на гуманістичнім виділі.
Поляки приступають до будови великої молочарні у Львові. На днях — пише "Слово Народове" — почалися у Львові наради представників м. Львова, міністерства хліборобства, Звйонзку Спулдзєльні Рольнічих і Заробково-Ґосподарчих, Державного Рільного Банку, Малопольського Звйонзку Млєчарського з представниками малої хліборобської власности у справі реорганізації міської "млєчарні" у Львові. На нараді рішено розбудувати коштом міліона золотих міську "млєчарню звйонзкову" згідно з потребами міста та інтересами "малопольскєґо рольніцтва". Новий будинок для цієї "млєчарні" збудують на перехрестю вулиць Пєрацького і Святохресної. Новозбудована "млєчарня" буде переробляти 30.000 літрів молока з тим, що зможе збільшити свою продукцію до 60.000 л. молока. Уладження цієї нової "млєчарні" буде наскрізь модерне.
Воєвода на люстрації камениць у Львові. Воєвода Білик з городським старостою Клімовєцьким перевели в понеділок 8. ц. м. люстрацію кільканацьох камениць у Львові. Воєвода оглянув помешкання деяких льокаторів і ствердив великі недомагання, що їх власники камениць не хотять направити. Тому деяких власників влада покарала гривнами. Під впливом першої інспекції воєводи багато власників камениць приступило негайно до ремонту своїх помешкань. Польська преса пише, що воєвода буде далі переводити люстрацію камениць.
За побиття вязня. Перед окружним судом у Львові станув поліціянт Р. Бавмберґ, якого прокуратор притягнув до відповідальности за побиття вязня Івана Космича, арештованого за крадіж. Акт обвинувачення каже, що підсудний штовхав вязня і копав, бив його в арешті кайданками по руках, а ґумовою палицею по плечах і ногах, щоб ось так приневолити його признатися до вини. В побитого стверджено рану над оком, синяки на плечах та пухлину на плечах. Підс. Бавмберґ не признається до вини, але свідки його обтяжують і підтверджують акт обвинувачення. 