Опарівка (Короснянщина).

Найдальше висунене на північ у короснянському повіті мале село Опарівка майже чисто українське, бо поляки, як елємент напливовими із сусідніх сіл, становлять ледви 7%. В селі є гарна мурована церква, побудована в 1912 р. Внутрі прекрасно розмалював її у 1932 р. арт.-мал. Павло Запоріжський, старанням о. Михайла Горошка. Нову муровану школу викінчено вже напередодні війни. Це одна з небагатьох шкіл на Лемківщині, де до часу розвалу Польщі утрималася українська викладова мова, з учителем-українцем Мих. Сиротою. Від 1927 року істнувала в Опарівці читальна "Просвіти", яка спільно з кооперативою вибудувала власну домівку. Польська влада весною 1938 р. розвязала читальню і культурно-освітня праця в селі припинилась продовж майже двох років. Та вже під кінець вересня 1939 р. свідомі громадяни села відновляють працю в читальні. А 1940 р. село Опарівка, одно з перших у Короснянщині, основує УОТ. Членів УОТ має 107, переважно молоді, молодих господарів і господинь. УОТ має гарну бібліотеку, яка нараховує 357 книжок, у більшості оправлених самим таки бібліотекарем Михайлом Колодійчаком. При УОТ зорґанізований хор під проводом дяка Олександра Колодійчака. Від самого початку в УОТ під проводом упр. школи п. М. Сироти почалася плянова праця. Вже з початком листопада 1940 р. зорґанізовано курс українознавства та ні мецької мови. Викладали дир. Роман Бачинський із Високої (українську літературу й ґеоґрафію України) та дир. Михайло Сирота (історію України й німецьку мову). Навчання відбувалось у школі вечорами, тричі в тижні, а закінчено його в березні 1941 р. В домівці УОТ кожної неділі й свята відбуваються сходини членів, на яких виголошується реферати на різні теми, відбувається голосне читання книжок та часописів. — Крім цього заходом УОТ улаштовано різні національні імпрези: свято І. XI., академію 21. XI., 22. І., 29. І. і інші. Переведено коляду, яка дала біля 70 зол. Уладжено спільну просфору в гарно прибраній шкільній салі, з великим моральним успіхом. І св. Микола не поминув у своїй     мандрівці Опарівки, та загостив "з-за хмар". Шкільна дітвора пописувалась своїми талантами.
Дня 30. ІІІ. вшановано 80-ліття смерти нашого Ґенія. На сцені, прибраній зеленню та портретом поета, хор почав академію "Заповітом". Далі був глибоко продуманий реферат про життя і творчість поета, що його виголосив дир. Роман Бачинський. Опісля виступав хор під проводом О. Колодійчака, що відспівав кілька пісень, переплітаних деклямаціями. Гарно випав дует "Де ти бродиш", що його відспівали Іванна Осолінська (сопран) і Анна Добрянська (альт). З деклямацій були: "Холодний Яр", яку виголосив М. Колодійчак. Уч. 6-ої кл. Ярослав Ґиджак гарно й з чуттям віддеклямував "Гамалію". Вол. Колодійчак, уч. 5-ої кл. — "Івана Підкову". "Хустину" — уч. 5-ої кл. Юлія Пастернак. Дуже гарно віддеклямував вірш "В Тарасові роковини" уч. 5-ої кл. Зенон Хруняк. А вже бурю оплесків зібрала маленька Юльця Хруняк, уч. 1-ої кл., за свій гарно й сміло виголошений вірш "Українка я маленька". Свято закінчено національним гимном. Серед приявних залишило воно миле вражіння. 