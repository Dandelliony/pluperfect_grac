◦ ◦ ◦ ◦ ◦ ◦ ◦

Розширення газової мережі. Для здійснення плану електрофікації, газофікації та теплофікації міст західних областей України, у Львові організовано відділ тресту "Укркомуненергобуд". Його основним завданням є будівництво та ремонт електростанцій, розширення електричної та газової мережі, заміна вугілля газом на промислових і комунальних підприємствах.
Відділ тресту приступив вже до роботи. Цього року у Львові буде прокладено 54 кілометри газових труб і понад 40 комунальних підприємств переводяться з вугільного на газове опалення. Вже ведуться земляні роботи по вулицях Кохановського, Мартина, Академічній та інших. Поруч з газофікаційними роботами у Львові, відділ тресту також проведе капітальний ремонт електричних станцій в Станиславі і Коломиї.
Газоповні лампи почав виготовляти Львівський завод електроламп без газу "аргон", який раніше ввозили з закордону. Тепер тут з ініціативи інженера Пйотровського замінили цей газ азотом, очищеним від кисня. Якість ламп не погіршала.
Ювілейний концерт, присвячений великому російському композитору П. І. Чайковському відбувся в залі Львівської консерваторії. На концерті виступали учні консерваторії і музичної школи. Вони виконали понад 20 творів композитора.
Виставка робіт художників відкривається в кінці червня у Львівській картинній галереї. Тема виставки: "Звільнення Західної України доблесною Червоною Армією". Всього буде представлено понад 500 робіт. Тепер 120 художників міста готують свої твори на виставку.
Завод сталевих виробів у Львові вперше почав виготовляти інструменти для добування торфу. До 1 червня 1940 року робітники виготовлять 1000 спеціальних лопат і 500 різаків. 