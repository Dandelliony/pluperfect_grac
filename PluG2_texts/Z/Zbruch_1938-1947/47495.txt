Віра і надія

Краків, 4. січня 1941.
Скільки то разів різномовні часописи Христіянського світа писали у своїх щорічних Різдвяних числах про безсмертну, животворну символіку того прегарного свята! Серед лютої зими, яка скувала світ вічними — здавалось би — оковами смерти — народжується Той, що раз на все переможе смерть. Серед темної ночі ясна зоря вказує шлях трьом царям. Тоді, коли всяка билина зівяла — зелена ялинка, прикрашена блискучими цяцьками, маніфестує життєвість рослинного світа. І в природі зазначується в оту таємну ніч перелім: ніч, яка досі щораз перемагала день, доходить до свого шпилю та від тої хвилини починає помалу, але безупинно, вступатися перед днем. Ще далеко не видно весни, ще ніч довга, і темінь глибока, і нишком до землі припало під грубою верствою снігу зівяле листя. Але світ темряви і зла засуджений вже на загибіль, і світ світла й добра невідхильно переможе!...
І тому те свято таке веселе, таке радісне. Тому зимове Різдво Христове, яке щойно заповідає Воскресення, суперничить із весняним Великоднем принадою, багацтвом народніх обичаїв та різноманітністю і глибінню символіки. І тому й на Свят-Вечорі сходиться за святочним столом рідня, щоб засвідчити свою спільноту та висловити собі взаємно нелукавими устами всі ті найсердечніші бажання, що їх тільки може рідний побажати рідному. Радіє дітвора, шукаючи під ялинками дарунків, що їх склали там янголики, радіють старші, причинюючись чим мога до веселішого, святочно-радісного настрою.
Коли ж поорані чола журбами і доля гне спини додолу, коли ж важко примусити себе до радости, коли життя так мало дає до неї причину, проте бодай на мить бліднуть журби за серпанком тієї безсмертної символіки Свята Різдва Христового, що остаточно зосереджується у двох словах: ВІРА Й НАДІЯ. Ці Божі чесноти є тими безпечними пристанями, до яких причалюють всі розбитки, щоб вспокоїтись, відпочити, набрати сил до дальшої мандрівки, що веде до мети. І чим глибша Віра й Надія, тим глибше джерело сили, видержливости, потенціяльної енерґії.
І знову засядуть за свят-вечірнім столом українські родини. Тільки в цьому році багато українських родин не матиме того стола, багато родин буде обєднаних тільки думками, що вязатимуть рідних, приятелів, знайомих. У цьому історичному році наші Різдвяні бажання усім українцям: щоб усі вони творили ту одну велику Родину, яка сціплена нерозривними, цупкішими від сталі, нитками Віри й Надії. 