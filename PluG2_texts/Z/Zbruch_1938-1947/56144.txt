"Маслосоюз" за большевиків

Усі знаємо, яку визначну ролю відограв у Галичині в українському господарському житті "Маслосоюз". З року на рік зростав перед війною, і розбудовував серед важких під Польщею умовин разом з іншими українськими установами наше, організоване господарське життя.
Коли ж восені 1939 р. Галичину зайняла червона армія, продукція молочарень зразу обнизилася і то з двох причин: село перестало доставляти дотеперішню кількість молока, 2) не стало людей до обслуги молочарень. Одних забрали до війська, інші втекли перед "визвольниками". Большевики вважали цей стан за саботаж.
Врешті "Маслосоюз" втратив свою незалежність. Дня 1. січня 1940 його об’єднали зі споживчою кооперацією, ліквідуючи також "Центросоюз" і "Народню Торговлю" та переформовуючи цілу україн. кооперацію на свій лад. Усі ці організації, а з ними й "Маслосоюз" втратили з новим адміністративним поділом свою передвоєнну організацію, У продукції маслосоюзних варстатів прийшов занепад. Село просто не хотіло давати молока, бо знало для кого воно призначене, до того по смішно низьких цінах, просто за безцін. Ненависть до наїздника і відомості про насильне усування наших кооператорів з відповідальних становищ та насаджування большевицьких недоуків також причинювалося до того. Зрештою люди визбувалися коров, бож навіщо було дбати про них, коли їх кожного дня могли забрати до колгоспу. Краще продати завчасу.
Тимчасом большевики насаджували на всіх молочарських станицях "своїх" людей, дарма, що вони були зовсім нефахівцями. Ось наприклад усунули з централі давнього торговельного референта, а агенди приділили жінці большевичці, яка зовсім не знала діла і не вміла дати собі ради.
У 1941 р. знову переорганізували молочарство. Створено "Маслопром", а його директором став колишній куховар. Були також колишні візники та їм подібні "молочарські фахівці", яких присилала до "визволеного краю" у великих кількостях совєтська влада.
В таких умовинах доцільна праця стала фікцією. Найважнішим їх ділом була комуністична пропаганда, яка прикривала перед владою їх лінтяйство, неуцтво, недбальство. Тим обманювали вони свою владу, своїх зверхників. Статистика — очевидно зовсім фальшива і доноси про саботажі галичан-українців були змістом їх звідомлень про невтомну діяльність у краю.
Вкінці прийшла війна. Всі установи вертаються до випробуваної десятиліттями системи своєї праці. Вернеться й "Маслосоюз." 