◦ ◦ ◦ ◦ ◦ ◦ ◦

Жінки-вагоноводи трамваю. Цими днями у Львівському трамвайному тресті закінчили 2-х місячні курси вагоноводів чотири жінки тт. Боречко Софія, Сютнікова Ірина, Бриковська Ірина і Куніцька Марія. Вони склали іспит на "відмінно" і на практичних заняттях показали прекрасне вміння самостійно водити трамвайні вагони. Молоді вагоноводи вже приступили до самостійної роботи і працюють безаварійно. На таких курсах буде підготовлено в цьому році 20 жінок вагоноводів.
Прогульницю покарано. 3 липня в приміщенні Золочівського клубу ім. Леніна народний суд І дільниці розглянув справу робітниці фабрики аптечних упаковок Амарат Фріди, обвинуваченої в трьохденному прогулі. Громадянка Амарат намагалась пояснити свій прогул хворістю. Судове слідство за участю лікаря тов. Штрікера встановило, що вона в цей час хворою не була. Керуючись законом від 27 червня 1940 року, народний суд засудив Амарат Фріду на 5 місяців виправно-трудових робіт по місцю роботи з відрахуванням 25 проц. місячної зарплати.
Нарада народних суддів Львова. В обласному суді під керівництвом заступника Народного комісара юстиції УРСР тов. А. І. Сокірко відбулась нарада народних суддів міста Львова з участю членів обласного суду. Нарада обговорила питання про застосовування народними судами параграфу 5 Указу Президії Верховної Ради СРСР про прогульників і тих, що самовільно пішли з державних, кооперативних і громадських підприємств і установ. В народних судах Львова вже поступило 9 справ на прогульників для притягнення їх до судової відповідальності. Дві справи вже розглянуто в установлений законом строк. Розгляд справ проходить без затримок.
Нарада також обговорила практичні питання роботи народних судів з тим, щоб правильно і своєчасно налагодити розгляд справ. Завдання органів суду — сприяти зміцненню трудової дисципліни, вести рішучу боротьбу з прогульниками і ледарями і з тими, хто їх покриває. 