Двійняк Ібсена.

У 90-их роках ХХ-го століття, коли Мінхен був одним із осередків великого літературного руху, щось наче малим Парижем, цей рух можна було помітити головно у каварнях, де письменники, малярі та актори жваво суперечалися про таємниці свого мистецтва. У каварні на вул. Максиміліяна приходив щодня коло год. 3-ої на чорну каву один із представників того руху великий „Північний Сфінкс" — Генрік Ібсен. Каварня находилася напроти державного театру, де виставили вже неодну пєсу великого норвежця. Ібсен не приходив на розмову, а на ґазети. Він мав окремий столик, що чекав на нього із скиртою скандинавських та інших часописів.
Власник каварні опікувався Ібсеном як вийнятковим гостем, бо багато місцевої публики і проїзжих заходили туди, щоб подивитися на найбільшого тодішнього драматурґа. Ібсен мав голову грізного лева, мовчав як маґ, не диво, що жадні сензації анґлійки підсувались часто до його кутка з мармуровим столиком. Ібсен мав звичку підносити ґазету в руках, коли читав, так що зпоза ґазети виглядала чисто тільки частина його голови або чуприна.
Та коли прийшло літо, Ібсен щез. Він виїхав на північ до рідного краю і власник „Максиміліянки" втратив через це багато гостей. Кельнери та буфетові відчули теж дошкульно цю втрату, не дістаючи "чаєвих" від чужинців, яким можна було показувати Ібсена, наче якогось своєрідного лева. Одна з буфетових (і досі "історія" памятає її імя — Цілля) піддала власникові каварні думку, що, на місці Ібсена требаб посадити когось, хто міг би його підчас ферій заступити.
Найшли в Мінхені безробітного актора відповідного росту та будови, який зумів дочіпити собі Ібсенову бороду, окуляри та волосся, наложив такий самий шлюсрок із відзнакою у дірці і сів на порожньому місці. Хоч актор не знав ні шведської ні норвеськоі мови і не був аматором ґазетної лєктури, мусів виконувати всі ті самі рухи, що норвеський драматурґ, за що діставав каву, тістечка, ще й кілька марок гонорару. Каварня знову оживилася — інтерес ішов, як нормально, чужинці присідалися до сусідніх столиків, щоб приглядатися славному письменникові.
І так було щороку. Власник каварні знав заздалегідь, коли Ібсен вертається з вакацій і актор умів у відповідну пору зникати. На його місце сідав правдивий Ібсен і ніхто не помічав ріжниці. Аж одного дня Ібсен вернувся з вакацій раніше на день чи два. Він підійшов своїм спокійним, розміреним кроком до „свого" столика і побачив свого двійника! Що він сказав тому двійникові чи директорові каварні — про це історія мовчить. 