Пам'яти заслуженого громадянина

10 липня ц. р. вмер інж. Володимир Дутка. Велика й тяжка для українського громадянства втрата.
Ціле своє життя, крім фахової праці (залізничний інженер), віддавався він роботі на українській ниві. В Стрию в молодих літах зорганізував "Т-во "Сокіл" і був його начальником; цей почин продовжував у Станиславові й залишив по собі тривкий пам'ятник у вигляді величавого будинку "Сокола", будовою якого сам безкорисно кермував.
Та цим не обмежується його багатогранна діяльність. Пок. Володимир Дутка кермував майже всіма станиславівськими установами. Досить згадати важливу роботу його як голови Повітового Союзу Кооператив, або про його участь у праці таких наших централь: у Ревізійному Союзі українських кооператив, у Народній Торговлі у Львові, в раді "Будучности" в Тернополі і в багатьох інших установах.
Польська влада переслідувала Покійного; його перенесли в західні окраїни Польщі. Та все це не залякало його, він ще з більшим запалом брався до праці для українського народу.
Війна застала його у Львові, де він працював при організації залізниці.
Тяжка праця, тривожні дні війни, підірвали і без того слабе здоров'я. Він умер від мізкового удару. На віки попрощався з землею, яку так гаряче любив, попрощався з українським народом, якому присвятив усе своє життя.
В. Й. П. 