Теоретична конференція. — Студенти-альпіністи їдуть на Кавказ

Теоретична конференція наукових працівників держуніверситету
Яскравим виявом повнокровного ідейного життя, яким живуть професори і викладачі львівського державного університету ім. Ів. Франка, є теоретична конференція, що вчора розпочалась. Наукові працівники зібралися підсумувати свої знання з революційної теорії, обмінятися досвідом роботи над творами класиків марксизму-ленінізму.
Тема конференції — "Марксизм-ленінізм і національне питання".
До 6 годин вечора в залі університету зібралось понад 400 професорів, доцентів, асистентів. Прийшли сюди 27 наукових працівників інших вузів.
Серед присутніх — академіки М. Возняк, В. Щурат, Ф. Колесса, професори С. Банах, Хробак, Кляйнер, Сімович, Крип'якевич і інші.
Першу доповідь — "Національне питання в марксизмі-ленінізмі" — прочитав доцент Розмарін. Проф. Кораний доповів конференції про "Національні і багатонаціональні держави". Професор, доктор історичних наук Крипякевич зробив доповідь на тему "Становище нацменшостей у колишній Австро-Угорщині та Польщі", проф. Кройц — "Марксо-ленінське вчення про самовизначення націй", кандидат історичних наук Одрина — "Національна політика партії в період буржуазно-демократичної та в період соціалістичної революції".
Сьогодні конференція продовжує свою роботу. З доповідями виступлять професори Банах, Хробак і інші. Студенти-альпіністи їдуть на Кавказ
Кафедра фізичної підготовки львівського університету ім. Івана Франка та рада добровільного спортивного товариства "Наука" ще в квітні розпочали підготовку до альпіністського сезону. Кращі альпіністи вивчали необхідні теми державної програми з альпінізму і тепер майже всі склали норми на значок ГПО.
Ректорат та профорганізація виділили кошти на купівлю путьовок на Кавказ для 12 найкращих альпіністів. Двоє з них виїхали вже в Домбай-Тиберду.
— Я, крім західних областей України, не був ніде в Радянському Союзі, — розповідав тов. Клюк Ю. І. — Признаюся, що їду під враженням невисловленої радості. Кавказ, це моя мрія від часу, коли я став цікавитись альпінізмом. Тепер ця мрія здійснюється. На курсі альпінізму, який я буду проходити в Домбай-Тиберді, я зустріну кращих радянських альпіністів. Мені ще багато треба у них повчитися. Коли повернусь до Львова, буду ще більш переконливо пропагувати альпінізм серед студентів-горнолижників, щоб добитися організації на Кавказі лижного табору студентів Львівського університету.
Останні 10 альпіністів поїдуть на Кавказ після закінчення іспитів. 