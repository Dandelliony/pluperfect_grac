◦ ◦ ◦ ◦ ◦

До відома інвалідам. Воєнні інваліди Австро-угорської армії арійського походження отримують запомоги у Союзі інвалідів у Львові, вул. Семинарська (давніше Словацького) 2. Всі ті інваліди Австро-угорської армії, що мали понад 50% нездібности до праці та ті, що мешкають у Львові, повинні зголоситись у канцелярії Союзу між 9—1 год. Повинні теж зголошуватись діти та вдови по інвалідах Австро-угорської армії.
Замість квітів на могилу. Замість квітів на могилу бл. п. заслуженої громадської діячки Ольги Ціпановської проф. Галя Левицька склала 50 зол. на допомогу полоненим.
Мірничий відділ. При Технічній Школі з українською мовою навчання відкривається мірничий відділ. До цього відділу можуть вписуватись 18-літні хлопці, що закінчили 8 кляс (6 кляс давної гімназії — мала матура). Вписи ведуться в будинку школи при вул. Охоронок 4, II. пов. Кандидати мусітимуть скласти іспит із української та німецької мов, математики та фізики. Вписи триватимуть до 28 грудня.
У студентів. В понеділок, 15 грудня ц. р., відбулись ширші сходини українського студентства у Львові в домівці СУС-у при вул. Дистрикту 12. Темою була передусім інформація про агрономічні студії, що з весною наступного року розпічнуться у Львові. Студенти, що бажали б студіювати агрономію, можуть вносити заяви через СУС, залучуючи метрику та натуральне свідоцтво (можуть бути відписи, вивірені СУС-ом). Дальше прочитано фрагмент із книжки Д. Віконської "За силу нації". В найближчий четвер організує СУС для своїх членів Миколаївський вечір.
Праця учениць кравецьких шкіл. Учениці вищих кляс кравецьких шкіл уже так опанували свій фах, що можуть приймати роботу з обсягу кравецтва і трикотарства від приватних людей з їхнього матеріялу. Це дасть їм добру практику й навчить солідно виконувати роботу. Ціни за роботу є невеликі; робота светера 10—15 зол., рукавиць 3—6 зол., скарпеток 3—8 зол., дитячого одягу 6—10 зол, фартуха 3—8 зол., шляфрока 8— 15 зол., спіднички 6—10 зол., сукні 15—20 зол.
Ремонтують кіно. Кіно "Рай" проходить тепер ремонт. Відновлюють зал, переробляють вестібюль. Незабаром буде воно відкрите. Кіно "Рай" призначене для українського населення. 