Вчасно зібрати хміль. — Мінеральні багатства нашої області

Вчасно зібрати хміль
Хміль — високоцінна культура. Вона росте на одному місці 15—20 років. За одну тонну хмелю першого гатунку держава платить 10 тисяч карбованців.
Середній урожай хмелю на Україні за 1939 рік становить 11,77 центнера з гектара. Передові стахановці збирають по 20—25 центнерів з гектара. Цього вони домагаються в наслідок дотримання всіх правил агротехніки.
Є хміль і в районах нашої області на площі 70 гектарів. Завдання полягає в тому, щоб своєчасно і доброякісно зібрати його.
В колгоспах імені 17 вересня, Велико-Мостівського району, імені Ворошилова, Глинянського району, імені Молотова, Лопатинського району, вже кілька днів йде масове збирання хмелю.
Треба мобілізувати всі сили на те, щоб урожай хмелю зібрати протягом 10—12 днів. Адже зволікання строків веде до того, що він перестигає і втрачає якість. Щоб цього не допустити, слід провадити вибірковий збір, не чекаючи доки вистигне вся площа.
Обривати хміль з кущів необхідно окремо з черенком довжиною від 0,5 до 2 сантиметрів. Під час обривки хміль обов'язково слід сортувати. Для цього кожен робітник повинен мати 3 кошики. Не слід збирати хміль в мішки, бо в цьому випадку він швидко спарюється і псується.
Зразу ж після обривки треба висушувати хміль в сушарні, не затримуючи його ні на один день у полі.
Стахановською роботою на збиранні хмелю доб'ємося високих прибутків колгоспів, а значить і збільшення вартості трудодня колгоспників.
Агроном Ф. Фельдман. Мінеральні багатства нашої області
Геологічні досліди в колишній панській Польщі провадили багаточисленні розрізнені організації. Вони не тільки не погоджували між собою своїх дій, але часто тримали наслідки досліджень в суворій таємниці. Напрямок розвідок і їх результати були в цілковитій залежності від капіталістів.
Перед радянськими геологами партія і уряд поставили завдання докладно вивчити надра західних областей УРСР. Для цього на території Львівської області розгорнулись розшукувальні роботи. Вже одержані перші дані. Вони не повні, але представляють великий інтерес. Цікаві родовища кам'яного і бурого вугілля. Відкриття цих покладів поставило нову проблему — організацію розробок. Приміром, трест Львіввуглерозвідка в селі Задвір'я на глибині 444,5 метра натрапив на кам'яне вугілля з пластом 0,90 метра. Цей район буде докладно розвіданий з метою знайти більш близькі поклади вугілля і визначити запас. Після цього можна ставити питання про закладку кількох шахт.
Зараз на шуканні продуктової товщі кам'яновугільної глиби працюють геофізична і електророзвідувальна партії. Вони мають пройти Радехів, Великі Мости, Раву Руську, Горинець, Синяву, Золочів, Львів, Янів, Шкло, Яворів і аж до державного кордону на заході.
В нафтовій і текстильній промисловості вживаються так звані відбілюючі і бентонітові глини. Раніше панська Польща ввозила ці глини з закордону і платила за це валютою, між тим, як в Львівській області, в районі Миколаїв, Щирець, Золочів є великі поклади цієї глини. Зараз геолого-розшукувальна партія з участю проф. Назаревича визначає кордони розповсюдження цих глин.
Крім цих мінеральних багатств надра області зберігають чимало цінної сировини для промисловості. Є вогнетривка глина, шкляні піски, гіпс, гончарні і цегельні глини тощо. Одержані дані про поклади марганцевої і залізної руди. На особливу увагу заслужує виявлення в Любачівському районі болотної руди — лімоніта, яка має до 55 процентів заліза. Це місце докладно розвідають, після чого буде розв'язано питання використання цієї руди.
К. І. Ліхачов. Начальник Львівської філії Геологічного управління УРСР. 