Антирадянська кампанія у Фінляндії

ХЕЛЬСІНКІ, 15. (ТАРС). Цими днями в редакцію фінляндського журналу "Сойхту" вдерлась поліція і вчинила там обшук. Поліцейські конфіскували номери журналу "Сойхту" і ряд підготовлених до друку статтей і заміток, які закликали до встановлення нормальних зв'язків між Радянським Союзом і Фінляндією.
На перший погляд — це маленький нікчемний епізод. В дійсності ж цей факт заслужує найпильнішої уваги. В цій "скороминущій пригоді" позначилась позиція правлячих кіл Фінляндії.
Вказувати на необхідність зближення з СРСР, закликати до встановлення дружніх відносин Фінляндії з її східним сусідом, визнавати доцільність його мирних пропозицій і викривати підозрілу гру англійських імперіалістів — все це тут розцінюється як великий державний злочин. У факті конфіскації журналу "Сойхту" антирадянський курс Фінляндії знаходить ще одне яскраве підтвердження. Правлячі кола безперервно заохочують антирадянську пропаганду. Особливо старається преса. Вважається за прямий обов'язок постійно, систематично писати всякі небилиці про Радянський Союз і ображати його державні органи. В армії, в пресі, скрізь посилено проповідується ненависть до "москалів". Уроки "словесносності" в армії поставлені так:
— Проти кого ти будеш воювати? — запитує унтер-офіцер солдата.
— Проти "москалів", — відповідає солдат.
— Від кого ти оборонятимеш землю предків?
— Від "москалів".
— Кого ти убиватимеш?
— "Москалів"...
В школах викладання ведеться приблизно в такому ж стилі: "Фінляндія стала вільною лише в результаті визвольної війни проти Росії", "вона підняла прапор повстання і визволилась від ярма росіян"... Історичні події якнайобурливіше перекручуються. Той факт, що Велика Жовтнева соціалістична революція визволила від національного гніту народи царської Росії, в тому числі і фінський народ, тут всяко замовчується.
Застрільниками антирадянської брехливої кампанії є найреакційніші елементи, які мріють про розширення кордонів Фінляндії до Урала. Громадськості внушається всіма способами думка про те, що між колишньою і теперішньою Росією немає ніякої різниці. Екрани ще недавно охоче надавались для демонстрації неймовірної антирадянської стряпні. Так, незадовго до радянсько-фінляндських переговорів в Хельсінкі показувався бездарний фільм: "Жахи ЧК", зроблений англійцями з допомогою російських білогвардійців.
Всі ці роки Фінляндія орієнтувалась на захід, в першу чергу на ті держави, які вороже ставились до Радянського Союзу. Цей курс здійснювався з великою планомірністю і впертістю, достойними кращого застосування. Англійська буржуазія підігрівала і підтримувала антирадянські настрої фінських правлячих кіл. Протягом 20 років Англія вела торгівлю з Фінляндією собі на збиток. Ось де джерело антирадянської політики правлячих кіл Фінляндії.
Тісно зв'язана з англійським капіталом фінська буржуазія одержувала великі бариші. Вона вважала Фінляндію бар'єром проти "варварів з сходу".
Для чого провадилась вся ця "ідеологічна" підготовка, догадатись не трудно. В світлі антирадянської політики фінляндських правлячих кіл треба розглядати і нинішню перерву в радянсько-фінляндських переговорах.
Фінляндська делегація повертається в Хельсінкі. Але реакційні кола, що дістають натхнення зовні, готують "почесний відступ". Вони вже заздалегідь намагаються подати справу так, що в зриві переговорів винний СРСР, бо він і пред'явив "неможливі вимоги" і т. д. Такий саме тон сьогоднішніх газет. Вони вже сумніваються в тому, чи можна буде продовжувати переговори.
Правда, офіціальні кола Фінляндії тепер ще твердять, що вони прагнуть до угоди з СРСР, що перерва нарад в Кремлі тимчасова, але це не що інше, як прийом, розрахований на введення в оману світової громадської думки. Очевидно, що фінляндські правлячі кола не хочуть угоди з СРСР, що вони додержують своєї антирадянської політики. Широкі маси населення щиро прагнуть до встановлення дружніх відносин з Радянським Союзом. Ворожий антирадянський курс себе не виправдав. Ця політика провалилась і народ її не підтримує. 