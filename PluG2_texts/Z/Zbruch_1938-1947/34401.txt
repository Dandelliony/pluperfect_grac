Палац культури залізничників

Приміщення цього чудового Палацу колись було перетворено спритними польськими антрепренерами на комерційне підприємство. Тут влаштовувались кафешантанні розваги, демонструвались пригодницькі і "великосвітські" фільми.
Тільки при Радянській владі залізничники Львівського вузла дістали чудове місце справжнього культурного відпочинку. Увечері Палац культури залізничників весь у сяйві електрики. З світлих просторих зал лунає музика, пісня. Сюди залізничники приходять з сім'ями відпочити в затишній обстановці. Для них влаштовуються концерти, виступи самодіяльних гуртків, перегляд кращих кінофільмів.
При Палаці працюють гуртки художньої самодіяльності. Духовий оркестр під керівництвом тов. Длутика підготував репертуар "Якщо завтра війна", "Марш артилеристів", — композитора Покраса, "Марш фізкультурників" — композитора Дунаєвського, "Ніч" — Глінки.
Великий успіх у глядачів має струнний оркестр під керівництвом тов. Еплера, який виконує українські і білоруські народні пісні. При Палаці працюють дитячий танцювальний колектив, який розучив "Гуцульський танок", є український хоровий гурток. Сотні залізничників відвідують свій Палац, беруть активну участь у роботі свого культурного закладу.
Й. Ф. 