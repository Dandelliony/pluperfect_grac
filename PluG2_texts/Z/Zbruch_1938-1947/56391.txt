Громадянська сміливість

Малий фейлєтон
Оповідав один москаль:
— Ідіота цей Васька якийсь! Сидимо в шинку, а він до мене:
— Ти був у Саратові?
— Ні, — кажу.
Нічого на це на говорить, а тільки виймає руку з кишені та раптом бец мене в морду.
Я не дурак. Другого разу сидимо з ним у коршмі, а він:
— Питаю тебе: чи був ти у Саратові?
— Ого, ще й кілька разів! — кажу. — Над самою Волгою цей Саратів стоїть.
А він дивиться на мене, нічого не говорить та раптом, ні з цього, ні з того, знову бец мене в морду. Ідіота з нього скінчений якийсь, з Васьки цього!...
Є в мене знайомий один, тройгендер. Чудова людина і великого розуму чоловік. Але за що ж я його найбільше люблю — це за його громадянську сміливість і шалену одвертість.
— Сволочі, — каже, — ви всі. Та хіба так справу треба вести? Справу, — каже, — треба вести так і так...
І всі засоромлюються, слухаючи його, і спускають очі вділ.
Вибештав так у каварні якось він одну дирекцію. А за якийсь час приходить вона до нього, та й каже:
— Слухайте-но, ви мали повну рацію. Переглянули ми добре всю нашу діяльність і прийшли до висновку, що треба справу вести зовсім інакше. Наш плян тепер такий і такий. Як бачите, зовсім інший. А саме такий, як ви нам радили. Знаєте що? Ходіть-но до нас у директори.
— Що? — аж жахнувся знайомий мій. — До вас у директори? Та хіба ж ви не бачите, що цим копаєте могилу і собі і людям! Йолопи ви нещасні! Послухайте-но ліпше мене, що я вам скажу. Ось як треба до діла братися...
І повитягалися вуха в дирекції, слухаючи його.
А оце вчора знову вона прийшла до нього.
— Слухайте. Ну, коли й тепер ви скритикуєте нас, то най уже тоді візьме чорт і нас, і вас. Справу повели ми тепер ось як. Так точнісенько, як ви нам порадили. Ідіть-но тепер на голову надзірної ради до нас.
— Люди, люди, що ви робите! — скрикнув знайомий мій. — Та ж коні б реготалися, коли б ви зробили так. Ідіть ви до біса й дайте мені святий спокій із вашою надзірною радою. Головою бути в них! Ха-ха!... Та ви знаєте, де я маю вашу раду і всіх вас?... Зеленого поняття не маєте, як треба справу вести...
Устав і обурено вийшов.
Люблю мого приятеля. Люблю за його розум і за його одвертість. А найбільше ціню за його шалену громадянську сміливість.
Одуд. 