◦ ◦ ◦ ◦ ◦ ◦ ◦

Щоденник воєнних дій 24 і 25 травня
В північній Франції і Фландрії німецькі війська, що наступають в напрямі побережжя, за минулі два дні просунулись вперед.
У Фландрії ними взяті міста Турне, Гент і Куртре і форсована ріка Ліс.
Німецькі рухомі моторизовані частини, прорвавшись у районі Арраса, вийшли на побережжя. Французський порт Булонь, за німецькими повідомленнями, знаходиться в руках німців. Серйозні бої відбуваються навколо іншого великого порту північної Франції — Кале.
Запеклі бої тривають на ділянці Валансьєн—Аррас, де союзні війська чинять впертий опір німецьким частинам.
Загальне становище на північній ділянці західноєвропейського театру воєнних дій малюється на сьогоднішній день у такому вигляді:
Найбільший успіх німецькі війська мають на обох своїх флангах. Захопивши Абаіль, вони відрізали північне угруповання союзників від головних сил французької армії. Після зайняття Гента і переходу німцями ріки Ліс, реальна небезпека завершення повного оточення угруповання військ союзників з півночі зросла.
Центральна ділянка Валансьєн — Аррас є ареною найбільш жорстоких боїв і впертого опору союзних військ. Але і тут німецькі мотомеханізовані частини, що прорвались, не тільки вийшли на побережжя, але також діють по шляхах і в тилу союзників. Однак боєздатність північної групи союзників ще не зламана. Німецькі війська в своєму дальшому просуванні до портів північної Франції і Бельгії зустрічатимуть серйозний опір військ союзників.
Атаки німців на південь від Седана, що мали місце 24 травня, очевидно, переслідують мету скувати французські війська і не дати союзному командуванню можливості провести перекидання частин з цієї ділянки фронту в район німецького прориву.
Авіація обох сторін продовжувала, як і в попередні дні, бомбардувати комунікації, військові колони і судна противника. Союзники застосовують у великих масштабах свої повітряні сили для боротьби з німецькими мотомеханізованими частинами, що вирвалися вперед.
Повідомлення союзників
ТУР (департамент Ендр і Луара), 26. (ТАРС). Агентство Гавас передає, що вчора ввечері в Парижі офіціально повідомлялось: "На півночі становище не змінилось значно. Наші війська завдають німцям в усіх схватках тяжких втрат. Між ріками Ен і Маас відбуваються, як і раніше, дуже жваві дії. За останні дні ми маємо тут перевагу над противником".
ПАРИЖ, 26. (ТАРС). За повідомленням агентства Гавас "французські воєнні кола вчора ввечері заявляли, що становище в Булоні все ще не ясне. Там відбувається сильний бій. Бій у Фландрії лише починається".
ЛОНДОН, 26. (ТАРС). За повідомленням міністерства авіації, в ніч на 25 травня англійські літаки бомбардували в північно-східній Франції, південній Бельгії і в Німеччині транспортні колони, шосейні дороги, залізничні вузли, рухомий склад, мости і скупчення військ противника. Ворожі комунікації були порушені на великій території. Противнику заподіяна значна шкода. Три англійських літаки не повернулись на бази. 25 травня англійські бомбардувальники енергійно підтримували бельгійську, фраицузську і англійську армії в зоні воєнних дій.
ЛОНДОН, 26. (ТАРС) коментуючи зайняття німецькими військами Булоні і Гента, "Дейлі Телеграф Енд Морнінг Пост" пише, що англійські воєнні кораблі, які знаходились поблизу Булоні, піддали обстрілу німецькі танкові частини, намагаючись перешкодити їх вступу в місто.
Говорячи про втрату Булоні, "Таймс" пише: "Ми обманюємо себе, вважаючи німецький авангард незначним передовим загоном, мета якого полягає тільки в заподіянні зруйнувань. Наші частини були вибиті з Булоні силою, яка перевишує нашу по озброєнню і чисельності. Є підстава гадати, що через прорив у позиціях союзників на північ від ріки Сомми двинулось багато німецьких танків".
ПАРИЖ, 26. (ТАРС). В офіціальному французькому комюніке про воєнні дії, опублікованому сьогодні ранком, говориться: "противник зробив кілька атак на нашому північному фронті. Атаки закінчились невдало. Місцеві дії, які ми почали на фронті коло Сомми, розвивались успішно для нас, і ми оволоділи новими пунктами переправи через ріку. Між ріками Ен і Маас активно діє артилерія обох сторін. В районі Монмеді відбита сильна атака противника".
Становище в північній Франції
ПАРИЖ, 26. (ТАРС). Згідно з повідомленнями французських воєнних кіл і воєнних оглядачів газет, становище на півночі Франції уявляється таким чином: німецькі моторизовані частини продовжують просуватись до побережжя. Німецькі бронетанкові частини, які діють в районі Абвіль-Булонь, є кращими частинами німецької армії. Вони укомплектовані з старанно підібраних частин, багато постачених найсучаснішим озброєнням. Ці частини добре навчені, їх завдання полягає в тому, щоб швидко прорвати фронт і прокласти дорогу дивізіям, які укомплектовані з піхотних частин. Ті німецькі піхотні дивізії, які за бронетанковими дивізіями перейшли Маас в Арнхемі (в Голландії), в Маастріхті (в Бельгії) і в Мезєрі (у Франції), хоча і були затримані опором кріпостей Льєж і Намюр, тепер виходять на лінію фронту. Вони запекло атакують французські, англійські і бельгійські армії, які відступили в Бельгії і в північній Франції. Ці армії розташовані від північного моря до Арраса; їх центр знаходиться на ріці Шельді перед містом Ліллем.
Два перші тижні війни ставлять перед французським верховним командуванням і урядом дуже серйозне завдання. Мова йде про евакуацію цивільного населення північної Франції. Як відомо, французький уряд заборонив евакуацію населення з воєнних зон без дозволу воєнних властей. Цей захід був викликаний панічною втечею населення з промислових районів північної Франції. Ця втеча населення привела до того, що зупинилось багато заводів, які працювали на оборону. Тепер по дорогах Франції рухається 5 млн. біженців — бельгійців і французів, — які прямують до центру країни. Тягнуться нескінченні низки візків, велосипедів. Натовпи людей змішуються з стадами корів і коней.
Керріліс пише сьогодні з цього приводу: "Спустошення цілих районів полегшує дії противника, який менше рискує, просуваючись по пустині. З іншого боку, допускаючи наплив несчисленних переляканих натовпів у віддалених від центральної Франції районах, уряд іде назустріч всякого роду небезпекам". 