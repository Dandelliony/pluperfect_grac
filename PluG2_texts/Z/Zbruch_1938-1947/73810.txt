На нові рейки

Часто читаємо про пожвавлену культурну та економічну працю по деяких повітах. На перший погляд воно видається, що всюди кипить ця праця, що народ іде з духом часу, держить руку на пульсі його живчика. Та це тільки так здається, бо в дійсності воно дещо інакше.
Є в нас цілі села, повіти, яких окутало якесь дивне й нерозгадане отупіння. І то там, де колись кипіла серіозна праця, — на всіх ділянках культурно-освітного і економічного життя. Тепер там люди мов не ті стали. Затратили енергію і запал. Серце в них немов струпішіло від зневіри. Словом — все спить "блаженим сном", немов заворожене.
Де шукати тут ліку? Он ще недавно на сторінках преси порушене було преважливе питання нетовариськости нашої інтеліґенції. Цю нетовариськість треба зачислити й на карб нашого села, де люди через большевицьке лихоліття навчилися жити на осібняку без зацікавлень до того всього, що діється довкола них. За большевицької навали під цим вічним репресійним страхом, оминав один одного як зарази. А ще коли забракло кращих одиниць, годі дивуватись тому станові, який заіснував. А проте треба найти якусь рушійну силу, треба село пустити на якісь нові рейки, — треба знову зацікавити товариством, сходинами по УОТ-ах, треба розбудити тугу за товариським життям, бо в гурті не тільки відрадніше стає, але й набирається віри в себе та заохоти до життя і праці.
І цією рушійною силою для розбудження товариського життя повинні бути аматорські гуртки. Вони, і взагалі УОТ, все викликували зацікавлення. Наш селянин завсіди йде радо на виставу, добрий відчит чи нараду. В тому випадку також місцева інтеліґенція повинна проявити свою ініціятиву. Велику місію у підйомі села з отупіння, може сповнити і добрий обїздний театр, який заїздив би до більших сіл, де є кращі салі.
А поруч цього, не треба б забувати і про психологічне перевиховання села, саме про цей світогляд, що стільки про нього тепер пишеться й дискутується. Ця справа набирає тепер окремої, бо засадничої ваги і то тим більше, що в нас залюбки переставлялося рейки, а внаслідок цього творився цей соломяний вогонь, який пригасаючи залишав пустку. Бо воно зрозуміле якщо не осягнеться того, що було обіцяне, або чим жилось. Звідсіля й отупіння, а, що гірше, й резиґнація. Ясно, що завинили тут ми самі, не спромігшись в останніх десятиліттях наставити наш світогляд на правильні рейки, тоді і виховання було б поставлене на кращих підвалинах; були б у нас ці справжні характери, що не знають хитливости, заломань від хвилевих настроїв.
Та коли приходиться згадувати про ці заломання чи отупіння, то це відноситься не тільки до села, але й до міста. Це наслідки слабого політичного виховання, недостача ясного світогляду, який дає відпорність на всякі настрої, дає тугість і силу — жити, працювати з вірою в майбутнє.
п-я-к 