◦ ◦ ◦ ◦ ◦ ◦ ◦ ◦ ◦ ◦

По 124-ох роках істнуваня перестане виходити у Львові з днем 1. липня ц. р. польський щоденник "Ґазета Львовска". Згаданий часопис був увесь час урядовим орґаном. В останніх часах "Ґазета Львовска" була майже зовсім не відома читачам польської преси. "Синдикат польських журналістів" у Львові робить заходи, щоб не допустити до ліквідації того часопису.
Львівська хроніка. У фабриці цукорків "Газет" при вул. Панєнській вибухла пожежа в пекарні, де згоріла деревляна стінка. Шкода сягає 300 зол. — Марія Покора повідомила поліцію, що її син 11-літній Роман вийшов у понеділок 8. ц. м. до школи і дотепер не вернувся до хати. — При вул. Крашенського напали молоді авантурники, між якими були ученики в ґімназійних одностроях, і побили лікаря Карла Шацкера. Раненим лікарем заопікувався хірург.
Пошесть ордерів у СССР. В останніх днях запанувала в СССР "правдива пошесть" з ордерами. Вистане згадати, що "Ізвєстія" на трьох сторінках друку подають спис осіб, відзначених совітськими ордерами.
Жінки в совітських копальнях. В останньому часі совіти підготовляють жінок до заступної праці в ріжних ділянках. І так у Донецькому басейні вже обсадили багато становищ жінки, які перейшли спеціяльний вишкіл. Таку саму акцію переводять тепер большевики в найважніших центрах нафтового басейну в Баку, де жінки обсаджують визначні становища. Навіть на полуднево-західнім залізничім шляху жінки виконують у великій мірі заступну службу. Совітська влада привязує до цієї справи велике значіння, підкреслюючи, що заступна служба жінок уможливить швидко поставити армію на воєнній стопі.
Велитенський страйк вуглекопів у Злучених Державах. У 26-ох стейтах Злучених Держав на всіх 48 страйкує 600.000 вуглекопів. Страйк викликує щораз то більше схвилювання і доводить до крівавих сутичок між стійками страйкарів і робітниками, які хочуть працювати. До того страйк приносить великі втрати цілому господарському життю Злучених Держав. Минулого понеділка 8. ц. м. відбувалися цілий день наради представників робітництва і працедавців при замкнених дверях, але не довели до ніякої розвязки. Якщо в найближчому часі не дійде до порозуміння з робітниками, власники копалень задумують звернутися до влади з домаганням військової охорони для копалень. През. Рузвельт зажадав пляну ліквідації конфлікту до 24 годин, щоб копальні могли працювати. 