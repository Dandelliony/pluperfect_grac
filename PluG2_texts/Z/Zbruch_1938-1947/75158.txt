За моральне здоровя народу

Тернопіль, січень 1943.
Буденне явище, що доріст вихований у в Совітах у ненависті до "ворогів народу" мусів доносити на власних батьків до різних "внутрішних державних органів" і цієї звички йому важко ще й досі позбутись. Бо донощицтво, брехня, обман, а при тому всезнайство і зарозумілість — лягли в основу виховання та цього "веселого і щасливого дитинства".
А проте не треба думати, що цим ділом не займається і дехто зі старших. Раз-у-раз доводиться зустрічатися з людьми, які залюбки "зраджували таємниці" про Івана Івановича чи Петра Петровича — мовляв він большевик, зробив те а це і його треба навчити... Доводилося виступати перед, великими авдиторіями — робітників, селян, учителів, шкільної молоді та полонених і завсіди треба було натякати на це загрозливе явище, але за кожним таким виступом знову підходили таємничі типи з "важливими справами". Просто жах збирає, коли подумати, що потрапило зробити з людиною большевицьке виховання, відбираючи все, що найсвятіше!"...
Справді жах збирає, коли читати вражіння очевидця, який побував на східних землях. Та ще більший жах збірає, коли й тут ті, що залишились, роблять те саме. Вони приходять і далі з "ревеляціями" і то навіть з приватного особистого життя і своїх земляків.
Прим. один такий "приятельський тип" інтеліґент, людина старша, свої ревеляції кінчить просто домаганням, щоб "усунути з праці і помешкання" жінку, яка йому чомусь то неподобалася, та за якою він колись заступаючись своїми "ревеляціями", ледве не загнав на другий світ свого земляка, людину, як показалось, може й Богові духа винну, якому його земляк приписував злочини найбільшого калібру. Замість вирозуміння, взаємного співчуття до важкої долі своїх земляків, коннаціоналів по крові у не одного з наших братів зі східних земель, які у нас залишились по большевиках, замість взаємної допомоги, зустрічається тільки зависть, охоту пошкодити один одному, ненависть, обвинувачення та донощицтво. Цим займаються молоді і старі, жінки і мужчини, нераз люди з громадянським стажом праці. Це явище болюче і тим прикріше, що роблять це люди переважно інтеліґентні, в важких воєнних часах та супроти беззахистних своїх земляків. Очевидно це вплив тієї большевицької системи виховання та їх громадянського життя.
Але це явище у нас не відокремлене. Цій плюгавій покусі піддається вже й наше громадянство в Галичині. Хто мав нагоду зустрічатись з органами влади, цей міг нераз почути: на українців доносять їх вороги, ми з правила тим доносам не дуже віримо, але що робити тоді, коли на українців доносять самі таки українці? Буває й таке, що при переслуханнях подають свідомо — це ми вже знаємо, говорив один з представників влади, — доноси на людей, про яких ми певні, що в тому ділі вони не причасні. Чому ж ви українці себе взаємно винищуєте? Чому та в імя чого українці себе взаємно вбивають, як це діється у деяких повітах у Вас?
І авторові цих рядків доводилося нераз зустрічати з доносами та обвинуваченнями наших земляків. Коли ж він і інші старалися збагнути й прослідити справу та суть тих обвинувачень, людці заявляли просто: якою ви не хочете нас послухати, то ми вже знаємо, де піти!
Знаю випадок доносу тещі-селянки на свого зятя, священика на свою рідну сестру, священика на іншого священика, брата на свого рідного брата. Про сусідські та партійні порахунки, які тепер з правила кінчаться доносом не треба й згадувати. Вони буденні, звичайні явища. На диво всі чомусь до того звикають, ніхто тому не протиставиться, ніхто з тим не бореться. Наші нерви, наше сумління отупілі, чомусь не реаґують — на ці злощасні вчинки психічно-хорих а то й злобних людей. А шкода з цього для нас, як народу велика. Воно шкодить нам, бо в очах інших представляє нас як менше вартний нарід, а серед нас самих родить зневіру та у більш вразливих одиниць викликує як реакцію цілковите відсунення від громадянської праці. Тому з тим загрозливим явищем треба боротися. Треба вияснити всім, що тепер не час на особисті, сусідські чи партійні порахунки. Всі ті справи треба відложити до упорядкованих нормальних умовин, які настануть по війні. Культурні та політично вироблені народи мерзяться безпідставним донощицтвом і на самих донощиків мають свій вироблений погляд. А всякі особисті розправи, щоб на свою руку робити нешкідливими людей мстяться звичайно на тих, що їх викликують. Неодин з наших шибайголовів покутує нині важко за такі свої вчинки з літа минулого року. Тим більше, що вчинки ті робились не з ідейних мотивів, бо часами бували й грабунки.
Це речі прикрі, але на них досі за мало звертаємо уваги. Тому в імя морального уздоровлення нашого народу, в імя ідейности наших національних змагань, треба звертати пильну увагу на особисті взаємні порахунки, при всяких "ревеляціях" докладно аналізувати мотиви тих "ревеляцій" та відповідно ставитись до тих, що хочуть "з патріотизму" нищити своїх коннаціоналів при помочі доносів.
Такій "патріотичній роботі" треба положити кінець, хоронити від неї нашу інтеліґенцію та селянство, а в першій мірі всіми можливими засобами від тої пошести треба охороняти квіт народу, нашу молодь, Хай вона чистими руками і чистим серцем проявляє свій ідеалізм та свої патріотичні пориви. Від "ревеляцій" та донощицтва треба охоронити та оздоровити наші маси і цілий наш національний організм.
Саме наближається Різдво — Свято родини, а разом і з цим Свято великої спільноти, народу. Засідаючи до Свят Вечірного стола згадаймо, про цю нашу спільноту, про любов і згоду, що будує, — про зберігання цих найцінніших святощів, а саме: морального здоров'я, яке зберігало наш народ від заглади і в найбільші бурі.
А. Чернецький. 