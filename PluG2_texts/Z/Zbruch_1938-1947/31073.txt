◦ ◦ ◦ ◦ ◦ ◦ ◦

10 вагонів хліба для трудящих Львова
Вже сьогодні місто Золочів виглядає по святковому, молодо. На багатьох будинках майорять червоні прапори. На вулицях відчувається велике пожвавлення. Особливу в ці дні радість переживають діти. Вони готуються зустріти новий рік в клубі піонерів, що недавно відкрився. Діти зносять у свій будинок живі квіти, лозунги, готуються до новорічної ялинки.
З радісним піднесенням і перемогами зустрічають новий рік села повіту. У подарунок Селянські Комітети відвантажили трудящим міста Львова 10 вагонів хліба.
Села Ляцьке, Фольварки, Олесько, Білий Камінь і інші повністю закінчили обмолот бувшого поміщицького хліба і почали підготовку до весняної сівби.
З 8332 плугів у повіті на 29 грудня вже відремонтовано 6250. Повністю закінчено ремонт 14.574 борін.
Весело проходять канікули
Учні львівських шкіл вперше весело і радісно проводять зимові канікули. На час канікул міські театри організовують кілька концертів і вистав. 1500 учнів вже подивились "Запорожець за Дунаєм". В кінотеатрах "Спартак" та ім. Франка відбулися дитячі ранки.
Готуючись до нового року, по школах влаштовують новорічні ялинки. З різних міст Радянського Союзу дітям Львова щоденно приходять подарунки-іграшки і прикраси на ялинку. Багато подарунків надіслали робітники Київського заводу "Укркабель". У Палаці піонерів і школах міста відбуваються спектаклі Ленінградського і Харківського кукольних театрів. 