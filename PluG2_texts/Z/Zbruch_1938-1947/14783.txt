Арештування в Стрию й Перемишлі. — Недоля священників. — Куди пішли  гроші? — Овочі вельми подорожіли. — Згоріло 166 будинків.

Арештування в Стрию й Перемишлі. Мин. тижня відбулися в Стрию й Перемишлі маніфестації у справі Карпатської України й у звязку з тим арештувала поліція в Стрию 80 селян, а в Перемишлі 40 осіб та голову Пов. Нар. Комітету УНДО Сенечка. Арештованих у Перемишлі вже звільнили, задержали тільки дир. Сеначка.
Недоля священників. Пароха Іваниківки коло Станиславова о. Вол. Винярського покликали мин. тижня втрете уже перед суд за "рущенє назвіск польскіх", а цього мав о. Винарський допустити, вписуючи перекручені прізвища 8 новонародженим дітям. Розправу, на якій підсудний боронився, що вписав прізвища так, як подавали батьки дітей, відложили, щоб переслухати свідків. Польська преса широко пише про о. Винарського, бо він дістав уже двічі по 6 міс. вязниці за такі самі "провини", але від тих присудів відкликався до вищого суду.
Куди пішли призначені для Поліщуків гроші? В Пинську судили керманича меліораційних робіт в пов. Пинськ, Лунинець і Столин, Е. Буцького, що з призначених на роботи грошей забрав собі 9.840 зол. У процесі зізнавало 96 свідків, Буцького засудили на 5 літ вязниці.
Овочі вельми подорожіли. У Львові устійнено, що ціни овочів ідуть шалено вгору. Яблука сер. величини коштують 1.20, грушки 1.80—2 зол., помідори 80 сот. за 1 кг. Виноград і інші овочі годі докупитись.
Згоріло 166 будинків під Борщевом. На подвірі Юдки Білгорая в Лосячі пов. Борщів вибух, мабуть через необережність, вогонь у стіжку збіжжя і перекинувшись на сусідів, знищив швидко 166 будинків (58 згород) з збіжжям та госп. інвентарем. 21 вогневих сторожей ледви опанувало вогонь, що наробив шкід на около чверть міліона золотих. 