З життя української кольонії на Гор. Шлеську. — Листопадові роковини в Яслі

З життя української кольонії на Гор. Шлеську.
Кілька місяців тому помістили ми на сторінках "Краківських Вістей" допис про два недалекі від Кракова, але вже на території Німеччини положені осередки української еміґрації — Катовіц і Сосновіц, — навязуючи до передвоєнних часів. Тепер залишається нам тільки продовжувати реєстрацію національно-культурних імпрез та іншого роду проявів українського життя в цих двох місцевостях, де крім "старих" еміґрантів та заточенців примістилось теж трохи "нової" еміґрації. Згадаймо передусім за церковні справи. Катовицька церква з осідком пароха і Церковної Ради в Катовицях дальше притягає своїм суто-українським характером і католиків і православних. Богослужби відбуваються не тільки в Катовицях, де завдяки доброму хорові відвідують їх теж і чужинці, але й у Соснівці. Тут вони дещо скромніші, бо сосновицька кольонія не розпоряджає справжньою каплицею, лиш імпровізованою в домівці УДК-у. Одначе Богослужби сповняють і в цій скромній обстановці свою ролю, бо не всі мешканці Домбровського басейну можуть вільно їздити до Катовиць (т. зв. поліційний кордон ще дальше істнує).
Православні після пильних заходів дістали врешті від німецької влади назад у посідання церкву, яку їм забрали були поляки. Вона щоправда куди менша від тієї, що її поляки зруйнували, залишаючи румовища роками, як доказ свого варварства, доки німецька влада з практичних спонук не вичистила площу із цих багатомовних румовищ. Та хоч невеличка вона — оця друга церква, проте гарна у середині та назовні. На відмову її складають тепер свої лепти українці і росіяни. Одні і другі взяли теж недавно участь у передачі церкви німецькою владою православній парохії. Ця передача відбулась дуже святочно, при участи берлінського єпископа Серафима, відпоручників місцевої німецької влади, тощо. Офіційна назва "русіш ортодоксе кірхе", як теж дух, що панує в сосн. православній церкві, відштовхують православних українців та заставляють їх іти також у церковній царині нога в ногу з українськими католицькими еміґрантами-земляками.
Допомоговий Комітет у Катовицях нещодавно зліквідовано, після того, коли керму національного життя й опіку над українцями перейняв новооснований відділ УНО. Винаймлено в Катовицях багато кращу ніж досі домівку. До праці станули нові люди. Про розміри і зміст цієї праці не можна ще багато сказати, а тим паче не можна дати її оцінки. Сподіємось це згодам зробити.
В Coсновці УДК ще дальше істнує і працює. Є наміри і тут його зліквідувати даючи теж місце відділові УНО, що свої установчі збори відбуде 26. ц. м. Думки громадян щодо цієї ліквідації поділені. Мабуть буде доцільним утримати при житті теж Доп. Комітет з огляду на його ширший орґанізаційний характер,
В липні (19. і 20.) відбулись два великі українські концерти в користь Нім. Червоного Хреста в Бендзіні і в Соснівці. Участь у ньому взяли крім мішаного і мужеського хору під управою п. Бартка, що й запрошені на гостинні виступи солісти: баррітон Дольницький і бандурист Теліга. Листопадові роковини в Яслі
В пятницю 1.XI. ц. р. відправив о. дек. Aртимович в год. 11-й перед пол. в ґімназійній каплиці торжественну Службу Божу в наміренні українського народу і панахиду за поляглих борців. Співав мужеський хор під управою радн. д-ра Срібного. Українське громадянство м. ін. кільканацять учасників великого зриву, прибули громадно на Богослуження. О год. 16-ій того ж дня відбулась в домівці УДК академія, на яку зложились: вступне слово УДК д-ра Г. Нички, реферат м-ра О. Утриска, 3 діточі деклямації (2 сестрички Батицькі і юнак Степанишин), хор та оповідання — власні переживання з 1918 р. сотника М. Мельника з львівських боїв і Степанишина. Відспіванням Національного Гимну закінчено академію.
Основана ще в 1902 р. філія "Просвіти" в Яслі проявляла кілька літ живу діяльність, завдяки численній і згуртованій тоді українській громаді перенесених сюди зі сходу урядовців, м. ін. бл. п. М. Марітчака, інсп. скарб. Юрія Онишкевича радника гірн. М. Шевчука, офіц. суд. К. Яреми нотаря Гр. Жука, офіц. суд. М. Лотоцького, офіц. суд. і живучого досі Д. Поповича, монтера міськ. елєктрівні. Як свідчать залишені досі старі документи, — в 1917 р. була навіть актуальна будова церкви у Яслі.
Відтак за польських часів завмерло тут зовсім українське життя. Щойно зимою 1939/40 воно відновилось. З хвилиною оснування УНР, а відтак УДК у Яслі українське життя поплило новим руслом. Заходом УДК влаштовано тут низку пропаґандивних концертів української пісні, відбулася низка сходин УДК, що обєднює всіх українців; кільканацять українських родин, що замешкують у Яслі від кількох чи кільканацять літ, і тих що прийшли зі сходу. 