Політично

З нас усе були нецікаві політики. Як і в самій політиці, так і в житті. Зате фільософи хоч куди. Всі Сократи, Канти, Ніцші — нічим супроти першого ліпшого нашого "хлопського хвилософа".
Але і життя вчить. І ми багато навчились. Прим. торгувати, фервальтерувати, тройгендерувати, паскувати, навіть з повітря жити. Нічого дивного, що й політики дещо вже навчились. Але не всі. Я напримір залишився позаду.
Раз треба було мені в якомусь нашому уряді поладнати справу.
Приходжу, а там вже таких як я сила силенна. Чекають. Став та чекаю теж. Ну, що ж, який же би то й уряд був, коли б чекати не було треба. Прочекав я годин одну, дві і врешті наблизився до дверей. Але одно видалось мені підозрілим. Час до часу просовувалися у двері якісь осібняки, що таки зовсім не чекали.
Спершу я думав — урядовці.
Та коли вже я при дверях — чекайте — міркую — провірю.
Надходить один.
— Вибачте, кажу, — я на черзі...
— Ах, будь ласка, — я вже місяць чекаю.
Я тільки вклонився і без слова пропустив. Що ж чекаєш ти місяць, то я можу ще декілька годин.
Надходить другий.
— Вибачте, будь ласка, — я йому назустріч.
— Ах, дозвольте, я тільки на хвилинку.
І цього пропустив.
Жду, коли скінчиться врешті ця "хвилинка", аж тут третій.
Я вже поденервований.
— Куди?! — Зі злістю в голосі до нього.
— Приватна справа, дуже важка, — кинув знехотя і вже хапає за клямку.
— А я в урядовій! — кричу. — Тепер же ж години урядові, приватно в хаті можете говорити.
Та осібняк таки силоміць вдерся до середини. Я за ним. На своє горе. Бо урядовець з нахабним осібняком зразу дружньо привітався, а до мене:
— Ви за чим?
— Того й того.
— Заждіть назовні.
Я вибухнув: — Я тепер на черзі. А тут просовуються люди поза чергою. От хоча б...
Та в тому ж менті мене було схоплено за обшивку і я опинився за дверима.
І знову мусів я "та капо аль фіне". А то треба було політично. Так мені вже здалека кричати, що я на хвилинку, приватно, в дуже важній справі, бо жінка пана X. вродила пятернята, і то самих хлопців, а я саме прямо від неї. — Знову же в середині треба було з порога заявити: з поручення такого й такого-то (назвати призвище якогось достойника) і все пішло б як по маслі.
Щипавка. 