Вистава українських меблів

Заходом кооперативи "Українське Народне Мистецтво" у Львові
Львів, 14 листопада.
Вистава проєктів конкурсу на українські меблі, яку влаштувала кооператива "Українське Народне Мистецтво" у Львові у виставових залях Спілки Образотворчих Мистців у днях 8-го до 10-го листопада ц. р., викликала велике зацікавлення не лише серед фахівців, але теж серед ширшого громадянства. Питання внутрішнього устаткування українського помешкання виринає разом із почуттям української національної приналежности, яка повинна виявлятись передусім у культурному побуті. Українське село має своє народне мистецтво, має своє окремішне питоме внутрішнє устаткування житла, свою архітектуру. Кооператива "Українське Народне Мистецтво" хоче створити, защепити, розгорнути та дати змогу розвою українській устаткувальній, внутрішній архітектурі у міських помешканнях, серед українського міського громадянства.
На українському селі існує вже українська національна культура, яку створив наш нарід сам без нічиєї помочі та посторонніх впливів, без натиску чужих культур. Користаючи з пригожих обставин, самі українські селяни створили це своє мистецтво та культуру й тепер треба лиш їх зберігати та протиставитись чужим впливам, що їх несе на українське село покищо місто. Та сила українського селянства така тривка, що підстави його мистецтва остануть незломні та здорові.
Інакше діється в містах. Українське громадянство у містах щойно треба здобувати для своєї мистецької житлової культури, яка дотепер була під чужими впливами та через загальне зубожіння не могла розвиватись. Незломний дух всестороннього розвою велить нам подбати теж про стилеве українське хатнє устаткування. В цьому помогти хоче Кооператива "Українське Народне Мистецтво", яка зуміла з'єднати для цієї справи кільканадцять архітекторів і спеціялістів хатнього устаткування та зорганізувала перший конкурс українських меблів.
Кооператива "Українське Народне Мистецтво" має власні столярсько-мебельні верстати у трьох осередках Галичини та розробляє найкращі проєкти меблів, пристосовуючи їх до місцевих виробничих матеріялів та до загальних можливостей.
Залежно від ставлення українського громадянства "Українське Народне Мистецтво" хоче приступити до серійної продукції. Деякі проєкти конкурсу (хоч потрібна ще конструктивна дискусія для виправлення їх із вимогами практики) — розкрили таке велике багатство української мебельної архітектури, що можна бути певним, що незадовго вдасться розробити такі проєкти меблів, які будуть і практичні і стилево українські. Українське мистецтво у ділянці устаткування таке багате, як і в інших ділянках. Треба лише відчути його дух та перетворити його в нові форми, зумовлені домашньою обстановкою міського помешкання. Це й найважніше питання. Тут заходить вправді різниця між потребами села і міста, та однакові сирівці — дерево та тканини і подібні конструктивні мотиви — спільні, характеристичні та напрямні для українського мистецтва взагалі — є підставами, на яких розроблять проєкти меблів для українських помешкань у місті. Теперішний конкурс, що започаткував розв'язку цього питання, сповнив уповні своє завдання.
Інж. арх. Д. Німців. 