Цікаві вечори

(Гастролі Білостокського Державного єврейського театру)
У Львові тепер гастролює Білостокський державний єврейський театр мініатюр. Вистави, які дає цей театр, його керівниками названі — вечори пісні і танцю. Колектив театру виправдує свою обіцянку, і в боргу перед глядачем не залишається.
Програма театру мініатюр насичена найрізноманітнішим репертуаром, сповненим гумору і гротеску. Але в даному випадку говорити про театр взагалі не можна. Треба говорити окремо про акторів, про їх майстерність, про їх художньо-культурний рівень і, окремо, про репертуар.
Насамперед про акторів. Львівському глядачеві вже досить знайомі такі популярні актори єврейського театру мініатюр, як тт. Шумахер і Джиган. Це в повному розумінні слова майстри театру мініатюр, які досконало володіють мовою, сценою, втілюють в собі всі ті риси, які властиві майстрам мистецтва.
Окремі номери програми вони виконують кожний зокрема, а деякі номери спільно. І саме тут підкреслюються індивідуальні риси кожного з них.
Ось на сцену, вірніше на авансцену, виходить Шумахер. Він відтворює образ біженця, що пише листа своїм родичам, які лишились по той бік радянського кордону.
На таку ж тему читає монолог артист Джиган, який майже у всіх ролях створює один і той же, але надзвичайно характерний образ. Його монолог про біженця насичений фольклорем, гумором, в якому зло висміюються люди повітря, люди які бояться роботи, шукають легкого хліба. Артистка Фольмаш — виконавець народних єврейських пісень. Вона заслужено користується великим успіхом у глядачів. Володіючи прекрасними голосовими даними, талановита артистка, вміє до найменших тонкощів передавати почуття людей, оспівуваних в її піснях.
Кілька слів про репертуар театру. Треба сказати, що з цим катастрофічне становище. Репертуар в своїй переважній частині (мова іде про першу програму) — це старий матеріал, що не відповідає запитам сьогоднішнього дня. Репертуару на сучасну тематику театр майже не має. Колектив наважився зробити кілька номерів на сучасну тематику, але явно невдало. Насамперед, це стосується номеру "Колхозний".
Конферансьє тов. Годик вміло і витримано веде виставу.
Прекрасно звучить оркестр під керівництвом тов. Березовського. Особливо талановито зроблено увертюру до початку вистави.
Театр мініатюр дає щодня по дві вистави. На кожній з них зал переповнений глядачами. Ми вважаємо, що театр цілком заслужено користується успіхом. Нема сумніву, що дальша робота театру, зокрема над репертуаром, принесе колективові нові творчі досягнення.
Л. Левітас. 