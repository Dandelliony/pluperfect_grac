Тодось Осьмачка

Ніч в Україні (Фрагмент із п'ятої пісні поетичного роману "Чичка Свирид") Мотто:
"Чи знаєте ви українську ніч?"
Гоголь 1.
Чи знаєте ви тиху й великодну
та що й безхмарну українську ніч,
що губить зорі через Рось холодну
в пасхальне сяйво огрядних свіч,
прояснюючи темряву істотну
під хмарами у вземлещах сторіч,
де ряд за рядом скоблі з павуками
іржавіють страшні під сволоками... 2.
Ту ніч, що дивиться в ліси з-за гір,
від щастя нашорошившись і ляку,
і хилиться у степовий простір
аж до кленовою у яру байраку;
Чи вже знесли вітри з озер і нір
і чи з бруньок порозгортався лист,
аби зустріти солов’їний свист? 3.
Ох, ночі, ви не знаєте тієї,
що з зорями над ріками іде
і розкидає їх, немов лілеї,
серед байраків і серед людей,
але й сама на схід до однієї
схиляється у полум'я бліде,
щоб димом жовтим знятися над долом
і догоріти в Бога під престолом... 4.
Бо соловей не приспівав з дерев,
а десь у націй з кам'яного споду
зірвався дикий і останній рев
на вольну волю з нашого народу...
Ніколи не ревів так з клітки лев,
згадавши пальму, Африку, свободу,
хіба що десь у пеклі аж із дна
реве так само з кулі сатана!
Тодось Осьмачка Від якогось часу перебуває у Львові поет, Тодось Осьмачка. Дотепер виступив він уже двічі із читанням своїх творів в Українському Літературно-Мистецькому Клюбі, добуваючи за кожнім разом признання та подив. Друкується збірка його поезій.
Народився Тодось Осьмачка 16-го травня 1895 р. в селі Куцівка на Київщині в сім'ї бідняка. В сім'ї, зложеній із шести дітей, єдиний Тодось здобув освіту; решта дітей залишились на все життя неграмотними селянами. Тодось Осьмачка закінчив Київський Інститут та опісля вчителював. Писати став Осьмачка ще в часи світової війни та дотепер вийшли друком три збірки його поезій: "Круча" (1922), "Скитські вогні" (1925) та "Клекіт" (1928). Крім цього багато працював поет над перекладами з чужих мов, передусім із німецької та англійської, які то мови він докладно вивчив. До Львова привіз поет із собою один примірник зробленого ним перекладу "Макбету" В. Шекспіра, виданого Державним Видавництвом України. Від 1930-го року всі твори Осьмачки заборонені та виключені з бібліотек. Від того часу почалась нагінка та арешти поета. Аж до 1941-го року тинявся поет по Україні, довгі роки просиджуючи совєтських тюрмах і лікарнях. Переслідуваний, не залишав ніколи писати й тепер привіз із собою деякі твори, що їх удалось йому заховати. Найважнішими із них — це поема в трьох частинах про петлюрівського вояка п. н. "Дума про Зінька Самгородського" та ліроепічний роман у 21-ох піснях п. н. "Чичка Свирид", якої фрагмент сьогодні друкуємо. 