Рава-Руський виборчий округ №331

Збори колективу Рава-Руського шпало-пропитувального заводу висунули кандидатом у депутати Верховної Ради Української РСР по Рава-Руському виборчому округу академіка Михайла Степановича Возняка
Дружно збиралися робітники, робітниці, господарські працівники Рава-Руського шпало-пропитувального заводу на перевиборні збори. Кожен бажав взяти участь у висуненню кандидата трудящих у депутати Верховної Ради Української РСР.
Робітник тов. Балицький, що виступив першим на зборах, сказав: :
— На цих зборах ми повинні висунути кандидата в депутати до радянського парламенту. До цього треба підійти серйозно, щоб висунути людину, яка гідна високого довір'я. Я пропоную висунути кандидатом у депутати Верховної Ради УРСР академіка Михайла Степановича Возняка. Тов. Возняк, вірний син трудового народу, він на ділі довів і доводить свою відданість справі трудящих, справі партії Леніна-Сталіна. Михайло Степанович не втомно працює над розвитком культури, національної по формі і соціалістичної за змістом. Я певен, що він і тепер, і в майбутньому оправдає довір'я трудящих і своєю практичною роботою відображатиме нашу волю, наші прагнення.
Кандидатуру тов. Возняка підтримують також промовці т. т. Томський, Мельник, Жовта, Ковчинський та інші.
Постанова зборів колективу Шпало-пропитувального заводу Рава-Руського району
Висунути кандидатом у депутати Верховної Ради УРСР по Рава-Руському виборчому округу №331 академіка Михайла Степановича Возняка, безпартійного, 1881 року народження, працює у Львівському Державному Університеті ім. Івана Франка. 