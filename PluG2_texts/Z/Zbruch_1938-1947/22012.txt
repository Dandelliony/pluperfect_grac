Воєнне поготівля і сільське господарство.

Теперішня господарська конюнктура стоїть піл знаком зброєння. Нема сумніву, що зброєння є одним із дуже важних засобів економічного оживлення. Покажчики промислового виробництва скачуть вгору, безробіття меншає, ба всі краї починають відчувати навіть брак кваліфікованих робітників, тощо.
Не маємо наміру входити тут в аналізу вартости такого оживлення, доречі вартости дуже проблєматичної, та розглядати джерела, з яких пливуть матеріяльні засоби для господарських процесів, що коріняться у воєнному поготівлі. Хочемо тут зазначити, що паралєльно з оживленням господарських процесів помітне також оживлення ріжних проєктів, що мають прикласти економіку до вимог сучасности, до вимог воєнного поготівля.
В деяких державах таке застоювання економіки має вже свою кількалітню історію. Зразком їх може бути Німеччина. Інакше в державах, що зберігають досі лібералістичні ж пак псевдо-лібералістичні позиції в національному господарстві. Тісний звязок оборонного потенціялу з орґанізацією господарства є саме причиною, що і там започатковано більші чи менші обмеження прав та господарської свободи одиниць.
У Польщі появився в першій половині квітня ц. р. закон про "річеві чинитьби" промислових і торговельних підприємств та сільських господарств. Вийняткові обставини наших днів не дозволили навіть найбільшим прихильникам лібералізму в економіці насвітлити критично приписи цього закону, дарма що вони є переломовою новиною і глибоко врізуються в господарське життя, підпорядковуючи його потребам війни також у часі миру. Загроза війни взагалі редукує число прихильників лібералізму в Польщі щораз більше. Зростаюча подекуди однодушність поляків у питаннях закордонної політики переходить теж у ділянку економіки і вже голосно лунають поклики, щоби спинити ідеольоґічну боротьбу м. і. також щодо форм і змісту господарства (стаття Лявтербаха в журналі "Політика Господарча").
Автім ця назріваюча однодушність у польському середовищі того, що міродатним диспонентом в економіці держави має бути урядовий чинник, що ступінь господарського інтервенціонізму мусить бути залежний від вимог воєнного поготівля, не спиняє дискусії над тим, які реформи на господарському відтинку треба перевести, щоб він був уповні підготовлений для зустрічі політичних подій, які все сильніше зарисовуються.
З голосів, які на цю тему появились, хочемо згадати тут статтю "Цодз. Ґазети Гандльової" (ч. 97), де обговорено справу сільського господарства, найбільш занедбаної ділянки — як висловлюється автор статті — національної економіки.
"Після довгих років експериментування, коли стягали вдолину рільну продукцію та, що найгірше, занедбували її, поглиблюється зрозуміння ситуації. В найближчих роках питання надміру збіжжя, масла, худоби чи коней не буде мабуть істнувати, а брак їх міг би стати найбільшим нещастям навіть при найбільшій кількости гармат і літаків. Хоч такий брак нам не загрожує, проте невикористання досі можливостей Польщі, які вона мала, щоб піднести рільну продукцію, є помилкою, яку скоро і у відповідному часі вона не буде всилі відробити.
Що з того, що продукуємо величезну кількість жита, пшениці, ячменю, вівса і бульби, віддаючи під їх управу 75% засівної площі, коли водночас продукція артикулів незвичайно важних з погляду цілости господарства, як і з погляду оборонности все ще знаходиться у нечувано скромних межах, не вважаючи на великі її можливости."
Ілюструючи ширину рільної господарки в Польщі прикладом Німеччини, де збір зі засівної площі на десятки, а то й сотні відсотків перевищує збір у Польщі, автор зазначує, що "таке використання ріллі дозволяє ширше пристосовувати управу інших рослин, що мають для господарки важне, або й засадниче значіння."
В Польщі м. і. такою важною є тепер управа олійного насіння. Продукція його все ще дуже далеко не вистачає, що спричинює потребу довозити товщі з закордону. Міністерство хліборобства звернулось тепер — як інформує автор — до хліборобських організацій з закликом, щоб бодай на 20 відсотків збільшено в цьому році засівну площу олійних рослин. Та ця зміна напрямку продукції вимагає часу, бо для переходу на продукцію промислових рослин треба передовсім загально піднести рільну культуру селян. А дальше: цього не можна буде здійснити без запевнення рентовности цілій сільсько-господарській продукції. "Рентовність її — це засаднича справа, від якої залежатиме не тільки можливість звернути продукцію у відповідному напрямі, але також запевнити оборонну силу на дуже важному відтинку."
Реєструючи цей польський голос на тему, яка і для нас має велику вагу, можемо тільки побажати, щоб справа рентовности сільськогосподарських варстатів праці, бодай тепер, перед воєнною небезпекою, найшла зрозуміння в міродатних чинників і полагоду в приспішеному темпі.
Н—вич. 