Чехословацький уряд відкинув німецький ультимат.

Як подає Авас, чехословацький уряд заявив у ноті, яку дістав у неділю над вечір Галіфакс, що він не може тримати умовин, які німецький уряд передав через бритійський.
Зміст ноти ось який:
Оборона.
Празький уряд заскочений змістом меморіялу п. Гітлєра, який далеко виходить поза рамці, що їх праський уряд прийняв як „льондонський плян" Анґлії та Франції.
Німецькі домагання відбирають нам всяку безпеку та охорону національних інтересів. Прийшлось би віддати Німеччині велику частину наших оборонних укріплень, побудованих з таким зусиллям. Німецька армія мала би змогу вдертися до Чехії, заки ми вспіли би опрацювати нові пляни оборони краю та приготовитися до неї.
Плян п. Гітлєра знищив би нашу національну і господарську незалежність.
Евакуація.
Виміна населення стала би панічною втечею тих, які не хотять визнати німецького режіму. Вони мусілиб покинути свої доми, не маючи змоги забрати зі собою навіть свого майна.
Надія на "великі демократії".
Мій уряд наказав мені святочно заявити, що він рішуче, безоглядно не може прийняти домагань п. Гітлєра в теперішній формі; він якнайбільш енерґійно протестує проти цих нових жорстоких домагань.
Нарід св. Вячеслава, Гуса й Масарика не зміниться в нарід невільників. Він рахує на дві світові демократії, бажанням яких ми так сильно піддавалися.
Прага вже приготована до оборони перед летунськими атаками.
У Празі видали постанови, що мають забезпечити місто перед летунськими атаками. На горбах, що окружують місто, примістили вже численні протилетунські батерії.
Вечором на вулицях повна темрява: спеціяльні стежі доглядають, щоб ніяке ясніше світло не виходило з вікон домів та з ліхтарень, трамваїв і авт. В околицях летунських майданів зібрано численні мисливські літаки, готові кожної хвилини до злету. Небо освітлюють що хвилини рефлєкторами. Всі лікарі і студенти медицини на цілій території держави мобілізовані для оборони.
Чехословаччина хоче викликати війну з Німеччиною, рахуючи на большевицьку поміч.
ПАТ приносить з Праги мало імовірну вістку, що чеські урядові кола рішили викликати збройний конфлікт з Німеччиною, запевняючи собі уступками невтральність Польщі та Мадярщини. Праські урядові кола рахують на поміч СССР, яку він дає вже тепер висилаючи літаки. 