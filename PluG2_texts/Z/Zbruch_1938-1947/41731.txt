Вол. Конвісар.  Останній бал

Війна між Німеччиною і колишньою Польщею була в розпалі. Проте, ясновельможний пан Пишневецькнй не зважав на обставини і мало не щодня влаштовував бали. В його палаці, як і раніше, вирує музика, горять жирандолі. Залитий сяйвом просторий танцювальний зал. Гнучкі й тонкоброві панянки кружляють в запаморочливому танку. Регіт, вино, поцілунки, пісні.
Якийсь моложавий поет декламував паннам свого останнього вірша.
Господар палацу пан Пишневецький зайнятий невідкладними політичними справами і тому на деякий час залишився в своєму кабінеті. Він зручно зліг на канапу і раз-у-раз торкався пучкою до своїх вузеньких нафарбованих і закручених вгору вусиків. На кожному пальці магната виблискували золоті перстні з коштовним камінням. Недалечко від шляхетного пана, глибоко пірнувши в крісло, сидить інший пан. В широких синіх штанах, в білій сорочці з яскравою манишкою на всі груди. Пан той уважно стежить за кожним бодай найменшим рухом Пишневецького. Він розуміє, що часто тільки один порух пальця, або вираз на лиці ясновельможного пана красномовніший від багатьох слів.
— Так от що, пане Матвійченко, — говорить Пишневецький, відставивши недопитий бокал. — Ми не заперечуємо проти пропозицій УНДО. Тим; більше, що ваша мета збігається з нашою. В головному, звичайно. Про деталі не варто й говорити. Дрібниці завжди владнаються самі собою. Головне в принципі домовитись. А коли мета в нас одна, то й засоби мусять бути підпорядковані здійсненню цієї єдиної мети.
Слово "єдиної" ясновельможний пан сказав з притиском, і це не могло лишитися поза увагою спостережливого пана Матвійченка.
— Так, так, — підтвердив він і хитро прижмурив малюсінькі сірі очі під кошлатими бровами. — Істинно так, ясновельможний пане. Часи такі, що для хлопів треба готувати добру вуздечку. Українська народна демократична організація підтримує вас і...
Матвійченко підвівся з місця і навшпиньках підступив до Пишневецького, продовжуючи говорити тихо, скоромовкою.
— Наші всі видання до ваших послуг. "Діло" розуміє вас з вівслова, ясновельможний пане.
— На "Діло" немає ніяких нарікань. Мудрий добре забиває памороки хлопам. Але треба ще більше згущувати фарби, бо бидло щось дуже вже починає розгибати спину, пся крев...
Пишневецький нервово здригнув і, зіскочивши з канапи, пройшовся до килиму.
— Я передам панові Мудрому ваш наказ, ясновельможний пане, — відказав Матвійченко і, схопившись з крісла, підтюпцем пройшовся слідом за паном Пишневецьким. — Справді, ви маєте рацію, ясновельможний пане. Цілковиту рацію. Українська інтелігенція... гм... власне... гм, гм...
Матвійченко спинився, ніби зненацька прикусив язик.
— Що-о?! — гримнув Пишневецький.
Матвійченко ще більше закам’янів.
— Власне... я говорю... Я хотів сказати, ясновельможний пане, що на превеликий жаль, не вся українська інтелігенція... гм... бачите, є такі. що... гм...
— Досить! — крикнув магнат. — Все це — результат вашої неповороткості, пани-керівники українських партій. Ми терпимо тут на своїй землі ваші видання. Навіть не всі хлопські школи закрили. А яка вдячність за це? Матка боска ченстоховська! А ми хотіли, щоб хлопи, оте бидло не розгибало спину... Погано працюєте. пани-керівники українського руху, погано...
Представник УНДО хотів щось відповісти, але слів не вистачило. Якась невиразна гримаса з’явилась на його лиці. Пишневецький долив вино і раптом настрій його змінився. Він значно пом’якшав Ясновельможний пан навіть по дружньому поклав руку на масивне плече Матвійченка. І від одного тільки того доторку Матвійченко прояснів, і як кажуть, просто ожив. Радісна посмішка з'явилася коло губів і в очах від вдоволення заіскрились вогники.
— Досить вже про політику мовити, — сказав магнат. — Сподіваюсь, що ви все зрозуміли і зробите все, як належить, пане Матвійченко...
— О, будьте певні, ясновельможний пане!
— Я в цьому певен. А тепер прошу пити вино й кохати панянок, пане Матвійченко!
Двері кабінету відчинилися і з танцювального залу зірвались бравурні звуки вальсу. Гості веселились. Здавалось, ніби на світі не було війни, а був тільки цей пишний палац, осліплюючі вогні і вируюча музика в ньому. Бенкет досяг свого найбільшого розпалу.
Але тільки ясновельможний пан хотів переступити поріг кабінету, як перед ним з'явився офіцер і, віддавши честь, попросив дозволу мовити слово. Сухе обличчя військового було неспокійне, тривожно-бліде.
— Що трапилось? — запитав нетерпляче Пишневецький.
— Війська... Ворожі війська наступають, ясновельможний пане...
— Ах, оці німці, — скривився пан Пишневецький. — Невже й досі уряд не зміг порозумітися з Німеччиною?
— Ні, ясновельможний пане, — відповів офіцер, — не німці.... Червоні перейшли кордон...
Останні слова потрясли панство. Немов розірвалась граната серед танцювального залу. Пари, що кружляли в запаморочному танку, спинилися, завмерли. На підлогу пролилось недопите вино. Запанувала тиша. Ніно не знаходив потрібних слів. Але так було тільки кілька секунд. Потім счинився неймовірний хаотичний шум, галас. Пани і пані, відмовляючись від послуг лакеїв, самі поспішали, зодягалися й залишали палац магната.
— Панове, заспокойтесь! — гукнув Пишневецький.
Але його ніхто не слухав. Штовхаючи один одного, гості пробивались до виходу, так ніби їх щойно повідомили, що загорівся палац.
Ясновельможний пан кинувся до телефону, щоб з’єднатись з штабом армії. А пан Матвійченко, не гаючи жодної секунди, поголив свої пишні козацькі вуси, потрапив до гардеробу ясновельможної пані Пишневецької і наслідуючи приклад відомого пана Керенського, переодягся в жіночу одежу. Пан Матвійченко був готовий до переходу через найнебезпечніші місця польської території...
***
Вщухла музика, регіт, поцілунки й пісні. Згасли жирандолі. На паркеті лишилися розбиті склянки. На килимах — калюжі розлитого шампану. 