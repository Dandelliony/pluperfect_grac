Хроніка.

На відзначення Дня Перемоги, у Львівській Державній Консерваторії, відбувся великий концерт за участю Львівської капели «Трембіта» та симфонічного оркестру філармонії. Були виконані твори радянських композиторів, присвячені Великій Вітчизняній війні: «Переможцям слава» Ревуцького, «Пісня про Вітчизняну війну» Барвінського та інші.   П'ятдесят лялькових театрів передбачено організувати у Львівській області протягом 4-ї п'ятирічки. За шефською допомогою Львівського Державного Обласного театру, такі театри організовані вже в Куликівському і Лопатинському районах.   Літературний радіоальманах випускає Львівська організація Спілки радянських письменників України, разом з Обласним радіокомітетом. Альманах транслюється раз на місяць. Редагує його поет A. Шмигельський. Радіослухачі вже з перших трансляцій альманаху познайомилися з творчістю львівських письменників т.т. П. Козланюка, І. Вільде, А. Шмигельського, А. Волощака, B. Глотова, А. Хижняка, З. Каменкович та інших.   Виставка присвячена 75-річчю з дня народження етнографа Володимира Гнатюка організована в Київському Державному університеті. На стенді виставлено велику кількість видань і документів, що знайомлять відвідувачів з діяльністю видатного етнографа.   Сесія відділу суспільних наук Академії наук УРСР відбулася у Львові наприкінці травня. Робота сесії тривала протягом п'яти днів. В ній взяли участь найвидатніші вчені України в галузі мови, літератури, економіки, археології, історії, мистецтвознавства, фольклору, етнографії. На пленарному засіданні сесії віцепрезидент АН УРСР О. Палладій зробив доповідь на тему «Завдання науки у 4-ій сталінській п'ятирічці». На цьому засіданні з доповіддю про п'ятирічний план науково-дослідних робіт відділу суспільних наук АН УРСР виступив голова відділу академік М. Птуха. 28 травня відбулося урочисте засідання секції мови і літератури, присвячене 30-річчю з дня смерті великого українського поета-демократа Івана Франка. Доповідь про життя і творчість Івана Франка прочитали наукові працівники М. Пархоменко, М. Деркач, Я. Ярема та син письменника Т. Франко. Останні три дні були присвячені роботі секцій економіки, археології та історії, мови і літератури, мистецтвознавства, фольклору та етнографії.   Львівський художник В. Форостецький закінчив роботу над скульптурою «Слава». Скульптура являє собою фігуру бійця, який підносить прапор Перемоги. Нова робота В. Форостецького затверджена урядовою комісією і буде встановлена на «Холмі Слави» у Львові, як надгробний пам'ятник — старшині А. Марченкові, що загинув смертю героя в боях за визволення Львова.   Львівська словоливарня забезпечує шрифтами не лише друкарні Львова і районів своєї області, а працює також на замовлення інших міст України. Цього року, наприклад, виготовлено шрифти для столиці України, зокрема для Київської Академії наук, Державного Університету імені T.Г. Шевченка та інших. Одержали шрифти Львівської словоливарні також друкарні Миколаєва, Дніпропетровська, Ужгорода та інших обласних і районних міст України.   В селах Львівщини організовані і працюють 628 бібліотек. З них 503 — по сільських школах області. Минулого року бібліотечний колектор Книгокультторгу надіслав до цих бібліотек книжок на півміліона карбованців, а за перші чотири місяці цього року на 660 тисяч.   Польсько-український словник на 80 тисяч слів — готують до друку наукові працівники Львівського відділу інституту мовознавства Академії наук УРСР. Редколегію очолює старший науковий працівник т. Л. Гуманецький.   Музей імені Ю. Федьковича відкривається в Чернівцях в серпні цього року. Зараз іде підготовка до відкриття. Розробляється план експозиції та оформлення.   [Радянський Львів, 1946, №5–6, травень-червень] 