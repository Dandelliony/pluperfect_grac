Перед зимовим театральним сезоном у Львові.

  (Бесіда з заступником начальника Управління в справах мистецтва при РНК УРСР, заслуженим артистом республіки С.М. Ткаченком)   Заступник начальника Управління в справах мистецтва при Раднаркомі Української РСР, заслужений артист республіки С.М. Ткаченко, який перебуває зараз у Львові, в розмові з кореспондентом облРАТАУ повідомив:   — Мистецькі колективи визволеного Львова з великим творчим натхненням після трьохрічної перерви почали відновлювати свою роботу. Широкі кола глядачів знов заповнюють зали театрів, де з великим успіхом проходять вистави і концерти.   Зараз театри міста почали підготовчу роботу до зимового сезону. В жовтні відбудуться перші вистави українського державного драматичного театру ім. Заньковецької. Художній керівник театру, народний артист УРСР Романицький разом з художником Борисовцем зараз працюють над п'єсою українського драматурга, лауреата Сталінської премії Олександра Корнійчука «Місія містера Перкінса в країну більшовиків». Цю п'єсу також покаже державний польський драматичний театр, творчий колектив якого за дуже короткий час дав три прем'єри, які користуються великим успіхом у львівських глядачів.   До жовтневих свят передбачається закінчити ремонт приміщення державного оперного театру, який готує прем'єру «Галька» композитора Монюшко.   Успішно почав свій сезон львівський театр естради, де під час зимового сезону гастролюватимуть кращі артисти Москви, Ленінграда та Києва.   Цікавою буде програма зимового театрального сезону у львівській Філармонії. На гастролі мають приїхати переможці міжнародних конкурсів музикантів-виконавців Давід Ойстрах, Яків Зак, Буся Гольдштейн, відомі диригенти Натан Рахман, Мравінський, а також велика група видатних артистів Московських театрів.   Вільна Україна 