За національне виховання наших найменших

Про вагу українського передшкілля
Вписи дітей в шкільному віці до шкіл м. Львова, що проходять вже другий день, насувають цілий ряд справ, які треба пригадати громадянству. Серед них дуже важною являється справа виховання наших найменших діточок, себто тих, які сприводу нешкільного віку мусять остати дома. Йде про 3—6 літних дітей, для яких передбачені інші шляхи психічного та національного розвитку. Один із цих шляхів — це виховання наших найменших в дошкіллях, що побіч родинного дому являються найсильнішим бастіоном національного виховання.
Дошкілля, захоронки чи інші установи національного виховання — це установи, які мають вже в нас право громадянства ще сперед 1939 року. В часі большевицької окупації ми не мали ні одної виховної установи для передшкільної дітвори, а ті дитсадки, що існували, защеплювали в маленькі душі "антирелігійні" та "інтернаціональні" ідеї, які мали на меті виховати "піонерів світової революції". Тому й не дивниця, що українські батьки не посилали дітей до цих дитсадків, і відсоток українських дітей у тих виховних установах був дуже малий.
З хвилиною звільнення Галичини спід червоного чобота — Жіноча Служба України урухомила 6 вакаційних півосель, в яких згуртувалося 1.300 українських дітей. Крім цього товариство КВОМ влаштувало табор для молоді в Брюховичах.
У сьогоднішньому моменті справа постійно діючих дошкіль та захоронок являється пекучою. Бо коли шкільна молодь має всі змоги вчитися та виховуватися в рідній школі, то цієї змоги не мають наші найменші, що примушені виховуватися в домашньому оточенні та інколи не мають сприятливих умовин для національного виховання. А коли візьмемо під увагу ще й важкі економічні обставини, що змушують і батька і матір працювати поза домом — стає ясною конечність негайного урухомлення цілого ряду дошкільних установ, які запевнили б нашим найменшим повний психічний розвиток та національне виховання. Забезпечені перед шкідливими впливами вулиці, маючи достатнє прохарчування, оточені рідною атмосферою, конечною для розвитку маленьких душ, виховувані кваліфікованими рідними виховницями — одержать в дошкіллях та захоронках якнайміцніші підвалини національного виховання.
(к). 