◦ ◦ ◦ ◦ ◦ ◦ ◦

Подробиці капітуляції бельгійської армії
БЕРЛІН, 30. (ТАРС). Бюлетень "Дінст аус Дейчланд", говорячи про причини капітуляції бельгійської армії, пише: "20 травня генерал Вейган мав бесіду з бельгійським королем в його ставці. В той час північна армія союзників була ще не в такому критичному становищі. Бельгійського короля запевнили в тому, що французська армія розпочне контрудар і прорве оточення тоді ще незначних колон німецьких військ.
Англійці також запевнили короля, що оточена армія буде підтримана з моря. Однак ці обіцянки не були виконані. Англійці замість допомоги почали відступати, намагаючись повернутись в Англію. Зважаючи на катастрофічне становище, король Бельгії прийняв рішення про капітуляцію.
26 травня Вейган знову відвідав короля в його ставці і вимагав продовження боротьби. На цей раз виникли серйозні незгоди, при чому король вказав, що обіцянки союзників не виконані і що його обманюють. Король заявив, що він має право прийняти рішення про припинення воєнних дій. Після невдалої місії Вейгана прем'єр-міністр Рейно намагався зв'язатись з бельгійським королем і умовити його змінити рішення про капітуляцію. Цілком безвихідне становище оточеної бельгійської армії і відсутність ефективної допомоги союзників примусили короля прийняти рішення про капітуляцію.
27 травня до лінії німецьких військ підійшли парламентери з пропозицією бельгійського короля про припинення боротьби. Ця пропозиція була відхилена. Німці поставили вимогу безоговорочної капітуляції. Через кілька годин бельгійські парламентери знову появились і передали згоду короля на безоговорочну капітуляцію.
28 травня о 4 годині ранку почалось роззброєння бельгійських солдатів".
Англо-французські повідомлення
ЛОНДОН, 30 (ТАРС). Як повідомляє агентство Рейтер, англійське міністерство інформації оголосило, що, зважаючи на зрослий тиск на північному і південному флангах англійської експедиційної армії і французських сил у Фландрії, вони були змушені відступити до побережжя, де тепер відбувається запеклий бій. Війська, які безпосередньо не зайняті в бою, евакуюються з допомогою англійського військово-морського флоту. Операції по евакуації військ проходять успішно, і тепер вже значна кількість військ перевезена в Англію. Відхід військ до побережжя і їх евакуація прикриваються англійською авіацією, яка безперервно веде бої з авіацією противника.
Англійські війська оперують спільно з французькими в секторі ріки Сомми.
Агентство Рейтер, посилаючись на бельгійську радіопередачу з Франції сьогодні ввечері, твердило, що бельгійські війська продовжують боротись спільно з англійськими і французькими військами у Фландрії проти німців. Не зважаючи на розпорядження і короля Леопольда, деякі генерали бельгійської армії відмовились скласти зброю.
ЛОНДОН, 31. (ТАРС). Агентство Рейтер передає офіціальне французьке повідомлення про воєнні дії. В комюніке говориться, що "війська, розташовані на півночі, в обстановці безперервних боїв виконують накази командування про пересування. На більшій частині фронту Сомми відбуваються бої з сприятливим результатом. На ріці Ен і на східному фронті становище без змін".
У сьогоднішньому ранковому повідомленні сказано: "На півночі операції продовжують розвиватися з попередньою запеклістю навколо укріпленого табору Дюнкерка. На ріках Соммі і Ен провадяться деякі місцеві операції. Між ріками Ен і Маасом відбувається досить сильна артилерійська перестрілка. Між ріками Маас і Мозель відбита вилазка противника".
ЛОНДОН, 31. (ТАРС); Агентство Рейтер передає таке повідомлення свого воєнного кореспондента: "Відмічають, що під час боїв на півночі німці втратили коло 2.000 танків з загальної кількості 5 тисяч і більше 2.000 бомбардувальників та винищувальних літаків".
ЛОНДОН, 31. (ТАРС). Агентство Рейтер передає по радіо, що, за опублікованим у Лондоні офіціальним повідомленням "англійські військово-морські сили подають всяку допомогу англійським і французським сухопутним військам, що оперують при посиленому тиску противника на побережжі північної Франції. В результаті гарматного вогню англійських воєнних кораблів, наступаючі німецькі частини зазнали значних втрат. Англійські військово-морські сили продовжують свої операції безперервно цілу добу, не зважаючи на запеклий німецький опір, особливо з повітря".
У повідомленні спростовується твердження німецького військового командування про те, що "англійські воєнно-морські і транспортні судна, зайняті в операціях поблизу французького побережжя, зазнали тяжких втрат". У повідомленні вказується, що "в дійсності під час цих операцій досі потоплено 3 есмінці, невелике транспортне судно, а також деяке число невеликих допоміжних суден".
ЛОНДОН, 31. (ТАРС). Агентство Рейтер передає по радіо, що вчора в південній Англії висадилися крупні частини союзних військ, евакуйованих з Дюнкерка. Разом з ними доставлені поранені. Як заявляють евакуйовані, "союзні війська під час їх посадки на судна безперервно зазнавали найсильнішого бомбардування і кулеметного обстрілу з боку німецької авіації. Деяким англійським і французським солдатам та матросам довелося пробути, плаваючи, кілька годин у воді, поки вони були підібрані англійськими воєнними кораблями".
ЛОНДОН, 31. (ТАРС). Агентство Рейтер повідомляє з Парижа: "30 травня англійські і французські війська стримували натиск противника в більшій частині пунктів фронту Фландрії. Союзні війська вдержували свої позиції вздовж ріки Ізер, а на інших ділянках повільно здійснювали відхід. Дюнкерк вперто захищається. Тепер біля Дюнкерка відкрито шлюзи. Місцевість затоплена".
Англо-італьянські відносини
НЬЮ-ЙОРК, 31. (ТАРС). Американські кореспонденти, що знаходяться в Лондоні, повідомляють про дальше погіршення англо-італьянських відносин. За словами кореспондента агентства Юнайтед Пресс, в італьянських колах заявляють, що італьянський уряд відхилив англійську пропозицію про припинення затримки італьянських суден "при умові, якщо Італія дає обіцянку не експортувати товарів в Німеччину".
За непідтвердженими відомостями, Муссоліні у своїй відповіді Рузвельту відмовився дати обіцянку не вступати у війну.
За повідомленням агентства Юнайтед Пресс з Рима, італьянська преса все частіше згадує про іспанські домагання на Гібралтар. В листівках, розповсюджуваних у Римі, говориться: "Бізерта у французських руках — це револьвер, спрямований проти Сіцілії".
Як повідомляє римський кореспондент газети "Нью-Йорк Таймс", в Італії триває мобілізація. Під рушницею знаходиться від 1,5 — 1,8 млн. чоловік.
Німецькі війська взяли в полон двох французських генералів
БЕРЛІН, ЗО. (ТАРС). Німецьке інформаційне бюро передає, що під час штурму кріпості Лакапелль, взяті в полон два французських генерали. Один з них командував четвертою Північно-Африканською дивізією. 