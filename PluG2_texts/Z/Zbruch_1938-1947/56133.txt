◦ ◦ ◦ ◦ ◦

Відпуст у Збоїськах. Дня 21 вересня 1941 р. в Празник Різдва Матері Божої відбудеться в церкві ОО. Редемптористів у Збоїськах к. Львова відпуст. Порядок: Читані Служби Божі в годинах: 6-ій, 7-ій, 8-ій та 9-ій. В год. 10 — Утрення. В год. 11 співана Служба Божа і проповідь. Після Служби Божої — Водосвяття.
Ще одна жертва. Під час направи вул. Сикстуської, ушкодженої бомбами, натраплено на трупа жінки. Це вже 4-та жертва, відкопана в тому місці. При тілі найдено торбинку з документами, що влегшать устійнення тотожності.
Перехід кордону Галичини. Щоб перейти кордон, який ділить Галицьку область від решти Генерал-Губернаторства, треба буде ще впродовж якогось часу мати спеціяльний дозвіл. Такі перепустки видає повітова поліційна влада. Зайняті в державній службі урядовці діставатимуть такі перепустки на основі доручення Губернатора.
Нові поштові значки. Німецька пошта Схід видає нову серію поштових значків. Рисунок на них той самий, що й досі (архітектурні пам'ятки), але колір відмінний, узгіднений з коліром рівновартісних поштових значків Райху. Отож бронзові 8-сотикові значки будуть заступлені голубими, 12-сотикові зелені — фіолетними, фіолетні 30-сотикові матимуть колір червоного вина, рожеві однозолотові матимуть тепер яснозелений колір. Крім того вийде ще 48-сотиковий значок, що матиме рисунок сандомірського ратуша.
Попит на книжку. Край виявляє великий голод книжки. По книгарнях можна закупити дещо з давніших цінних видань. Але і це на вичерпанні. Голод книжки будуть намагатися заспокоїти нові видавництва.
З діяльности УССК-у. На площі УССК-у відбувається кожної неділі впоряд. Початок в год. 8 ранку. Провід УССК-у закликає всіх членів прибувати точно на впоряд. Нові члени можуть вписуватися щоденно, крім неділь і свят, в домівці при вул. Сенкевича ч. 3, І. пов. від год. 6-8 вечером у дижурного.
Відновлюють свою діяльність. Крім спортових клюбів, що почали вже працю, відновлюють свою діяльність також і УСК "Чорноморці"" та УСТ "Степ". У Винниках відновив діяльність та відбув уже навіть декілька змагань УСК "Дніпро". В Дрогобичі відновлено "Підгір'я". у Стрию "Скала" та в Золочеві УСТ "Русалка". 