◦ ◦ ◦ ◦

В роковини смерти Н. Нижанківського. Завтра, в середу, 15-го квітня, як у день перших роковин смерти визначного українського композитора, д-ра Нестора Нижанківського, Львівська Радіовисильня передає концерт його творів. Концерт відбудеться в часі від год. 10.30 до 11-ої ранку та в його програмі пісні, фортепіянні та камерні твори композитора. Виконавці: Галя Левицька (фортепіян), Марія Сабат-Свірська (сопран) та інструментальне тріо у складі: Роман Савицький (фортепіян), Роман Криштальський (скрипка) та Петро Пшеничка (віольончеля).
Господарський курс. Почалось уже навчання на 1-річному Господарському Курсі для дівчат. На курсі ще кілька вільних місць і дирекція приймає ще додаткові вписи.
Знайшли в трамваях. В часі від 1-го до 10-го квітня ц. р. найшли у львівських трамваях такі речі: портфель, рукавичку, мошонку, гроші, рукавичку, книжку, вервицю, гаманець, рукавичку, мошонку, течку, кальош, торбинку, ключ, течку, мошонку, баньку. Всі ці речі можна відобрати в Бюрі Руху — Львів, вул. Вулецька 2.
Шахова секція "України". В суботу, 11 ц. м. відбулися в домівці "України" сходини шахової секції, на якій були приявні, здебільшого колишні члени ТУШ-у. Новозорганізована секція зразу взялася за працю і вже на п'ятницю. 17 ц. м. намічено почати внутрішньо-клюбовий шаховий турнір, який відбудеться в домівці Т-ва. Всі заавансовані і новики шахісти, які ще не стали членами нової секції "України", а мають охоту взяти участь у турнірі, повинні вписатися до Т-ва, до Шахової Секції. Останній речинець зголошень у середу і в четвер, 15 і 16 ц. м. Можна вписуватися від год. 7-ої вечора в домівці Т-ва при вул. Князівській (Фюрстенштрасск, кол. Сапіги) 49/І.
Приладовий тризмаг. По тіловиховних товариствах і деяких спортових клюбах Львова йде тепер підготова до приладового тризмагу, який відбудеться при кінці п. м. В найкращій формі находяться тепер руховики і руховички Карпатського Лещетарського Клюбу, що мали змогу підчас зими систематично вправляти. Зате члени Українських Тіловиховних Товариств, які мають за собою довголітню практику та славну приладову традицію, ще не змогли отрястися з наслідків воєнного часу. 