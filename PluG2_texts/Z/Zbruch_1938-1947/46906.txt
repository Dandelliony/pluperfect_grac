На оглядинах

Засніженими дорогами ідуть гості. Більше жінок — вони святково прибрані в різнокольорових хустках, вбраннях. Серед них дівчата — веселі, жартівливі, дотепні на слова.
В кожного в очах — тривожні запитання, затаєна боязливість, півсвідомий острах і радісне відчуття нового, щасливого.
Ідуть... з Зоротович, Грушатич, Боршевич, Пацькович, Міжинця, Дроздович, Ніжанкович. Вони — бідняки, середняки, бувші батраки — їдуть подивитися, як живуть, працюють, що мають колгоспники артілі ім. Молотова села Библо. Гостей — майбутніх колгоспників радо зустрічають, показують їм колгоспне і своє власне добро, яке вони зуміли здобути чесною колгоспною працею на протязі 8 місяців свого спільного, нового, колективного життя.
Завідуючий тваринницькими фермами т. Корчевський привітно запрошує своїх дорогих гостей оглянути артільне господарство. А оглядати є що, — 35 штук свиней, 32 корови, а всього великої рогатої худоби 61 штука, 42 вівці, 23 робочих коней, 10 лошат на колгоспних тваринницьких фермах.
А ще тільки вісім місяців тому, цього нічого не було.
Уважно, по-хазяйському оглядають, общупують корів, овець, коней. Правда, ще не встигли побудувати добрих свинарників і вони знаходяться в тимчасових приміщеннях. Але це не шкодить їм виглядати добре — догляд, сита годівля роблять своє.
Більше 100 гостей — одноосібників один по одному, а то й групами переходять з одного приміщення в інше, ведуть жваві розмови.
— Я нічого вам не показую, жартує Керченський, — ті самі свині і корови, які ви знаєте. У них роги не поодростали...
— Файні корови, — оцінює селянка з Зоротович. А корівник чистий, теплий.
— Тісно тут худобі — по-хазяйськи зауважує гість. Може похворіти скотина.
— Худоби є досить — відповідає голова колгоспу. Треба вдвоє більше будувати нових приміщень. Тільки за останні два тижні народилось 4 телят.
— А хто доглядає худобу? — несміливо запитує одноосібниця, — бо добре виглядає.
Тут в розмову вступає колгоспник Малиновський. Він докладно пояснює гостям, що на 12 корів є одна жінка, яка доглядає, доє корів і два чоловіки, які годують, вичищають.
— Чи кожний може мати корову? — цікавиться селянка з Грушатич.
— Може мати навіть дві, — весело відповідає Малиновський. Ви кажете, що у вас нема корів — то вони обов'язково будуть. В нас також нічого не було — держава допомогла, решту самі придбали.
Малиновський так ніколи багато не говорив, як в цей день.
Він розказав всім відоме злиденне своє батрацьке життя.
— Ви ніколи не матиме стільки в своєму господарстві, як я в колгоспі. Я одержав майже 30 центнерів збіжжя, та й ще одержу. Скоро будемо гроші розподіляти.
— Кажуть, що солому треба купувати?
— І соломи, і сіна одержуємо скільки заробили.
— А зароблене збіжжя вільно продавати?
— Що ви одержите, заробите — все ваше, куди хочете діньте, — продавайте, меліть, печіть булки, годуйте свиней — що хочете.
— За поміщика, — продовжує Малиновський, — я не міг мати ні однієї свині, бо годувати нічим було. А тепер маю дві — одну зарізав, а другу годую.
— Може це тільки у вас?
— Та чому ж у мене. Артіль продала 40 поросят — 20 для колгоспників. Одне порося коштувало колгоспнику 15-20 крб. А на базарі таке саме порося 200 крб. В артілі хто працює, той і має.
— Так так, хто чесно працює, той і одержує — стверджують гості жінки, поважні селяни.
— То певно, як не робити, то й не матимеш...
— Колгоспники працюють хто на що здатний — той коваль, той стельмах, плотник, конюх, сівальщик Непрацездатним допомагають — на те спеціально артіль відкладає фонд допомоги непрацездатним.
Кожного цікавлять порядки в артілі, заробітки, права і обов'язки колгоспника, що він може мати, що має?
Чи тяжко працювати, що усуспільнювати?
— Усуспільнюють — пояснює тов. Корчевський, — землю, реманент, робочу худобу. Решта — корова, свині, кури, хата, город все залишається власністю колгоспника.
З приміщень тваринницьких ферм гості гомінкою юрбою переходять до зернових складів. Добротне добірне жито, золотиста перечищена пшениця, просо, ячмінь зсипані окремо, по-господарському. Це фуражні, посівні, страхові засипні фонди артілі. До 700 центнерів зерна є в колгоспних коморах.
Пробують "на зуб", провівають в руках, придивляються.
Загальний сміх викликає запитання одноосібниці, чи не обдурюють їх.
Як же ж можна обманювати себе — сміється комірник т. Петрович Василь. Державі колгосп здав вчасно 28 центнерів, з машинно-тракторною станцією розрахувались давно, а решта, що залишається, все наше, колгоспне.
Довго ходили гості по колгоспу, придивлялися, радилися. Вони наочно переконалися, що колгосп, це єдиний шлях до заможного, культурного життя.
Роз'їжджаючись по своїх селах, гості-одноосібники будуть організовувати в себе таке життя. Про це вони заявили колгоспникам артілі ім. Молотова.
Ф. Лад 