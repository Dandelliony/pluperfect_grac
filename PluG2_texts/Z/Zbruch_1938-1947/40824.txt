◦ ◦ ◦ ◦ ◦ ◦ ◦

Англійська преса про німецькі нальоти на Англію
ЛОНДОН, 26. (ТАРС). Авіаційний оглядач газети "Сандей Таймс", спиняючись на результатах німецьких нальотів на Англію, заявляє, що "Німеччина вишукує найбільш ефективні способи повітряної війни проти Англії. Затишшя на минулому тижні і експериментальні нальоти ізольованих загонів і окремих бомбардувальників свідчать тільки про деяку невпевненість Німеччини, але не про те, що Німеччина залишила надію на нищівний удар по Англії з повітря. Далі оглядач заявляє, що за минулий тиждень німецький військово-повітряний флот втратив тільки 339 літаків, з яких, зокрема, 152 були збиті — 18 серпня і 47 — 24 серпня. Тим часом за попередній тиждень втрати німецької авіації становлять 495 літаків, в тому числі 214 винищувачів. Проте оглядач вказує, що, не зважаючи на серйозні втрати, німецька авіація все ще надзвичайно сильна. Основна маса німецьких важких бомбардувальників не була ще використана в повітряних боях. В нальотах на Англію брали участь, очевидно, коло 3.000 літаків, що, як гадають, становить тільки одну шосту частину всього німецького військово-повітряного флоту.
Початок евакуації румунів з південної Добруджі
БУХАРЕСТ, 23. (ТАРС). Тут опубліковано таке комюніке: "Жителям районів Каліакра і Дуростор дозволено евакуювати своє майно, за винятком того, яке необхідне для поточних робіт. Вжито заходів для полегшення евакуації в майбутньому на випадок можливих дощів і утруднень з транспортом". Далі в комюніке говориться, що "обмін населення зв'язаний з певними територіальними поступками, але це не означає, що румунську населення мусить поспішно залишати врожай і будинки. Нинішній врожай повинен бути зібраний його хазяями".
Англійські повідомлення
ЛОНДОН, 25. (ТАРС). Міністерство авіації повідомляє, що "вчора понад 60 німецьких бомбардувальників в супроводі винищувачів пересікли в кількох пунктах на великій висоті південно-східне побережжя Англії.
В ніч на 24 серпня англійська авіація бомбардувала крупну воєнно-повітряну базу Віллакубле-Моран поблизу Парижа. Кілька аеродромів в Бретані і на півночі Франції. В Нормандії в результаті бомбування виникли великі пожежі на аеродромах в Лізьє і Кен.
Вчора увечері ворожі літаки знов скинули бомби в східних околицях Лондона. Шкода незначна. Крупне з'єднання ворожих літаків вдруге атакувало Портсмут. В ряді пунктів виникли пожежі. За даними на 18 годин, знищено 32 ворожих літаки.
ЛОНДОН, 25. (ТАРС). Як офіціально повідомляється, в ніч на 25 серпня значне число ворожих літаків скинуло бомби в ряді районів Англії, в тому числі в Лондоні і південному Уельсі. В боях збитий один німецький літак.
В одному з районів Лондона виникла пожежа, від якої потерпіло кілька торгових приміщень. В інших районах міста зруйновано ряд житлових будників. За наявними даними число жертв незначне.
ЛОНДОН, 26. (ТАРС). Англійське міністерство авіації і міністерство внутрішніх справ і внутрішньої безпеки повідомляють: "За одержаними відомостями, підтверджується, що 24 серпня було збито 50 ворожих літаків. Тепер стало відомо, що за цей же день загинули 19 наших літаків, проте екіпажі 12 літаків врятовані".
Зведення німецького командування
БЕРЛІН, 25. (ТАРС). Німецьке командування передає таке зведення: "Вчора наша авіація зруйнувала багато ворожих казарм, ангарів, майстерень і складів в Портсмуті, Грейт-Ярмуті та інших районах. Завдано серйозних пошкоджень портовим спорудам Брістоля. Відмічені пожежі і вибухи великих нафтосховищ в Темз-Хавен. Значної шкоди завдано авіаційним заводам в Дербі, Бірмінгемі, Кінгстоні і Рочестері.
В ніч на 25 серпня англійські літаки робили польоти над північною, західною і південно-західною Німеччиною. Були скинуті бомби на квартали двох міст південно-західної Німеччини. В одному місті пошкоджено багато будівель.
Вчора противник втратив 64 літаки, 20 наших літаків не вернулась на свої бази.
Німецький підводний човен потопив англійський есмінець і торговий пароплав водотоннажністю в 7 тисяч тони".
БЕРЛІН, 26. (ТАРС). Німецьке інформаційне бюро передає таке зведення верховного командування німецької армії: "Капітан підводного човна Резінг повідомляє про потоплення озброєних торгових пароплавів противника загальною водотоннажністю в 46.170 тонн. Загалом за два рейси цей підводний човен потопив 86.856 тонн. Іншим підводним човном потоплені 4 торгових пароплави противника загальною водотоннажністю коло 30 тис. тонн, що йшли під сильним конвоєм. Німецькі бойові літаки атакували вчора аеродром в Уормвелл (північний-захід від Портленда). Відбулися два запеклі повітряні бої, що закінчились сприятливо для німецької авіації. В 360 км. на захід від Лендс-Енд один німецький літак потопив ворожий торговий пароплав в 4.000 тонн. Продовжувалось встановлення мін перед англійськими портами. В ніч на 26 серпня велика кількість німецьких літаків бомбардувала авіаційні заводи і інші підприємства воєнного значення у Бірмінгамі, Кінгстауні і Ковентрі. Були помічені сильні вибухи й численні пожежі. В ту ж ніч кілька ворожих літаків вперше з моменту початку війни появились над Берліном. Вони скинули над околицями міста запальні бомби. Бомби, скинуті без плану в різних районах Німеччини, попали тільки в об'єкти невоєнного значення. Ні в Берліні, ні в будь-якому іншому пункті шкоди заподіяно не було. Один з літаків, що брали участь у нальоті на Берлін, був збитий зенітною артилерією на поворотному шляху. Загальні втрати ворога становили вчора 72 літаки, з яких 61 був збитий у повітряному бою, а 21 збитий зенітною артилерією або знищений на аеродромі. Німецька авіація втратила 14 літаків." 