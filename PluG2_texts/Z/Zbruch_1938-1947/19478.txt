Акція зимової допомоги.

Кілька хвилин у кухнях для безробітних.
Зима цього року не важка і ось-ось добігає до кінця, але ні одне ні друге не зменшує тієї великої нужди, яку терплять бездомні, безробітні, безпомічні старики. Всім тим категоріям бідних людей найважче перебути зиму, хоча б вона була і найлекша. З цього становища акція зимової допомоги — це справді велике діло, бо вона бодай у якійсь мірі намагається зменшити злидні тих, що не маючи змоги заробити, здані на ласку громадянства.
Зима добігає до кінця, але нужда бідних, особливо тих найбідніших, кінця не має. Вона не кінчиться тоді, коли кінчиться зимова допомога, вона тільки шукає тоді іншої помочі, іншої підтримки. Часом вліті трапиться якась праця, але здебільше воно не багато краще, як взимі. Тому поки ще діє "зимова допомога" міський громадянський комітет, що тією акцією займається, вживає всіх заходів і всіх засобів, щоб добути необхідні фонди. Одним з тих засобів є проголошена на неділю 5-го березня ц. р. "Жертва з частини обіду". Громадяни мають у той день задовольнитися найскромнішим обідом і рівновартість заощадженого харчу жертвувати на допомогу безробітним.
Для пропаґанди тієї "Жертви з частини обіду" Міський Громадянський Комітет Зимової Допомоги Безробітним у Львові уладив у вівторок 28-го лютого ц. р. поїздку представників львівської преси до кухонь для безробітних і дітей.
Ясна річ, що за короткий час не можна оглянути всіх кухонь, що діють на терені міста, тому учасники поїздки відвідали по одній харчівні одного типу, отже: для бездомної молоді, для безробітних і охоплених суспільною опікою, для безробітних, зубожілих або слабо оплачуваних на своїх посадах інтеліґентів, для дітей. Всі ті харчівні ведуть ріжні харитативні товариства і видають вони крім платних дешевих обідів також безплатні обіди на харчеві карти Комітету зимової допомоги, суспільної опіки або позашкільної опіки. При харчівнях уладжені здебільша світлиці з часописами для старших або з позашкільною опікою та допомогою для дітей. 