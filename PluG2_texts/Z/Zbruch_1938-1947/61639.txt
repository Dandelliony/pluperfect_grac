◦ ◦ ◦ ◦ ◦

Концерт на добродійні цілі. У п’ятницю, 6-го лютого, в залі Львівського Оперного Театру відбудеться великий концерт при участи симфонічної оркестри Львівського Оперного Театру під керуванням диригента Л. Туркевича та при участи солістів: Е. Поспієвої, С. Гаврищук, І. Романовського, Д. Йохи, В. Тисяка та М. Старицького. Квитки, що були закуплені на 30 січня, дійсні на 6 лютого. Початок концерту в 18.15 год. Концерт для українців і німців.
Данина. Почалась вплата данини. Її треба вплачувати в трьох ратах: перша рата до 15 січня, друга до 15 лютого, третя до 15 березня. Хто не вплатить до кінця цього місяця першої рати данини, не одержить харчових карток на лютий. По інституціях відтягають данину працівникам.
Конкурс. До 1 лютого можна ще надсилати світлини Львова на проголошений Управою міста конкурс "Львів у снігу". Слати на адресу: Ратуш, І. поверх, 29 кімната.
Виграні 24 січня. Підчас останнього тягнення числової льотерії впали виграні на такі числа: перше викликання — 53, друге — 79, третє — 45, четверте — 84, п'яте — 72. В колектурі ч. 320 у Львові, Руська 18 впали на ці числа більші виграні.
Управильнення праці жидів. Дев'ятий виконний розпорядок до розпорядку з дня 31 X. 1939 р. про управильнення умовин праці й охорону праці в Генерал-Губернаторстві, поміщений у Деннику Розпорядків для Генерал.-Губернаторства (ч. 2/1942), управильнює теж умовини праці жидів. Жиди одержують винагороду лиш за дійсно виконану працю. З тієї причини не допускають виплачувати їм винагороду за працю в час відпустки. Жиди не одержують до своєї винагороди за працю жодних доплат (напр. додатку за надчисельну працю), додатків, датків чи гратифікацій, винагород у формі тринадцятої місячної пенсії, відправи, гратифікації за вірну службу, ювілейних дарів ані жодних спеціяльних допомог, коли трапиться якийсь випадок їм чи їхнім своякам. Зачетів для жидів на рахунок платні чи пенсії, яких зворот не є запевнений, не допускається. Договорів про забезпеку на старість, яку мають давати поруч законних винагород, заключати жидівським працівникам не вільно. Працю можна виповісти жидам кожночасно з кінцем наступного робочого дня. Обов'язуючі приписи про час праці і заняття жінок і неповнолітніх не відноситься до жидів.
Об'єднані Заведення Хемічного і Споживчого Промислу. Об'єднані Заведення "Хемія" перейменовано тепер на "Галіцішес Індустрі-контор ГмбГ — Лємберг, Фервальтунг дер хемішен унд Нерміттель Бетрібе" (Галицька Промислова Контора, Сп. з обм. порукою — Львів, Управління Хемічних і Споживчих Заведень). Обсяг діяльности підприємства є величезний, бо обіймає багато фабрик та промислових заведень. Засадничо в його склад входять фабрики харчового промислу. Їх є десять, а саме: фабрика штучного меду в Лисиничах, фабрика мармеляди, фабрика підмінки кави, фабрика юшкових консерв, яка рівночасно вироблює пуддінговий порошок та до печення, фабрика муштарди, підмінки чаю, соків, овочевих вин, оцту та інші. Хемічний промисл має коло 12 фабрик, де продукується пасту до взуття й долівки, чорнила, всякі клеї, віконний кіт, мастила до возів, дезинфекційне мило, порошки й мильця до зубів, свічки й косметичні вироби, як пудри, колонські води і т. д. 