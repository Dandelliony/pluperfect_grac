Ювілейний концерт у честь композитора  В. Барвінського.

На закінчення ювілейного циклю концертів з нагоди 30-ліття музичної творчости відомого нашого композитора В. Барвінського, творця української інструментальної музики, відбувся в пятницю 2. ц. м. вечором заходом СУПР-ому концерт-академія в честь Ювілята у великій салі Музичного Інституту ім. Лисенка у Львові. Концерт започаткував молодий наш музика В. Витвицький вступним словом, зясувавши коротко тло і питомий музичний стиль нашого композитора-Ювілята. Його творчість тісно вяжеться з народньою піснею українського народу — підкреслив промовець, що теж потвердив опісля сам Ювілят у свому слові до зібраного громадянства.
Мужеський хор "Бандурист" під орудою талановитого молодого музики і дириґента М. Колесси відспівав три пісні, що їх компонував Ювілят: "Завзялись враги", "Ой, за тихим, за Дунаєм" і "Курилася доріженька". Опісля майже пів години піяніст Р. Савицький відчитував безліч привітів, що їх надіслали на свято наші музичні, наукові, культурно-освітні і господарсько-економічні установи зі Львова і з краю, наші учені та багато наших визначніших громадян і чеські, польські та жидівські музики — зза кордону і з краю. П. Р. Савицький обмежився до відчитання найважніших грамот між іншим дипльому почесного доктора фільософії, що його надав Ювілятові Український Університет у Празі, грамоти почесного членства СУПР-ому, привітів від Муз. Т-ва Лисенка та його філій, від ТОПІЖ-у, від НТШ, "Просвіти", Преосвященного Кир Івана, проф. О. Колесси з Праги, проф. З. Кузелі з Берліна, проф. В. Старосольського і багатьох інших.
Колиж Ювілят, зворушений виявами цієї сердечної пошани українського громадянства до його Музи, зявився на естраді, присутні привитали його бурхливими оплесками і повстанням з місць. Одночасно Ювилятові піднесли піяністи та його ученики два коші прегарних квітів, а один з учеників відчитав палкий привіт від молоді. Схвильований композитор подякував сердечними словами за ті докази пошани і звеличання його свята. При цій нагоді висловив декілька думок на тему своєї творчости, підкреслюючи, що її основою є народня пісня.
Головним дорібком музичної творчости Ювілята — як відомо — є сонати, суїти, сольові твори на фортепіян та віольончелю, орхестральні твори: сольоспіви. Ювілят склав теж поклін тіням найбільшого нашого композитора і свого попередника М. Лисенка та тим галицьким композиторам, які клали основу під музичну творчість у Галичині в XIX в.
По короткій перерві син Ювілята Іван Себастіян Барвінський і п-і Наталія Барвінська виконали вперше "Сонату" Ювілята для віольончелі й фортепіяну. Обоїх виконавців нагородила публика рясними оплесками. Вкінці мішаний "Студіо-хор" під орудою М. Колесси відспівав у супроводі фортепіяну (акомпаніював Р. Савицький) теж перший раз виконувану у Львові прегарну пісню "Наша туга, наша пісня". Під голосні оплески покидали присутні пізнім вечором салю з правдивим вдоволенням. Ніяково лише, що не всі місця були заповнені. 