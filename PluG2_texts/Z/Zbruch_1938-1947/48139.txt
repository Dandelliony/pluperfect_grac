Концерт Оксани Цурковської

"Катовіцер Цайтунґ" пише: "Нарід, що розпоряджає таким сильним творчим дорібком, як німецький, може без небезпеки для себе займатися мистецтвом інших націй і може сповняє при тім свого рода повинність, коли побіч свого плекає й чужий мистецький дорібок та перевірює його зміст. Ця думка була також спонукою для 10-го поранного концерту катовицької консерваторії, що знайшов подивугідний відгомін у загалу.
Молода українська пяністка Оксана Цурковська представилася з українською фортепяновою музикою: "Лєґенда" П. Косенка в стилі баллядової музики романтичної доби, "Український Танок" в живих синкопованих ритмах, і прелюдія "Фіс-дур" Л. Ревуцького, що здається вишколений на музиці Шопена й Чайковського. Кожний із тих трьох творів творить для себе характеристичний, відрубний образок, стилево опертий на західніх зразках, але з очевидною, місцями легкою, місцями сильнішою, фолькльористичною закраскою.
Оксана Цурковська — це пяністичний талан. У першу чергу може подобатися її вроджене замилування до музики та її нетаєна радість у віртуозівській, блискучій техніці. Її техніка розвинена з подивугідною двобічністю: з одного боку майже непогамована сила, з другого ж боку зовсім мягка рука, для якої не істнують, здається, ніякі технічні проблєми. Це у жінок рідкий випадок, що вимагає все ще повного вирівнання. Ці її прикмети можна було вичути при легкім до провірення Лішті ("Сонет Петрарки" 104, і 8-а Рапсодія), що його твори відіграла зі святочною бравурою і безпосередньо потім закінчила цілість ефектовно віртуозівською, блискучою, концертовою етюдою Сметани. — Wolfgang Pohl." 