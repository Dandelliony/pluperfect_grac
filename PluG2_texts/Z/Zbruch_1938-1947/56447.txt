Тайна

Чи знаєте, що тепер найцінніше? Чую вже, як відповідаєте мені: гарна м'яка вовна на сукню, теплий светр, добрі шкіряні черевики, масло, солонина... Ні, це все пустяки. Правда, добре мати теплий светр і не мерзнути вже тепер, у вересні та не журитися, що то буде в зимі. Добре знати, що там, у стінній шафці, висить гарний двокілевий кусень солонини (навіть вудженої, — можемо собі дозволити, бо ж це тільки теорія) або що в камінному горщику жовтіє гарна груда масла. Але... повірте мені, я почуваю себе сто разів краще без цих божих і людських дарів, як не одна з жінок, що має усе це або ще багато більше.
Маю свою тайну. Маю щось, що заступає мені усе це. Ні: що помагає мені завжди наново з новою енергією роздобувати необхідні до життя речі. Скажу вам навіть більше: саме це добування справляє мені своєрідну радість. Я не знала раніше, що можна так радіти з приводу кількох кілограмів картопель, окраєчка солонини, зелених помідорів чи кватирки оливи. Цукор, що його дістану на приділ, стає цілою поезією, макарони вкрашають існування, як найкраще бельгійське мереживо.
Думаєте, що кепкую собі? Що хочу погострити язика на тих умовах, серед яких живемо? Ні. Ви дуже помилилися б, думаючи так. Вважаю, що не тільки труднощів у відживі, а сто раз більших жертв варті наші часи, що варто б куди дорожчою ціною заплатити за розгром і упадок ворогів.
Кажете, що такі дрібниці забирають всю вашу енергію, не дають вам займатися важнішими справами, не дають вам жити?
Вибачте мені, але, скажу вам просто, що це неправда. Це ви самі робите з дрібниць великі справи. Замість поконувати їх, як — вибачте порівняння! — расовий кінь поконує і "бере" малі перешкоди, щоб набратись розмаху до великих, ви бідкаєтесь над кожною малою зупинкою, робите з неї подію, нарікаєте, затроюєте життя собі і іншим.
Ні, ви не робите цього. Сміливо й легко берете перешкоди щоденних недостач, радієте кожною дрібничкою, зберігаєте свіжість погляду на великі події, що збуваються і в їх світлі бачите усе довкола?
Тоді ми порозумілися. Тоді — і ви знаєте мою тайну. І ви маєте ключ до завжди нових джерел енергії, витривалости. І ви — оптимістка.
Мусить бути добре! Оце єдина життєва філософія, з якою варто вродитися, або яку треба в собі виплекати.
Мурка. 