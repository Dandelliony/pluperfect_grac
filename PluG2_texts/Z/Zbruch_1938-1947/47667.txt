Відень презентує своє мистецтво

Замість рецензії з одної віденської вистави
(Від власного кореспондента).
Відень, лютий 1941.
Відень є не  тільки містом незвичайної ввічливости й містом каварень. Поруч усього цього істнує у Відні й розвивається прикметним для Відня стилем мистецтво, що має свої амбіції і свою славетну традицію — і ось недавно мав я нагоду побувати на одній з вистав цього мистецтва. Вистава мала назву "Wien", влаштовувало її "Товариство образотворчих мистців Відня", і проходила вона у відомому "Домі мистців" на майдані Карла.
Уже сам "Дім мистецтва" вказує ззовні, яка його служба. Квадратова будова має копулу з мистецько сплетених листків, крізь які та скляні тафлі внизу продирається сонце безпосередньо у виставову салю. Широкими сходами, поміж дві вази, входите у передсінок, потім звідси на виставу і бачите — над цілою, велитенською салею розтягається полотно; світло, що падає згори, матовіє від цього й затишно-рівно лягає на всі картини. Осередком вистави велика квадратова саля, довкола якої йдуть бічні кімнати, не рахуючи кімнат на поверсі. Скрізь лавки, крісла, тепло й тиша. З місця чуєте атмосферу високої культури.
На виставі зібрали яких 400 творів різної мистецької техніки: олій, темпера, ґваш, аквареля, рисунок, крейда, емалія, бронза, цинк, срібло, слонева кість, ґальваноплястика. Найсильніше заступлені дереворит, чорний і кольоровий. Всю виставу обєднувала одна тема: Відень в його краєвидах, закутинах і постатях. Цю тему різні мистці намагалися різно розвязати, нераз дуже штудерним та ориґінальним підходом. Поруч творців, що мають уже і свою марку й великий дорібок, виставляли й новики-дебютанти.
Що можна сказати в короткій статті про виставу майже півтисячі творів? Орґія кольорів і настроїв вихилялася із сотень рямок, академічно-суворий підхід чергувався на картинах з вибуховою динамікою, що намагалася розсаджувати форми й розкидала смілими мазками та кольорами. Від сентиментальних краєвидів нелегко було глядачам переходити до фраґментарних етюдів та аскетичної ґрафіки.
Згори намічена тема казала вибачати деякі полотна, що мали радше льокально-побутову вартість, ґальваноплястика межувала інколи може з ремеслом у німецькій солідності. Хто мав хоч трохи критичного змісту, міг легко виловити з цієї мішанини справжнє зерно і насолодитись стовідсотковими мистецькими творами. Окрему частину вистави творять портрети віденських типів та популярних постатей і відомих віденських візників, каварів та сценічних зірок.
Наш брат, та ще й особисто незорієнтований у німецькому мистецькому світі, не може багато сказати про самих мистців. Поруч нагороджених мистецькими медалями Іґо Печа, Добровского, Прозенбаха, Кіта й Кравзе мало нам говорили такі назвища, як Карлінски, Піпаль, Сімони, Різек, Рузіцка, Врабец, Седлячек? От можна було тільки ствердити, що це добрі, опановані мистці, які вже найшли свій вислів та що їх назвища вказують на славянських старих предків. Молодий мистець М., що проводив мене по виставі, оповідав попри те широко, що з мистцями у Відні зовсім те саме, що бувало й у нас: під притвором храму муз сиділи нераз справжні жреці, а до вівтаря допихалися фарисеї, під матеріяльним оглядом є теж такі, що ледви дають собі раду з буденним клопотом. Проте, говорив мистець М., не можна нарікати на попит на мистецькі твори і сам я бачив — більшість виставлених творів мала карточку "Проданий", хоч ціни розмірно високі. Та бути може, ця догідна для мистецьких творів конюнктура коріниться й у тому, що люди гроші заробляють, а війна обмежує змогу закупів обуви, одягів чи золотих речей.
А віденська публика? Вона ходила від твору до твору й захоплювалась милою їх серцю тематикою. Люди вгадували, що саме представляє картина, яка це вулиця і який закуток, а якась бабуся була до сліз зворушена, що на полотні була і її хатина. "Сердечний, добряга, мушу його запросити на обід" — говорила про мистця. Сноби, яких ніде у світі не бракує, приходили показати своє футро, зате справжні знавці не звертали на нікого увагу і з катальоґом в руці пересовувалися від твору до твору, не цікавлючись штудерною машинерією, що пересовувала автоматично рисунки, або якістю срібла на ґальваноплястиці. Багато осіб питало за фотовідбитками творів.
Я виходив з вистави з почуванням гордости: адже влаштовував колись і наш АНУМ свої вистави і хоч не мали вони такої сценерії, як оця, проте мистецько стояли високо. Був я гордий і за тих наших мистців, що в нечувано твердих життєвих умовинах прорубують рильцем та кистю наше імя у мистецький світ і жалів, що з чотирьох моїх товаришів, з якими умовився прийти на виставу, не було нікого.
Ми нераз могли б себе більше цінити та бути певнішим своїх поглядів, якби наочно переконувалися, що ми — теж Европа, а що найменш ця остання має ті самі хиби й недотягнення, які ми вважаємо виключно українськими.
Анатоль Курдидик. 