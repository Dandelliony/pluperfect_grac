Пам'яти дир. Онуфрія Пащака

Посмертна згадка
Львів, 9 червня. Щойно тепер довідалися ми, що ще в квітні ц. р. помер в родинному селі Черневій, у Мостищині, бл. п. О. Пащак, співосновник і довголітний директор одної з кращих наших установ, єдиної досі кооперативи готелевого промислу "Народна Гостинниця" у Львові.
З Покійним зійшов до гробу чоловік, що з убогого сільського хлопчини зумів, дякуюи своїй великій працьовитості, завзяттю і впертості в досягненні наміченої мети та совісности і чесноті у сповнюванню своїх обов'язків, добитися визначнішого становища директора загальнозвісної, краєвого значіння установи. Знову ж для цієї установи добув Він як найкраще ім'я у своїх і чужих, бо своєю чистотою, гарною обстановкою. доброю обслугою "Нар. Гостинниця" займала і досі займає передове місце серед гостинниць города Кн. Льва. Він служить приміром, як чесною працею можна добитися гарного становиська і послужити народові, та майже з нічого придбати йому міліонової вартости майно. Своє становище Він завдячував. По фаху друкарський складач, взяв участь в організації "Н. Г." під проводом незабутнього будівничого українського господарського життя, бл. п. інж. Василя Нагірного.
Тодішним звичаєм зразу безкорисною працею для установи, поки вона була в стадії розвитку, дійшов він до становища її директора, бо виробився на доброго фахівця в чужій собі ділянці праці та дався пізнати як цінний працівник. На свому становищі вибув повних 37 літ, без одної днини відпустки, бо не хотів ні на хвилину з своїх твердих, але справедливих рук пустити керми дорогої серцю установи. Першовзором таких робітників був незабутній організатор Т-ва "Дністер" д-р Ярослав Кулачківський. Дай Боже, щоб таких працівників було у нас як найбільше, бо вони необхідно потрібні для розбудови нашого життя не лише на господарському полі. Нам треба людей охочих до творчої народної праці, до яких теж Покійний належав. Тому честь Його Памяті! В. Й. П. 