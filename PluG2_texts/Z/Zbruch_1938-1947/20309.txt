Перед виборами до волосних рад.

Зближаються вибори до волосних рад.
У всіх громадах Галичини вже переведено вибори до сільських громадських рад і всюди маємо вже нові громадські ради. Нововибрані громадські радні вибиратимуть радних до волосних рад. Вже завчасу мусимо поробити приготування до цих виборів.
Кого вибирати волосними радними?
Українські виборці повинні вибирати волосними радними свідомих, чесних і розумних громадян-українців. Але це ще не все. Волосні радні матимуть до полагоди багато складних справ, що вимагають знання законів. З тієї причини в інтересі самої справи лежить вибрати до волосних рад поважний відсоток незалежних українських інтеліґентів як священників, кооператорів і т. д. Поляки-виборці свідомо змагали до того, щоб у склад сільських громадських рад увійшло якнайменше число українців-інтеліґентів. Вони знають добре, що українці-інтеліґенти краще зуміють обстоювати права громадян і права української нації. Тимто ми повинні подбати, щоб відсоток українців-інтеліґентів, які увійдуть до волосних рад, був по змозі значний. Українські інтеліґенти волосні радні повинні надавати напрямок працям волосних рад. Не треба забувати, що польські виборці і до сільських громадських рад і до волосних рад виберуть поважний відсоток своїх інтеліґентів.
Підготова виборів до волосних рад.
Українські Виборчі Комітети повинні подбати про те, щоб освідомити та зорґанізувати всіх українців-радних до сільських громад, солтисів і підсолтисів. Треба змагати до того, щоб усі українці-виборці йшли солідарно та спільним фронтом при виборах до волосних рад. Це не легка річ, бо деякі українські радні мало свідомі і при виборах вийшли радними з чужих нам лист. І тих радних треба позискати для спільної справи. В найкоротшому часі повинні відбутися наради всіх громадських радних, солтисів і підсолтисів української народности одної волости. На тих нарадах треба обговорити склад волосної ради. Крім цього треба, щоб відбулися наради громадських радних і солтисів та підсолтисів цілого повіту. Цілою акцією виборів до волосних рад у повіті повинен кермувати Обєднаний Повітовий Виборчий Комітет.
Значіння виборів до волосних рад.
Вибори до волосних рад мають велике значіння не лише тому, що волосні ради матимуть до полагоди багато важних справ для волости та українського населення, але й тому, що волосні ради вибіратимуть членів Повітової Ради. Значить, які виберемо волосні ради, такі будуть Повітові Ради.
Не слід зневірюватись!
Не дасться заперечити, що вибори до сільських громадських рад не випали для нас так, як ми собі цього бажали. Багато причин зложилося на те, що вибори випали не по нашому бажанню, передовсім відсутність українців у складі виборчих комісій і впливання органів влади на вислід виборів. Великі труднощі ждуть українців і при виборах до волосних рад. Але труднощі є на те, щоб їх поборювати. На жаль, наші люди дуже легко зневірюються і по першій невдачі опускають руки. Так не сміє бути! Ми мусимо викресати гарт духа і всупереч усім труднощам та перепонам повести солідно підготовну працю до виборів до волосних рад. 