Служба Божа й панахида за пок[ійного] полк[овника] Евгена Коновальця у Парижі.

Париж, 6 червня 1938.
У старовинній греко-католицькій церкві св. Юліяна Убогого при площі і біля катедри Нотр-Дам-де-Парі відправив у неділю, 5. червня ц. р. настоятель греко-католицьких місій у Франції о. Яків Перрідон Службу Божу і панахиду за душу полк. Евгена Коновальця. Це історична церква, що стоїть на землі, яку колись благословив св. Григорій з Тур і в якій молився Данте.
Святиня була вщерть виповнена комбатантами війни. Зявилися представники та члени всіх місцевих українських орґанізацій м[іж] і[ншим] з прапором Війська УНР, та з прапором Ґенеральної Української Ради. Колишню Армію У.Н.Р. заступили ґенерали ґен. штабу ґен. хорунжий Капустянський і ґен. штабу ґен. хорунжий Удовиченко. Сміливо можна сказати, що не було досі – поза похороном пок[ійного] С.В.Петлюри – ніякої нагоди, яка зібралаб разом стільки українців на париському ґрунті з усіх можливих політичних партій, таборів і течій.
Присутні були теж численні француські парляментаристи і представники француської преси.
Співав величавий хор під проводом п. О.Чехівського, хор справді "катедральний" – як казали чужинці.
Всі вінки і квіти, зложені біля образу пок. полк. Коновальця, поскладано в авто, що відїхало на париське летовище у Бурже. Того самого дня ті квіти, завезені літаком до Голяндії, зложено на гробі полк. Коновальця в Ротердамі.
Ю.С. 