Сільсько-господарська праця серед жіноцтва на Лемківщині

Як відомо, на терені Ґенерального Ґубернаторства наше жіноцтво має бути зорґанізоване лише в одній жіночій орґанізації під одним проводом. Але праця господарська вимагає одного пляну для господарів і господинь й одного фахового проводу. Ось чому при орґанізації "Сільського Господаря" дальше працюватимуть жінки в своїх окремих Секціях Господинь. Одначе вони належатимуть всі обовязково до Культурно-Освітнього Т-ва, як члени Жіночих Секцій.
На спільній нараді УЦК та проводу "Сільського Господаря" устійнено, що не буде філіяльних Секцій Господинь, ні Головної С. Г. Працю фахову провадитимуть вишколені сили, й догляд над нею матимуть жінки, члени філій С. Г. у порозумінню з Окружними Ж. С. та Головною Жіночою Секцією при УЦК, куди входитимуть як окремі відпоручиці для сільсько-господарських справ.
Тут подаємо звіт з господарської праці Секцій Господинь на Лемківщині. Ця праця є успішною, бо на чолі її стоїть визначна і довголітня робітниця на полі орґанізації жіноцтва п-і Олена Кисілевська.
При Т-ві "Сільський Господар" у Сяноці істнує 24 "Секцій Господинь". Працею їх через поїздки, відчити, реферати, обіжники й інформаційні сходини кермує філія С. Господаря. На місцях головну допомогу у праці дають місцеві учительки, що попри свою важку шкільну працю, часто в дуже важких умовинах, усе ще знаходить час і сили до праці з сільськими господинями. У трьох місцевостях провід й поміч у праці дають дружини місцевих священиків.
Життя й успіх у праці всюди залежить від проводу й помочі місцевих інтеліґенток. Жіноцтво всюди, навіть в далеких, здавалось би, відсталих селах на диво радо горнеться до праці й науки, тільки покищо не в силі само дати собі раду, бо ж про потребу науки, орґанізації здебільша почуло воно щойно тепер. Подаємо дещо з праці в наших Секціях на основі звітів.
У Костарівцях, гарно зорґанізованому, свідомому селі, 42 господині вписалося в члени "С. Г." й успішно веде свою працю. Головою з початку була місцева учителька п. Єндиківць, а по перенесенні її до Чистогорба коло Команчі, провід обняла п. Звірикова, учителька й дружина учителя. В Костарівцях всі члени сходяться пильно. Відбуто 12 ширших сходин, з них шість з господарськими й лікарськими рефератами. Після Великодня Секція уладила спільне свяченє (без алькоголю), що зібрало місцеве й сяніцьке громадянство. Осіню відбуто місцевими силами короткі курси — покази перетворів й консервації городовини. В Костарівцях переведено з гарним успіхом перший конкурс чистоти хати й подвіря. Про це подамо окремо в черговому випуску жін. сторінки.
Секція в Боську, теж гарно розвивається під проводом господині п. А. Цуп й великій допомозі учительки п. І. Савчак (від 1. ІІ. перенесеня як учителька до школи домашнього господарства в Сяноці). 27 членів цієї Секції пильно вчилося куховарства на курсах-показах, що їх провадила учителька.
Про свідомість й культурність села свідчить факт, що найбільше молоді до господарської й торговельної школи в Сяноці дало Босько. Близько 60 дітей, в хатах у господинь і в Боську і в Костарівцях чисто.
Секція Господинь в Ялині гарно працює під проводом дружини священика п. Горошко й співпраці всіх членок. Відбуваються сходини, на яких читають цікаві речі. Крім цього подають членам добрі куховарські поради.
Сянічок, це теж культурне, свідоме село. Хати будовані вигідніше ніж звичайно на Лемківщині, багато мають підлоги. Головою п. Насту Кравець. Тут у першу чергу переведено упорядковання подвіря. Більша частина із пятидесяти членок заложила собі компостову купу. Через брак домівки відбуто тільки тричі господарські сходини членів. А шкода. Секція має всі дані доброго розвитку.
Невелика чисельно Секція Господинь в Постолові веде гарну працю під проводом своєї голови учительки П. Боднар та заступниці п. К. Бунко. Переведено у членів в городах осіннє погноєння й перекопано грядки під весняну городовину. Члени навчилася від своєї голови смажити мармоляду з дині, моркви й яблук. Переведено також науку варення смачних зуп, буракового борщу, якого на Лемківщині майже ніде не знають. На своїх сходинах вивчили членки також дві нові коляди.
Навіть що тільки заложена недавно Секція в горах в селі Чистогорбі коло Команчі вже пильно й охоче вчиться від своєї голови учительки п. Єндаківної варення добрих зуп, буракового борщу й інших смачних страв.
Про працю інших Секцій подамо, як що вони зложать звіт із своєї праці. Філія розсилає тепер обіжник з господарськими й куховарськими та іншими інструкціями. Все залежить від провідниць й доброї волі членів. Чим більше викажуть цікавости й охоти до праці, тим більшу користь матимуть зі своєї орґанізації. Зима до науки найкраще надається!
О. К. 