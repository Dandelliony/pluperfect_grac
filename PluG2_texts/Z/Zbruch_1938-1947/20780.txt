◦ ◦ ◦ ◦ ◦ ◦ ◦ ◦ ◦ ◦

Ювілей Хрещення Руси-України. Богословське Наукове Т-во у Львові влаштовує в неділю 2. ц. м. останній виклад з циклю Академічних Вечорів, що його виголосить д-р Іван Копач п. н. "Ювілей Хрещення Руси-України в світлі історіософії" в салі "Української Бесіди" при вул. Рутовського ч. 22, 1. пов. Початок в год. 6. веч.
Припинення діяльности українських товариств у Станиславівщині. Повітовий староста у Станиславові припинив діяльність Сокола і чит. "Просвіти" в Залукві та Сокола у Викторові, тому, що діяльність згаданих товариств загрожувала публічному спокоєві, ладові і безпеці.
Не було складу зброї. Деякі українські часописи, за польськими, подали, що в Юрія Всеволода Івасикова в Скольому поліція відкрила склад зброї. Це не відповідає правді. В Ю. В. Івасикова знайшли старі заліза, люфу, старі вистріляні патрони та фльоберт. Студ. Ю. В. Івасиків вповні оправдався і по 3-ох днях звільнили його зі стрийської слідчої вязниці.
Не допустили делєґатів. Поліція в Тухлі не допустила до села Головецька (у стіп Маківки) делєґатів зі Сколього: Союзу Українок — п. Дарію Заяцівну й Союзу Кооператив — Михайла Куневича та його товариша, які їхали туди на Заг. Збори. Всі вони мусіли до часу відїзду поїзду пересидіти на поліції.
Львівська хроніка. В районі II. і III. комісаріяту поліції перевела поліція облаву в четвер 30. березня ц. р. вечором і притримала 24 особи, між ними 2 жінки. — Поліція арештувала кухаря Владислава Журавського, який украв в адвоката д-ра Пєрацького 460 зол. Арештований признався до крадежі і віддав частину грошей. — За крадіж 150 зол. на шкоду Фридерики Рот поліція арештувала її б. служницю Францішку К.
Число людей на землі. Демоґрафічний інститут Ліґи Націй перевів у 1937. р. досліди над числом населення земної кулі. Оголошені тепер статистичні дані цього інституту виказують, що на земній кулі було 2 міліярди і 134 міліони осіб. Майже половина цього числа населення замешкує Азію, понад 400 міліонів в Европі і понад 200 міліонів в Америці. 