◦ ◦ ◦ ◦

Концертне Бюро І.Н.Т. Завтра, в понеділок, 19 жовтня концерт капелі кобзарів у Білобожниці.
Сходини музик. Сьогодні, в неділю, 18 жовтня, в 11-ій год. ранку, відбудуться в домівці при вул. Сикстуській ч. 63. ІІ-ий пов., сходини Спілки Праці Українських Музик при Відділі Культурної Праці УЦК у Львові. У програмі сходин: Організаційні та біжучі справи. Приявність усіх музик обов’язкова.
Доповідь у Клюбі. Сьогодні, в неділю, 18 жовтня, в 6-ій год. вечером, відбудеться в залі Українського Літературно-мистецького Клюбу у Львові, вул. 29-го Червня (раніше 3-го Травня) ч. 10. доповідь інж. Володимира Мартинця на тему: "Із питань суспільної бюлогії". Після доповіді — дискусія. Запрошується членів Клюбу.
Студіюючій молоді. На Фонд Студіюючій Молоді складають співробітниці кооп. "Українське Народне "Мистецтво" у Львові 100 зл., замість вінка на домовину бл. п. інж. Ераста Бурачинського, батька їх товаришки співпраці.
Бараболя для купців. Об'єднання Праці Українських Купців при Українськім Комітеті на Львів—місто закликає українських купців, згуртованих в Об’єднанню, щоб негайно зголосилися з бараболяними картками, своїми та членів своїх родин, в домівці Об'єднання, Ринок 10/ІІ, п. в часі від 8—12 і 2—4 кожного дня. Зголошення прийматиметься до вівтірка до 4-ої год. пополудні.
Важне для ґастрономів. Об'єднання Праці Українських Ґастрономів повідомляє, що переводить реалізацію карток на бараболі членів Українського Комітету, згуртованих в Об'єднанні Праці Українських Ґастрономів. Картки складати в Господарськім Рефераті Українського Комітету, Ринок ч. 10, від понеділка 19. X. до 22. X. від. год. 9—12 і 15—17. Рівночасно приймається вписи членів.
Відправа мужів довір'я Українського Комітету на Львів—місто. Український Комітет на Львів—місто уладив відправу мужів довіря з терену міста та прилучених сіл. На програму відпрвзи зложилися; вступне слово Голови Українського Комітету, промова Заступника Голови (що з'ясував напрямні діяльности Комітету), звіти усіх референтів та доклад організаційного референта про ролю мужа довір'я на терені міста Львова. Відправу закінчили запити мужів довір’я, на які відповідали референти. Заступник Голови дав загальну підсумку порушених питань. Відправа пройшла в атмосфері діловости та великого зацікавлення.
З Концертного бюро І.Н.Т. При кінці місяця жовтня Концертне Бюро у Львові концертом відомої співачки Євгенії Винниченко-Мозгової відкриває концертний сезон. В ІНТ закінчується ремонт залі та приміщень для публіки. Заля розмальовується по проєктам проф. Едварда Козака. Для публіки підготовляється велике фоє, розмальоване теж по проєкту проф. Козака та проф. Михалевича і Єршова. Для вигоди публіки Концертне Бюро випускає в продажу абонамент на 10 концертів з 10% знижкою. 