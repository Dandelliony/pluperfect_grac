Без класових конфліктів

Краків, 6. травня 1941.
Станова структура українського народу суцільна, сіро одноманітна. На пальцях можна було порахувати українців, що мали змогу жити в достатку, без важкої праці, виключно з доходу від капіталу. Підкреслюю "мали змогу", бо тип рентієра, який зовсім не працює, у нас невідомий, чужий нашій психіці. У нас шукав за працею кожний, навіть за слабо платною працею. Можна сміло сказати, що 99.9% українців живе виключно з власної праці. У тому наша слабість — і наша сила.
Марево недостатку важкою зморою висіло над нами в часах польського ярма. Ми не мали доволі капіталів, щоб розбудувати варстати, які заабсорбували б усі українські руки, охочі до праці, відтіль безробіття, нужда. У нас не було економічно незалежних людей, які, маючи забезпеку існування для родини, могли б усе ставити на карту. Наші сироти винародовлювались у чужих захистах, бо ми не мали доволі матеріяльних засобів на харитативні цілі. Наші науковці, письменники, мистці не могли розгорнути крил до лету, бо ми не мали засобів на культурні цілі.
Зате ми не знаємо тих внутрішніх зударів, що розсаджували майже всі народи. У нас нема конфліктів клясових інтересів, бо цілий наш нарід належав до одного табору — до світу праці. Ворожа аґітація проти "української буржуазії" вдаряла в порожнечу. Відсутність клясової боротьби є не лише дуже вартісна для нинішнього дня, але й дає чималі вигляди на завтра. Знаємо, що коли пічнемо жити повновартним життям, не загрожуватимуть нам внутрішні небезпеки, які розсаджували інших.
Але в ці оптимістичні міркування вкрадається маленька критична рефлєксія.
Наша література краще, ніж яканебудь інша, описала селянську нужду — але не було у нас кому зорґанізувати рільних робітників проти жахливого визиску польських дідичів. У нас чимало писалося про потребу орґанізації робітництва, але в тому напрямі ми не вийшли поза львівську "Силу". Не можемо похвалитися ніякою поважнішою акцією для оборони українського світу праці перед визиском чужого капіталу. Зрештою і до деяких наших працедавців мав світ праці оправдані побажання. І в нас траплялися установи, де службовик з родиною діставав місячно кількадесять золотих. Без сумніву, не був це капіталістичний визиск праці у повному розумінні; в нас виплачували голодові платні тому, щоб збільшити зиск не власний, а установи — здебільша кооперативної установи, бо капіталістичних підприємств у нас не було.
Ми мусимо зрозуміти, що відсутність клясових конфліктів є чималого цінністю, якої не вільно наражувати — навіть у добрій вірі. Від того зрозуміння залежить повний, гармонійний розвиток народу у майбутніх, кращих умовинах.
Б. Галіт 