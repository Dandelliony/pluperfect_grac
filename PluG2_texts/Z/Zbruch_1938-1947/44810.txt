Мода та гіґієна.

По світовій війні прийшла мода для жінок — носити довгі нігті на руках. При тім особливо довгі нігті рахуються більшим шиком.
Довгі нігті під оглядом гіґієнічним річ недопускальна, бо такі руки дуже трудно добре вимити; бруд набирається під нігтями, що виглядають тоді чорними, а в тому бруді аж кишить від різних бактерій!
Правда, що нічого не робити й тільки бавитися "манікюром", то й такі нігті можна мати чистими. Але скільки є таких жінок, що можуть жити виключно з чужої праці? Переважна кількість жінок, навіть інтеліґентних професій, все ж одночасно виконують і різну працю, як господині дому, що потребує рук — як праця в кухні, випрягання кімнат і т. п. А це вже забруднює руки, передусім пальці під нігтями. Але біда в тому, що як завсіди, так і тут мода захопила широкі верстви жіноцтва. І ось на кожному кроці ми бачимо жінок з довгими та брудними нігтями, що викликують у нас не естетичну насолоду, як того хочуть жінки, а відразу й огиду... І коли такими брудними нігтями приготовляють нам їжу, дотикаються поживи, посуди й т. ін., то скільки шкоди може причинити нам така "елєґанція" — зовсім зрозуміле. Хай же жінки знають, що справді культурний мужчина воліє бачити та користати з менше елєґантних нігтів, зате з більше чистих...
Те саме можна сказати про моду між чоловіками, носити довгі нігті на мезинцю. Мода ця росповсюджена тільки між "міщанством", себто напівінтеліґентами, що по якомусь непорозумінні такі нігті вважають за ознаку шляхетности...
Мода скубаних брів захопила усе наше жіноцтво, як якась епідемія! Скубуть і старі жінки й молоді, ще школярки... Я не буду торкатись естетичного боку моди: може комусь намальовані олівцем брови на місці вискубаних чи просто оголених бритвою подобаються більше, як правдиві. Діло смаку. Але не можна не вказати на негативні наслідки цієї моди під оглядом впливу скубання на здоровля.
З початку видається справа зі скубанням брів зовсім добре під гіґієнічним оглядом: у молодих дівчат вискубані брови виглядають як шнурочок, а шкіра коло них зовсім нормальна. Але чим далі вискубуються брови, тим волосся та їх коріння робляться грубшими, а травма (поранення) від вискубування все більша. Нарешті приходить до запалення скіри коло брів, що робиться червоною, набряклою, часто виступають прищі, навіть чиряки. Такі "брівки" замісць приваблювати, тільки роблять неприємне естетичне вражіння на тих, хто на них дивиться, а самим власницям їх причинює терпіння та клопоти з лікуванням.
Отож, з вискубуванням брів треба бути дуже обережними й краще їх не чіпати, а вже як хтось вважає необхідним поправити їх форму, вискубувати як можна менше волосків та як мога рідше, заховуючи при цьому якнайбільшу чистоту рук, пінсетки та скіри на бровах.
В останніх роках перед війною дуже поширилась мода тримати песиків. Виходити з песиками на прохід і тепер є модно... Власне, нічого немає в тому негіґієнічного, ходити на прохід з песиками. Але біда в тому, що з цими песиками власники їх заховуються невідповідно та страшенно негіґієнічно. В багатьох випадках песиків тримають у кімнатах, де мешкають, пускають їх на свої ліжка, на ліжка дітей, сплять із псами, пестять їх кожнохвилево, навіть цілують їх...
Не рідко можете зустрінути пань, що дітям своїм не позволить сісти вдень на ліжко, а для песика — все дозволене. А то й такі є, що пси й коти заступають їм дітей вповні!
Зрозуміле, що пес є завсіди псом, хто б його господарем не був: пес бігає скрізь, занечищуючи свої лапи, носить на собі блохи, часто має глисти й т. д. Все це (особливо при такій близькости з людиною) пес може передати людині та заразити її різними хворобами, глистами, чи найменше — напустити блох. Крім того пси, особливо мокрі після дощу, неприємно пахнять та занечищують смородом повітря в хаті. Особливо малі чи молоді псята — ціле лихо в цьому відношенні.
Отож, хоч і правда те, що "блажен той, іже і скоти милує", але не забувати, що пес є завсіди псом та тримати його подалі від себе й самому бути подалі від пса...
Д-р Гримучишин 