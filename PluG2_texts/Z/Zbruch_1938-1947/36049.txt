◦ ◦ ◦ ◦ ◦ ◦ ◦

Кардіо-ревматична лікарня. У Львові, по вул. Дверніцького, відкрито лікарню недуг серця і ревматизму. Вона розрахована на 45 ліжок. Тут хворі зможуть користуватися клінічним лікуванням. При лікарні є кардіо-ревматичний диспансер, забезпечений найновішою апаратурою для рентгенівських знімків та електрокардіографії.
Розповсюдження преси в області. Серед трудящих західних областей України росте інтерес до більшовицької преси, до полум’яного слова правди, яку вона несе в маси. На Львівщині в травні передплачено більше як 90 тисяч екземплярів газет.
Про великий попит на пресу свідчить такий факт. В квітні було 25 тисяч передплатників львівських обласних газет, а в травні їх число перевищило 36 тисяч. Щодня листоноші доставляють передплатникам 8600 екземплярів "Правди", 4500 "Известий", 5460 "Комуніста", 3674 "Советской Украины". Область одержує біля 25 тисяч екземплярів різних журналів.
Футбол Київ — Львів. Товариські зустрічі київських і львівських футболістів зібрали на стадіоні "Динамо" тисячі любителів цього популярного спорту. 1-го травня грали команди "Динамо" Київ — "Динамо"-Львів. На початку ініціативу беруть львовяни і раз-у-раз підводять м'яча до воріт противника. Київляни грають спокійно, вивчаючи стиль гри. Одна вдала комбінація львовян закінчується першим голом. Після перерви гра стає жвавішою, ініціатива переходить до київлян, які вперто атакують ворота господарів поля. Наслідок зустрічі 2:1 на користь Києва.
З травня відбулась зустріч київлян з збірною командою Львова. Львовяни, захопивши спочатку ініціативу, зуміли забити два голи. Однак до кінця гри їм не вдається вдержати рахунок і зустріч кінчається нічиєю 2:2.
На святкування ювілею московського університету. Для участі в святкуванні ювілею Московського державного університету до Москви виїхала делегація професорів і студентів Львівського державного університету імені Івана Франка. В делегацію увійшли професори Сімович, Крип'якевич, Брагінець, Полянський, Банах, Давидяк, доцент Фединський, старший викладач Ярема, а також група студентів філологічного, юридичного, історичного, біологічного та фізико-математичного факультетів.
Нові твори. Видавництво "Радянський письменник", яке вже до цього часу перевидало у Львові окремі твори 14 українських радянських письменників і поетів та "Кобзар" Т. Г. Шевченка, видає 2 нові книжки: "Вибрані поезії" — Павла Усенка і "Краю рідний" Ів. Гончаренка. Наприкінці травня вийдуть з друку: збірка поезій Первомайського — "Нова лірика", Любченка — "Новели" і "Українські класики" Стебуна. Крім того, до друку готується альманах під редакцією письменника М. Тардова і К. Герасименка, в якому будуть вміщені спогади бійців і командирів, а також поезії про пам'ятні вересневі дні 1939 року.
Львівський обласний радіокомітет доводить до відома всіх радіоабонентів, які ще не зареєстрували своїх радіоприймачів, що термін реєстрації закінчується 15 травня. З власників радіоприймачів, які до 15-го травня не зареєструють своїх радіоприймачів, буде стягатись штраф згідно з існуючим положенням "Про несвоєчасну реєстрацію радіоприймачів". Реєстрацію провадять всі поштові філії міста Львова. 