За поглиблення українського культурного життя. — Загальні Збори "Сільського Господаря" в Ярославі

За поглиблення українського культурного життя
Дня 24. березня ц. р. відбулися у Кракові збори секції мистців і письменників "Зарева" при т-ві "Просвіта" у Кракові при участи представників громадянства. Заступник голови "Зарева" арт.-маляр В. Дядинюк зясував у своїй промові необхідність поглиблення праці в культурно-мистецькій ділянці українського, зорґанізованого життя, підкреслюючи одночасно, що винищений польським терором український терен відчуває великий голод культурно-мистецьких видань. На це необхідні матеріяльні засоби. "Зарево" переводить збірку у трьох формах: 1) підписний лист; 2) кольорові мистецькі грамоти з іменуванням добродіями т-ва і 3) золоті мистецькі грамоти з іменнуванням добродіями-меценатами і записами до "Золотої Книги" "Зарева". На підписаний лист складається добровільні датки, на кольорові грамоти датки від 25 зол., на золоті від 100 зол. Українське громадянство стихійно відгукнулося на заклики і негайно багато громадян деклярували та вплатили свою допомогу. Багато громадян іменовано добродіями-меценатами і видано золоті грамоти та вписано до "Золотої Книги". Загальні Збори "Сільського Господаря" в Ярославі.
Дня 19. березня ц. р. відбулися річні Загальні Збори філії "Сільського Господаря" в Ярославі, що своєю гарною зорґанізованістю і своїм ходом нарад і резолюціями залишили між присутніми дуже додатнє вражіння. Збори відкрив довголітній гооова філії о. крил. Хотинецький короткою промовою та передав провід Зборів господарському керманичеві інж. Хроновятові з Кракова. Цей зчерги привітав гостей і всіх присутніх в імени проф. д-ра В. Кубійовича та зясував коротко нові завдання "Сільського Господаря" у звязку з новими умовинами життя. Перед початком нарад відчитано привіти від дир. "Сільського Господаря" інж. д-ра Е. Храпливого та від дир. М. С. інж. А. Палія. З черги виголосили змістові привіти сен. О. Кисілевська та дир. Мудрик і голова місцевого комітету Глібовицький. По короткому звіті Виділу про минулорічну діяльність змінено статут у тому напрямі, що пристосовано його до широкої діяльности, поширено терен праці з повіту на всі землі в Ґенерал-Ґубернаторстві, замешкалі українцями. Побільшено також число членів Ради на 9 членів та 3 заступників і окремо вибираного голову. Зрештою статут залишено майже незміненим. Орґанізаційна схема залишилася майже незмінена. Кожний селянин чи селянка від 18 р. життя можуть стати членами т-ва "С. Г." Члени одної місцевости гуртуються в місцеві кружки, які являються одинокою підбудовою т-ва, цебто член кружка є тим самим і членом головного т-ва. Для орґанізування та поглиблення праці в поодиноких кружках району головне т-во в Ярославі призначує одного чи більше аґрономів, які в свою чергу до помочі матимуть техніків чи передовиків вже в самих кружках. Покищо буде 3-ох районових аґрономів, а саме в Сяноці, Ярославі і Холмі, які в своїх районах мають повести свою плянову працю так, щоб вже при веснуванню могли бути помічними українським селянам. Цього зрештою й вимагають Хліборобські Палати у Кракові і в Люблині, що своїми українськими афішами по наших селах взивають наше хліборобство до інтензивної праці при весняних роботах.
Головою т-ва вибрано одноголосно і через аклямацію голову "С. Г." Мирона Луцького, який тепер працює в Люблині. До Ради ввійшли крім місцевих чільних прихильників "С. Г." агрономи та хлібороби з поодиноких районів та представник Кракова для звязку з центральними господарськими колами. Жива дискусія розвинулась над предложеним буджетом. Більшість диспутантів оцінювала його як надто скромний і домагалася, щоб нововибрана Рада т-ва та дирекція подбала про можливости поширити прибутки т-ва. В год. 16-ій закінчено відспіванням національного гимну ці ділові 6-годинні збори.
Як довідуємося, Рада т-ва покликала до Дирекції т-ва інж. д-ра Евгена Храпливого та інж. аґрон. Каплистого. Треба сподіватись, що нова випробувана вже в хліборобській праці Дирекція поведе успішно справи т-ва. Одночасно слово за нашими хліборобами, які напевно живо відгукнуться та масово стануть членами свого т-ва. 