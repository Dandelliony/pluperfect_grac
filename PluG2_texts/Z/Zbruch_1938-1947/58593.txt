◦ ◦ ◦ ◦ ◦

Ремонт головної пошти. Над відновою нутра Головної Пошти у Львові йде гарячкова праця. При відбудові заль працює багато робітників. Велику залю на І. поверсі вже відмалювали. Тепер переводять перебудову в залі телеграфу й телефону, а ступнево відновлять теж інші частини будинку. Найбільш потерпіла задня частина пошти, де вдарила важка бомба. Тепер над її відновою працюють мулярі. Незабаром пошта прибере приємний для ока вигляд.
Провірка львівських пекарень. Останніми днями контрольори Міської Здоровної Станиці перевели провірку у 47 пекарнях Львова. Вислід контролі, що відносилася до приміщення, знаряддя та виробів, був задовільний. Треба ствердити, що за останні три місяці гігієнічні умови в пекарнях дуже покращали. Лиш у декількох пекарнях стверджено, що пекарське приладдя і спосіб печення хліба не відповідає санітарним приписам.
Будівельний матеріял. Будівельний матеріял видається лиш для важних господарських потреб. Доставою цього матеріялу для державних і інших важних з господарського огляду підприємств займається фірма "Універсаль", при помочі Станиці Розділу Будівельного Матеріялу (Бауштоффертайлюнгштеллє). Матеріял видається на картки (Бешайнігунг) Господарського Виділу (Абтайлюнг Віртшафт). Приватні фірми можуть одержати матеріял на основі картки й окремого дозволу Командування авіяції.
Перші виплати суспільної обезпечальні. Суспільна Обезпечальня у Львові, при вул. Браєрівській 8, 16 перевела реєстрацію обезпечених мешканців і виплатила в жовтні 130.000 зол. Тепер іде реєстрація далі не лиш у Львові, але й на провінції, де відчинено експозитури Обезпечальні.
Нові обов'язки двірників. Зарядження влади, що відноситься до чистоти міста, накладає нові обов'язки на двірників. Останніми часами можна було завважити на вулицях міста цілі купи сміття й румовища, які не лиш псували естетичний вигляд міста, але й могли стати причиною всяких недуг. Це можна було завважити навіть при вулицях н. пр. Академічній. Двірники, що привикли занедбувати свої обов'язки за польських часів, мусять усвідомити собі свої завдання й обов'язки та не занедбувати їх. Тому, що одним з їхніх обовязків є дбати про чистоту дому, подвір'я й вулиці перед домом, мусять приложити рук і виконати те, що накладає на них обов'язок.
Нові назви вулиць. В дальшому перейменуванні львівських вулиць: вул. Мохнацького назвали — Блюменштр., вул. Кадетську — Бескіденштр., вул. Нікоровича — Бібліотекштр., вул. Скарги — Шпітальштр.
Написи на трамваях. На львівських трамваях появились на передній і радній стінках німецькі написи, що інформують про шлях їзди.
Кінні перегони. Німецькі власті організують перегони, взимі в Закопаному, а на весну у Львові.
Спілка Українських Письменників. СУП одержала нове приміщення при вул. 22 Червня ч. 10. І. пов. Вона зактивізувала свою діяльність. Уже влаштувала авторський вечір Вол. Шаяна, який започаткував цілу низку творчих зібрань. Вечорі, получені з дискусією, мають завдання окрилювати здоровою критикою письменника і виховувати його в народньому напрямі. — 9 ц. м. збори письменників намітили подрібний план творчої діяльності Спілки, при чому проєктується вечорі, концерти, дискусійні збори, участь у пресі. СУП буде брати живу участь в імпрезах Українського Літ.-Мистецького Клубу. — Збори прийняли в члени СУП. Володимира Лопушанського і Софію Парфанович. 