У нашій школі. — Конференція лікарів. — Питомники фруктових дерев

У нашій школі
За 120 років існування нашої школи тут ще не було такого відвідування і такої успішності, як зараз. За останню чверть навчального року відвідування по школі досягло 95, а успішність до 100 процентів.
Широко розгорнуте соціалістичне змагання серед учнів і вчителів дало чудові результати. В школі систематично провадяться консультації учителів, особливо по природознавству, математиці і мовах. Працюють кабінети: фізичний, біологічний, хімічний.
На "відмінно" складають іспити учні: Гіттер, Йолес, Шайнінцер, Варт, Сокаль, Вайт, Ротфляйш, Парнес і багато інших. Учні 10 класу підготовлені до іспитів дуже добре. Письмову роботу з математики написали на "відмінно" 10 учнів, на "добре" — 16, на "посередньо — 7. Поганих оцінок у нас зовсім немає.
Складаючи іспити, учні і вчителі готуються до проведення літніх канікул. 5 червня учні 5 класу одержать переводні документи на вечорі учнів і батьків. Тут п'ятикласники покажуть, що вони не тільки вчаться на "відмінно", але й гарно співають, танцюють, декламують.
Після іспитів учні матимуть хороший відпочинок. В плані літніх канікул школа намітила організувати цікаві екскурсії, вилазки в ліс, культпоходи.
В. Хорошилов — директор 8-ї середньої школи м. Львова. Конференція лікарів
У Львові відбулась конференція лікарів області, на якій були присутні понад 100 директорів і інспекторів лікарських установ.
Завідуючий облздороввідділом тов. Трегуб розповів учасникам конференції про те, що вже зроблено радянською владою в справі охорони здоров'я трудящих. В області відкрито 107 поліклінік, амбулаторій, санітарних станцій і туберкульозних диспансерів, є 30 лікарень з 6.500 ліжками.
Великі кошти дає держава на охорону здоров'я трудящих Львівської області. Понад 70 міліонів карбованців! На ці кошти до кінця року крім утримання лікарських закладів, що вже працюють, буде відкрито додатково 6 лікарень.
Конференція спеціально обговорила заходи боротьби з літніми дитячими захворюваннями. Для цього вже тепер вживаються запобіжні заходи. В лікарнях 5 процентів ліжок виділяється для хворих дітей, відкривається молочна кухня, яка обслуговуватиме всі дитячі заклади Львова.
Б. Гельбфиш. Питомники фруктових дерев
У Львівській області існують 4 великі плодово-фруктові питомники, що займають площу в 25 гектарів. В них вирощуються саженці кращих порід яблунь, груш, слив, черешні, а в питомнику при колгоспі ім. Сталіна в селі Звертів, Куликівського району, вирощують навіть виноград.
Для розширення своїх господарств, питомники одержали від держави 40 тисяч карбованців кредиту, додаткове поле, коней, різний реманент тощо.
Весною майбутнього року будуть посіяні тисячі зерен високоякісних фруктових дерев. Коли з'являться молоді паростки, вони будуть розсаджені у нові поля на площі в 35 гектарів. Ці поля дадуть саженці для сільського господарства, щоб наші колгоспи і села зацвіли новими пахучими садами.
(ОблРАТАУ). 