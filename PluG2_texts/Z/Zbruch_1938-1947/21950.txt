Відгомін громадських виборів у Чортківщині.

На 12. березня 1939. p. були визначені громадські вибори до всіх громад чортківського повіту. Староство в Чорткові доручило, що в усіх громадах без огляду на кількість управнених до голосування всі виборці мають голосувати тільки в однім виборчім льокалі. Тому, що у громаді Біле, чортківського повіту, було управнених до голосування на основі виборчих списів найменше 2.500 виборців, голосування мало тревати лише 10 годин, від год. 8. до 18., то випадало по 14 секунд на віддання голосу для кожного виборця. Отже заздалегідь було видко, що всі виборці не зможуть віддати своїх голосів. Щоби до цього не допустити, двічі ходила делєґація українських виборців до чортківського старости, м-ра Яна Васєвича і зясувавши йому справу просила визначити для громади Біле бодай три виборчі льокалі, бо зрештою при всіх попередніх виборах, зокрема до сойму, були в цій громаді найменше три виборчі льокалі. Одначе арґументи українських виборців з Білого не мали ніякого успіху і чортківське староство виразно заявило громадянам з Білого, що всі виборці будуть голосувати тільки в однім виборчім льокалі. Тому сталося те, чого побоювалися деякі виборці. Вже на початку голосування зголосилося кількасот управнених до голосування, щоб віддати свій голос, а що це були здебільша українські виборці, деякі чинники поширили поголоски, будьтоби українці тому так численно зголосилися до виборчого льокалю, щоб не допустити до голосування виборців поляків. Ці фальшиві поголоски дійшли до чортківського староства, яке вислало до Білого віцестаросту м-ра Ґарчіцького і попросило д-ра Елєкторовича та д-ра Івана Хичія, щоб вони теж поїхали з віцестаростою до Білого як представники українського повітового виборчого комітету і старались успокоїти виборців, що всі вони віддадуть свої голоси, бо голосування буде тревати без перерви так довго, доки всі, що зголосилися біля виборчого льокалю й опинились на публичній громадській площі біля цього льокалю, не віддадуть свого голосу.
В дійсности до приїзду віцестарости на доручення інспектора повітового виділу в Чорткові, який зявився ще раніше у виборчім льокалі в Білім, виборча комісія перервала голосування з невідомих виборцям причин. Пізніше виявилося, що деякі чинники були збентежені тим, що частина українських виборців, які скоріше зголосилися і заняли місця перед виборчим льокалем, віддадуть свої голоси і тому поляки-виборці не будуть могти віддати своїх голосів, бо не стане для них часу. Щоб до цього не допустити, впорядчики, виключно польської народности, почали вводити польських виборців дверима, призначеними для виходу тих виборців, які вже голосували. Проти цього виступили інші виборці і не допустили до того, щоби дверима, призначеними до виходу, могли входити до виборчого льокалю польські виборці. Опісля впорядчики старалися довести до того, щоб одночасно входили до виборчого льокалю три виборці поляки і три виборці українці. На це погодився навіть віцестароства. Проти цього виступили не лише всі виборці, але також запротестував д-р Володимир Елєкторович, вияснюючи віцестарості, що такий розпорядок противиться законові, що знає загально виборців, управлених до голосування і не допускає поділу виборців на національні групи. А що не було виглядів на докінчення виборчого акту, доручив віцестароста Ґарліцький у порозумінні зі старостою м-ром Васєвичем коло год. 12-ої перервати вибори й оголосив, що чергові вибори будуть визначені в Білім у найближчому часі, при чому староство призначить найменше три виборчі льокалі, щоб усі виборці могли віддати свобідно свій голос.
Хоч у критичнім часі зібралося біля виборчого льокалю коло 2.000 виборців, не дійшло до ніякого інциденту і всі виборці розійшлися спокійно додому. Тимчасом чергового дня поліція заарештувала 19 виборців, між ними одну жінку, а саме: Гриця Хмелика, Гриця Савіцького, Василя Мотюка, Андрія Римика, Петра Шостака, Василя Беззубяка, Дмитра Безпалка, Михайла Яблонського, Стефана Гевка, Петра Баранівського, Петра Кулія, Гарасима Войчишина, Василя Суся, Стефана Котузу, Гриця Кулія, Остапа Юхима, Михайла Безпалка, Степана Дегоди та Евдокима Ферлєвич. Крім того до села приїхав слідчий суддя і прокуратор, які переслухали цілий ряд виборців польської національности в характері свідків, щоб на місці провірити справу і зібрати матеріял проти обвинувачених. По переслуханні свідків 6-ох арештованих звільнено, а 13 арештованих сиділи у слідчому арешті від 13. березня аж до розправи, що відбулась у днях: 24, 25. і 26-го квітня цього року.
Прокуратура в Чорткові зладила проти 18-ох підсудних акт обвинувачення за провину зі ст. 119 б) к. к., проти 5-ох зі ст. 154 §1 к. к., проти 2-ох за провину зі ст. 152 к. к., проти одного за провину зі ст. 132 §1 к. к., а проти Евдокії Ферлевич лише за провину зі ст. 152 к. к.
Розправою проводив окружний суддя д-р Шифернакер, який переслухав коло 95 свідків. Усі свідки майже однозгідно зізнали в суді, що ніхто з підсудних підчас виборів у Білім не робив перешкод нікому, зокрема виборцям полякам у виконуванні їх права голосування. Ніхто не накликував бити поляків виборців чи не допускати їх силою до виборчого льокалю, ні не ображував польського народу, як це закидав акт обвинувачення. Прокуратура обвинувачувала підсудних, що вони відпихали виборців поляків від входових дверей виборчого льокалю, призначених виключно для виборців поляків. По розправі суддя Шифернакер увільнив усіх арештованих зі слідчого арешту і відложив розправу до 29-го квітня ц. р. Тоді оголосив присуд, яким увільнив усіх підсудних від вини і кари.
Так закінчилися громадські вибори в селі Білім, чортківського повіту. Тринацять молодих виборців у найгарячішій весняній порі пильних сезонових робіт мусіли пересидіти від 13. березня до 26. квітня ц. р. у слідчім арешті в Чорткові. Єдиним їх промахом було хіба те, що 12. березня ц. р. хотіли сповнити громадянський обовязок, але голосу не могли віддати, бо з причини великого напливу виборців до льокалю взагалі не можна було спокійно виборів докінчити. Дотепер чортківське староство не розписало у Білім нових громадських виборів. Крім того 29. квітня ц. р. наказало перевести вибори на волосних радних у волости Білім, при чому участь у голосуванні брали громадські радні з Білого, які були вибрані ще в попередніх виборах, яких мандати вже давно вигасли.
На розправі обвинувачував прок. Нєментовський; боронили підсудних: д-р Володимир Елєкторович, д-р Михайло Росляк, д-р Іван Хичій і м-р Сильвестер Мартюк, адвокати з Чорткова. 