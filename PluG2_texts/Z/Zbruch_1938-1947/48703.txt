В Наркомзаксправ. — Райком і завод

В Наркомзаксправ
1-го березня представник міністерства закордонних справ Болгарії п. Алтинов зробив повпреду СРСР в Болгарії Лаврищеву А. А. заяву, що болгарський уряд дав згоду на введення німецьких військ в Болгарію, маючи при цьому метою збереження миру на Балканах.
3-го березня заступник наркомзаксправ тов. Вишинський А. Я. передав болгарському посланику п. Стаменову відповідь такого змісту:
У відповідь на повідомлення болгарського уряду, передане 1 березня п. р. через повпреда СРСР в Болгарії Лаврищева А. А. представником міністерства закордонних справ Болгарії п. Алтиновим про те, що болгарський уряд погодився на введення в Болгарію німецьких військ і що ця акція переслідує мирні цілі на Балканах, радянський уряд вважає потрібним заявити, що:
1) радянський уряд не може поділити думку болгарського уряду про правильність позиції останнього в даному питанні, бо ця позиція, незалежно від бажання болгарського уряду, веде не до зміцнення миру, а до розширення сфери війни і до втягнення в неї Болгарії;
2) радянський уряд, вірний своїй політиці миру, не може зважаючи на це подати якунебудь підтримку болгарському урядові в проведенні його нинішньої політики.
Радянський уряд примушений зробити цю заяву особливо зважаючи на те, що в болгарській пресі вільно поширюються чутки, які в корені перекручують справжню позицію СРСР. Райком і завод
Слово "паркет" міцно ввійшло в лексикон мешканців міста Броди. Воно вимовляється тут з таким же відтінком, як, скажемо, в Амросієвці, що на Донбасі, вимовляється слово "цемент", або в Нікополі — "марганець", — якось підкреслено, так, що зразу видно: люди гордяться своїм виробництвом.
— Наш паркет іде і в Москву, і в Київ, і в Ленінград...
— План по паркету ми перевиконали...
Перше речення можна почути від кожного бродівця. Друге найчастіше повторюють ті, кому доводиться звітувати про роботу промисловості, зокрема працівники райпарткому.
Пояснюється це дуже просто: в Бродському районі до недавнього часу було одне лише підприємство — паркетний завод. Тепер він — найбільший серед десятка підприємств. Значить, закономірним є і розповсюдженість слова "паркет", і оте злегка хвалькувате: "йде і в Москву, і в Київ, і в Ленінград". Та й до заяв керівних працівників не можна мати претензій: план випуску паркету справді таки перевиконується.
Отже, все добре. Приємно. Послідуємо ж добрим порадам і оглянемо паркетний завод — красу і гордість району.
Завод розташований на околиці міста, і недалеко від залізничної станції. Доїхати до нього легко. Трудніше потрапити до цехів: двір завалений сировиною, різним мотлохом і сміттям. Однак, "скоком-боком" таки можна пробратися. І якщо працівники райпарткому бувають тут дуже рідко, то це, може, тому, що вони не люблять ходити по захаращених місцях... Вони, звичайно, ідуть в контори. Коли треба поговорити з кимсь — викличуть.
Працівники заводу говорять, що від таких відвідувань їм не ставало легше. А працівникам райпарткому після таких відвідувань не ставало важче. Цифри про випуск продукції були для них цілющим бальзамом. Нічого, крім цифр, не хотіли вони бачити і сприймати. Окремих комуністів, які працювали на заводі, райпартком прикріпив на облік до первинної парторганізації міськради, не подумавши, що ці товариші значно краще почували б себе в якійсь виробничій парторганізації. На скарги комсомольців, що їх не допомагає райком комсомолу, не звернули уваги ні секретарі райпарткому тт. Васянович та Бакалов, ні інші партійні працівники. Роботою агітколективу вони також не цікавились. Приходячи в контору, спокійно читали останній номер стінгазети з датою виходу 7 листопада 1940 року. Тому і не ставало легше керівникам заводу.
— Днями, — каже тов. Васянович, — на паркетному заводі створена первинна парторганізація, швидко можна чекати поліпшення політико-виховної роботи, пожвавлення діяльності комсомолу...
"Можна чекати" — і чекають. Чекають і поглиблюють свої хиби: не займаються політичним вихованням робітників — нових громадян радянської країни, людей, які ще не так давно працювали на капіталістичному підприємстві, які багато в чому ще не розбираються. Нічого не роблять і для пожвавлення діяльності профспілкової та комсомольської організацій, які тут працюють зовсім незадовільно.
Поки ж бродські партійні працівники благодушничають, деякі темні елементи, що пробралися в ряди робітників, намагаються дезорганізувати виробництво, розхитувати дисципліну, підривати авторитет господарських працівників. Якийсь Абрагім Фрідер — ледар і прогульник — довгий час буквально тероризує стахановців, ударників, бригадирів своїми насмішками та витівками, псує устаткування. Інколи серед робітників розповсюджуються брехливі чутки. Є факти кругової поруки, побоювання відкрито виявляти недоліки в цеху.
Не все гаразд і на виробництві. Прогули і спізнення не ліквідовані. Весь чає відстає столярський цех. В минулому році він дав заводові 50.000 карбованців збитків. В паркетному цеху багато браку, переробок.
Про брак, правда, в райпарткомі знають. Але де причина цього неприпустимого явища — для всіх лишається загадкою. Розгадати цю "загадку" може той, хто вникає в справи виробництва. З боку бродських партійних працівників такої спроби покищо не помічалось.
Начальник відділу технічного контролю заводу, комсомолець Смоляренко за останній час почав уважно вивчати причини браку. Він регулярно заповнює спеціальний графік-листок, який показує кількість браку щодня по кожному верстату в паркетному цеху. Ось деякі дані з цього аркуша:
8 січня ц. р. по верстату №1 допущено браку: "по непригодності матеріалу" — 22,5 квадратного метра; "по несправності устаткування" — 6,8 квадратного метра; "по вині робітників" — 0021 квадратного метра;
9 січня по верстату №2 допущено браку: "по непригодності матеріалу" — 51 кв. метр; "по несправності устаткування" — 6,45 кв. метра; "по вині робітників" — 0018 кв. метра;
4 лютого по цьому ж верстату допущено браку: "по непригодності матеріалу" 18,55 кв. метра; "по несправності устаткування" — 8,67 кв. метра; "по вині робітників" — 0.
Дані показують, що найбільше браку допускається через погану якість сировини та несправність устаткування. Директор заводу тов. Клімовський, проаналізувавши відомості за два місяці, прийшов до висновку, що необхідно ліквідувати нинішню систему оплати направників верстатів, яка не зацікавлює їх матеріально, і встановити преміальну систему оплати. Захід цей, безумовно, матиме певне економічне значення. Але чому в цехи попадає непридатна сировина? Чому тоді, коли на сировину не можна поскаржитись, буває, як правило, вищий процент браку з вини робітників? Над цими питаннями треба ще подумати.
Очевидно, необхідно організувати технічне навчання робітників і суворий контроль за підготовкою, охороною і видачею сировини. Ясно також і те, що при теперішньому стані контролю залишається чимало щілин, якими користуються ледарі, рвачі. Обов'язок партійних працівників — допомогти керівникам заводу знайти і закрити ці щілини.
Ф. Коба 