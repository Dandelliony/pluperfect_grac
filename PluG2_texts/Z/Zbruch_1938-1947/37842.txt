◦ ◦ ◦ ◦ ◦ ◦ ◦

Зведення верховного командування німецької армії
БЕРЛІН, 13. (ТАРС). Німецьке інформаційне бюро передає таке зведення ставки верховного головнокомандуючого озброєними силами Німеччини: "Намагання англо-французських військ, оточених біля міста Сен Валері, навантажитись на кораблі, не вдаються. Як уже повідомлялось, ця група військ противника капітулювала. У полон взято 26 тисяч чоловік, серед них — 5 французських і 1 англійський генерал. В руки німецьких військ потрапила також велика кількість трофеїв. Німецька артилерія примусила транспорт противника відмовитись від спроби відпливти. У багатьох місцях ріка Марна з боєм форсована німецьким військом. В Шампані німецькі війська захопили місто Шалон (на ріці Марні). В районі Аргони і ріки Маас наступ наших частин був успішним. Згідно з попередніми даними, загальне число взятих в полон, починаючи з 5 червня складає понад 100 тисяч чоловік. Німецькі частини лише на західному флангу фронту знищили понад 200 танків противника. Не дивлячись на несприятливу погоду, 12 червня німецька авіація підтримала дії наземних військ біля міста Шалон і на узбережжі. В цих операціях німецьким літакам вдалося захопити один транспорт і крупний буксирний пароплав з військами. Крім того, німецькі літаки нанесли тяжкі пошкодження другому транспортному пароплаву і цілому ряду більш дрібних суден. Біля Гавра було збито 20 балонів повітряної загороди.
В Норвегії винищувачі збили у повітряних боях 4 з 15 англійських літаків, які намагались зробити напад на аеродром поблизу Тронгейма. Літаки противника скинули бомби над північною Німеччиною, але не потрапили у воєнні об'єкти. Загальні втрати противника в повітрі складають 19 літаків: з них 6 було збито у повітряних боях, 9 — зенітною артилерією і решту знищено на землі. 4 німецьких літаки не повернулись на свої бази. Один німецький підводний човен потопив декілька пароплавів противника, які йшли під конвоєм військових кораблів".
Англійські повідомлення
ЛОНДОН, 13. (ТАРС). Агентство Рейтер передає офіційне повідомлення англійського воєнного міністерства, в якому говориться, що одна з англійських дивізій, що оперувала на північному побережжі Нормандії, була відрізана наступаючими німецькими частинами від решти сил союзних військ. Намагання евакувати морським шляхом оточені частини, мали лише частковий успіх. Побоюючись, що деяка частина оточених союзних військ захоплена в полон. Решті цих військ вдалось навантажитись на судна, а потім знову висісти на побережжя Франції.
ЛОНДОН, 13. (ТАРС). Агентство Рейтер передає комюніке англійського міністерства авіації, в якому говориться, що англійські військово-повітряні сили протягом всього дня 11 червня і вніч на 12 червня піддавали бомбардуванню концентрації військ і механізовані частини противника в районі Сени і на схід від Руана. Під час одного з нальотів збито два німецьких винищувачі. Не повернулись на свої бази 4 англійських літаки.
Деякі з'єднання англійської авіації бомбардували воєнні об'єкти в районі Кельна і в інших місцях західної Німеччини. Англійська винищувальна авіація знищила 8 німецьких літаків. Один з англійських винищувачів не повернувся на свою базу.
З'єднання англійської важкої бомбардувальної авіації зробило наліт над північною Італією. Під час польоту були піддані бомбардуванню воєнні об'єкти Туріна і Генуї.
Французські повідомлення
ЛОНДОН, 13. (ТАРС). Агентство Рейтер передає офіційне французське повідомлення про воєнні дії, в якому говориться, що на всій лінії фронту продовжуються запеклі бої. Противник посилив наступ на Сену в районі від Руана до Вернона. В районі нижньої течії ріки Уази, противник увійшов у контакт з нашими військами. В районі Крепіан — Валуа і Бец між ріками Уазою і Урк авангарди противника почали запеклі атаки.
Навколо Шато-Тьєррн військам противника вдалось перейти на південний берег Марни. В районі Реймса противник ввів у бій нові танкові і моторизовані частини. Там діє цілий механізований корпус, який налічує від 3 — 4 бронетанкових дивізій. На північний схід від Реймса, противник терпить великі втрати в результаті контратак наших механізованих частин і бомбардування нашої авіації.
Закупки союзниками воєнного спорядження в США
ТУР, 13. (ТАРС). Агентство Гавас передає, що в найближчому майбутньому союзники одержать велику кількість американського воєнного спорядження. "Юнайтед Стейтс Стіл Корпорейшн" повідомляє, що союзники закупили далекобійні гармати, автоматичну зброю і боєприпаси на загальну суму в 37,5 млн. доларів.
Бомбардування швейцарської території
РИМ, 12. (ТАРС). Агентство Стефані передає повідомлення генерального штабу швейцарської армії, в якому говориться, що "сьогодні на світанку в районі Женевського озера сталося порушення кордону іноземними літаками, які скинули бомби. 5 бомб упали в Женеві. Убиті 1 солдат і 1 жінка. 12 чоловік поранені і відправлені в госпіталь. Провадиться технічне слідство для визначення походженні бомб".
НЬЮ-ЙОРК 12. (ТАРС). Як повідомляє Ассошіейтед Пресс з Женеви, над містом пролетів бомбардувальник, як гадають італьянський, і скинув вантаж бомб над Каруж (передмістя Женеви). Каруж розташований поблизу французького форту Салев. В результаті бомбардування убитий 1 чол., 6 поранено, зруйновано багато будинків. 