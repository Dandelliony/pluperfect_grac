Заява посла Володимира Целевича.

Краківський "Ілюстровани Курієр Цодзєнни" (ч. 136 з 18-го травня ц. р.) вмістив п. н "Пронімецькі настрої серед українців належать до минулого. Українська деклярація льояльности для Річипосполитої Польської", таку замітку свого варшавського кореспондента (подаємо в цілости):
"Повідомляють, що вчора в пресі Злучених Держав Півн. Америки й Канали, особливо в щоденниках, які виходять в осередках більшого скупчення української еміґрації, появилось інтервю варшавського кореспондента "Юнайтед Пресс" з послом В. Целевичем, заступником голови Української Парляментарної Репрезентації.
Американські й канадійські українці дуже живо цікавляться становищем українського громадянства в Польщі до останніх політичних подій, особливо вражінням, яке викликала ліквідація "незалежної" Карпатської України. Чи ви. п. после, не могли би сказати на цю тему пару слів? — спитав кореспондент "Юнайтед Пресс".
— Та частина українського громадянства — відповів посол Целевич — яка у звязку з проблємою Карпатської України лучила великі надії з Німеччиною та з Гітлєром, переживає велике розчарування і велике потрясення.
В теперішній хвилині можу ствердити, що фільогітлєрівські настрої в українському громадянстві належать до минулого.
Мушу також ствердити, що українське громадянство зайняло не тільки теоретично прихильне становище до позички протилетунської оборони, але в практиці задеклярувало розмірно дуже значну суму. На заклик поспішили всі верстви українського громадянства. Також Українська Парляментарна Репрезентація зайняла в імені українського народу позитивне становище не тільки до протилетунської позички, але і до повновластей для пана Президента Річипосполитої, та до тез польської закордонної політики, виявлених у відомій промові міністра Бека. Буду вдячний, як за посередництвом американської та канадійської преси буде можна поінформувати про ті справи стотисячні маси української еміграції за океаном — закінчив посол Целевич". 