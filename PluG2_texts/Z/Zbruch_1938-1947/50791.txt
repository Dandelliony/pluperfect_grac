Чому польщилось Посяння?

Лемківщина й Холмщина можуть бути направду вдячні, що знайшлись тепер люди, які написали їм їхню власну історію. Нема сумніву, що "20 років неволі" Ю. Тарновича та "Історія Холмщини й Підляшшя" проф. М. Кордуби на цілій Надбужанщині стануть дуже почитними й поширеними книжками. Про Посяння появилась також одна брошура п. н. "Як польщили Посяннє", проте вона не заспокоює всіх тутешніх потреб, бо охоплює лише малий клаптик посянської землі та змальовує діяльність кількох осіб та небагато (хоч дуже вимовних!) фактів. Написати б історію ярославської землі (розуміється, разом із Ряшевом, Лежайськом, Переворськом, Порохником та Радимном) з її направду великими та призабутими моментами, — це завдання, за яке повинен хтось якнайскорше взятися! І такий твір назвати б тоді не "Як польщили Посяння", але буде ліпше: "Як польщилося Посяння". Чому? Бо не тільки польське духовенство польщило Посяння, але часто ми самі себе польщили. Бо коли український священик уживав польської мови (не тільки в проповідях! Є й такі, що проповіді говорили по-українськи, а в хаті говорили по-польськи!), коли українська автохтонна інтеліґенція Ярослава говорила (а чи ще не говорить?!) по-польськи, то як це назвати?
Крім польського духовенства відограли рішальну ролю у спольщенні Посяння польські двори. І вплив дворів у цій справі треба би докладно прослідити й вияснити. Двори — це витвір устрою ще передрозподільної Польщі, це — та твердиня польщини впродовж кількох останніх століть. Треба зясувати собі взагалі вплив і єдиновладство шляхти в польській історії, треба зрозуміти той суспільний стан, що ним була польщина з усіми її проявами, і побачимо, що двір був колись у кожному селі осередком життя села під кожним оглядом. Та ж "пан" мав право життя й смерти над селянином і "пан" міг у практиці накидати селянам свої реліґійні переконання (cuius regio — еius religio — чия правда, того й віра). Цілих 600 літ ішов змаг культури української з польською, який у часі люблінської унії (1569) і берестейського зєднаня (1595) дійшов до шпилю. У цьому двобою ми втратили через брак держави боярство-двори; цей змаг ми програли, а чільні оборонці українства не вміли охоронити своїх найближчих нащадків від цілковитого ополячення, нпр., кн. Острозький! У цій боротьбі вироблювався світогляд обох народів: у поляків зачіпний, аґресивний з домішкою мазурської зарозумілости й безпардонности, у нас пасивний і заляканий. Важною обставиною був і поділ Польщі в рр. 1772—1795. Холмщина дісталась Росії і тому там польонізація не могла досягти сіл; села польщились там щойно з моментом примусового перетягання царатом на православія. Посяння і Лемківщина дістались Австрії, де польський елємент, головно ж шляхта, грає домінуючу ролю; Лемківщину хоронила недоступність і неурожайність. Зате Посяння з доброю землею відчуло на собі цей натиск найсильніше й тут головним чинником польонізації були, побіч польського духовенства, польські двори.
Польщення Посяння це не тільки атака польського духовенства, але це довгий, передусім духовний процес, що відбувся не тепер, за 20-літнього володіння Польщі, але ще за Австрії, а подекуди то ще в XVIII. стол. Причиною цього заломання був саме світогляд тутешнього населення, що на його вироблення впливав сильно двір.
Двір був осередком життя села; школи, чи вчителя в селі не було, а наше духовенство не вибивалось дуже понад рівень багатших селян; зрештою, в добі панщини було воно сильно залежне від дворів, і якщо приходив звідкись поляк, хоч би й двірський форналь, то його становище в селі відразу було вище від життєвого рівня нашого селянина, — так, як становище польських священиків-капелянів вибивалось понад нашими священиками. Поляків різнила від двора тільки різна станова приналежність, а єднала мова й віра. Українців різнило від двора все? становість, мова, обряд, а не єднало ніщо, бо не було в них глибокої свідомости духової спільноти. Поляк, навіть звичайний двірський попихач, ніколи не стидався своєї мови, чи обряду. Та ж тою мовою говорили "пани" (двір, адміністрація); навпаки — український селянин бачив, що його мовою не говорить ніхто з вищих суспільних верств, що навіть його духовник у розмові з двірським "паном", чи польським священиком говорить по-польськи. Чи ця обставина не мала зродити в душі поляка самопевність-зарозумілість, а в душі українця почуття меншевартости й приниження? У тій атмосфері ніодин поляк, — чи то був двірський слуга, чи кольоніст, чи звичайний жебрак — не пропадав; він у чисто українському селі почувався самопевно, тимбільше, що його поява в селі не була виїмкова; за ним приходили нові його земляки (це ж окраїнні полоси!) й розкладали село. У тій атмосфері кожне (майже буквально!) мішане подружжя кінчилось нашою втратою, а польським здобутком. Мішані подружжя були на Посянні розсадниками атмосфери байдужности до національних справ і отяжілости тих рисок, які є питоменні для ментальности посянців. Цю атмосферу скріпляла щей популяризація польських повстань, що її роздмухували саме двори й священики. Кількадесять років перед відродженням української національної ідеї засипувано села польськими книжками й образами; дітей скрізь вчили польських повстанчих пісень. Цікаво й те, що поляки захопили й надзвичайно сильно спопуляризували місцевості з чудотворними іконами Богоматері. Коли з наших образів стрічались самі тільки з загальнореліґійними поуками, чи правдами, то поляки давали мотиви близькі, знані (нпр., М. Боска Хлопіцка, Лежайска, Туліґловска й ін.) Найславніша Кальварія б. Перемишля була в польських руках; до останнього часу не було тут ніодного нашого образу з Кальварії поруч із тисячами різних польських!
На так підготовлений ґрунт вистачав один сильніший удар польського духовенства, чи польської адміністрації, щоб перенести будь-яку конкретну акцію. Він мав завсіди жахливі для нас наслідки.
Не остання 20-літня Польща, не переписування метрик по світовій війні — спольщило ці терени. Удари останніх 20 літ, хоч які нікчемні в своїх методах і які систематичні, були майже нічим у порівнянні з втратами перед світовою війною, в чому побіч польського духовенства, грали рішальну ролю польські двори. А зачалось це в хвилині, коли перший наш боярин став "шляхціцем", прийнявши римо-католицький обряд! Нема сумніву, що коли б боярська верхівка була залишилась вірна рідному обрядові й національності, то ніколи б Польща не рушила наших прикордонних сіл!
І цікаво, що досі ніхто не змалював цього процесу. Чому ніхто з істориків не змалює переходу цих маґнатських родів на чужу віру й народність (взявся до цього пок. Липинський, але загал про це не знає), який потягнув за собою такі страшні для нас наслідки? Чому ніхто не напише такої живої історії, що промовила б сильніше, ніж усі реферати, до серця надсянських мешканців?
Посяння жде ще свого історика!
Нов. Ос. 