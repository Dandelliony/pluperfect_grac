В гостях у робітників м. Винники. — Зйомки кінофільму "Вітер зі сходу"

В гостях у робітників м. Винники
Артисти Київського театру ім. Івана Франка побували в гостях у робітників винниківської тютюнової фабрики ім. 17 вересня. Вони познайомились з процесом роботи на фабриці. Особливо їм сподобалась організація праці в складально-цигарковому цеху, який є передовим. Тут всі робітники перевиконують свої норми. Цех виконує завдання на 120—130 процентів, а в дні стахановської вахти ім. XV з їзду КП(б)У на 180—200 процентів.
Після огляду підприємства в фабричному клубі артисти зустрілись з робітниками фабрики. На зустріч прийшло більше 700 чоловік. Від колективу театру виступив заслужений діяч мистецтв Олексій Михайлович Ватуля. Він розказав про творчу діяльність театру. Від робітників гостей вітала комсомолка-робітниця Ірина Кірілейза. Зустріч закінчилась виступами заслуженої артистки республіки тов. Самійленко, яка виконала оповідання санітарки з п'єси О. Корнійчука "Платон Кречет" і "Катерину"— Тараса Шевченка. Заслужений артист республіки М. X. Пилипенко виконав юмористичні оповідання. Виступали також заслужений діяч мистецтва Ю. В. Шумський, артистка О. Ш. Решетнік та артист Юра-Юрський.
Зйомки кінофільму "Вітер зі сходу"
До Львова приїхала група працівників Київської кіностудії для зйомки кінокартини "Вітер зі сходу".
...На протязі довгих віків озвіріла польська шляхта, щораз більш жорстоко прикручувала ярмо на шиї трудящих. Гуляли польські пани-магнати, шаліла шляхта, бісилися ксьондзи... Аж прийшов кінець панській Польщі. Перестала існувати держава, основана на пригнобленні і нерівноправності національних меншостей. Непереможна Червона Армія несла трудящим Західної України визволення. Сотні тисяч жовнірів розваленої Польщі повертались додому. Та не те робила офіцерня і поліційсько-осадницькі банди. Пожежами і мордуванням устелювали вони дороги своєї ганебної втечі. Червоні бійці зі Сходу знищили їх, і разом з цим знищили гніт, безправ'я, голод і злидні в українських селах...
На такому фоні буде побудований фільм "Вітер зі сходу". Сценарій написали кінодраматург Олекса Дубровський і письменник Василь Кучер.. Фільм ставить режисер А. М. Роом, оператор — Топчій, художник — Уманський, директор картини Грушевський. Музику пише директор Львівської консерваторії Василь Барвінський. Консультант — письменниця Ванда Васілєвська.
Одним з головних героїв фільму є молода польська вчителька Ганна. Вона бачить нужду українського села, знущання панів з сільської бідноти і стає на бік народу. Цю роль виконує молода артистка Московського художнього академічного театру Тетяна Кондракова. Роль селянина Хоми грає народний артист УРСР А. Бучма, в ролі польського офіцера Стася виступає артист Московського театру Революції Маркінсон. В ролі батрачки Марійки виступить артистка Львівського театру імені Лесі Українки Стадникова.
Вже виготовлено багато костюмів для окремих артистів і для масових сцен. В районі Львова і Станіслава провадять зйомки в окремих селянських хатах. Вчора група працівників кіностудії виїхала в околиці Перемишля, де зробить зйомки в колишньому замку Сапєги, а потім виїжджає в райони Станіслава, де проведе масові зйомки. 