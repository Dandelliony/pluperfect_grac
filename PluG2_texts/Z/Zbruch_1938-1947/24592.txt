Історична заява премієра Чемберлєна у справі Ґданська.

ЛЬОНДОН, 10. 7. ПАТ. Прем. Чемберлєн склав нині пополудні в палаті громад заяву про становище бритійського уряду у справі Ґданська. Прем. Чемберлєн заявив ось що: Вже при попередніх нагодах я ствердив, що уряд П. К. В. вдержує тісний контакт з польським та французьким урядами у справі Ґданська. Тепер не маю нічого більше подати до відома у справі положення на місці. Одначе корисним буде проаналізувати поодинокі елєменти цієї справи так, як на неї дивиться уряд Й. К. В.
Отже під оглядом населення — Ґданськ є майже зовсім німецьким містом, але добробут його мешканців залежить у дуже великій мірі від польської торговлі. Висла є єдиним водним шляхом Польщі до Балтику, а порт при її гирлі має життєве стратеґічне та економічне значіння для Польщі. Якби яканебудь держава осадовилась у Ґданську могла би зробити на Польщу економічний і військовий натиск, що рівнавсь би з її задавленням. Відповідальні за форму теперішнього статуту Вільного Міста здавали собі зовсім справу з цих фактів і зробили все, що лише могли, щоб відповісти цьому положенню. Крім того нема мови про якенебудь гноблення німецького населення в Ґданську, навпаки адміністрація Вільного Міста є в німецьких руках. Наложені обмеження не є такі, щоб зменшували свободу ґданських громадян. Теперішнього стану, хоч можливі деякі поправки, не можна вважати несправедливим чи нельоґічним. Збереження теперішнього стану заґарантував сам канцлєр Німеччини аж до 1944 р. на основі 10-літнього порозуміння з марш. Пілсудським. Аж до березня ц. р. здавалося, що Німеччина вважає, хоч ґданська позиція могла вимагати поправок, що ця справа не була ні пекуча ні теж не спричинювала поважного спору. Колиж у березні німецький уряд висунув пропозиції у формі деяких домагань у супроводі пресової кампанії, польський уряд освідомив собі, що незадовго може опинитись перед односторонньою розвязкою, якій мусітиме протиставитись всіми своїми силами. Польський уряд мав перед собою події, що трапились в Австрії, в Чехословаччині і в Клайпеді. В їх обличчі польський уряд не згодився на німецький погляд і зі свого боку висунув думки у справі можливої розвязки проблєм, в яких зацікавлена Німеччина.
Польща поробила 23. березня деякі оборонні заходи і вислала 26. березня ц. р. відповідь до Берліна. Я хотів би, щоб палата добре запамятала собі ці дати. В Німеччині кількакратно заявили, що щойно ґарантії уряду Й. К. В. заохотили польський уряд до акції, про яку я згадав. Тимчасом бритійської ґарантії не було перед 31. березнем. Дня 26. березня не було ще балачки про ґарантії навіть перед польським урядом. Недавні події в Ґданську дають основу побоюватись, що в майбутньому планують розвязку ґданського статуту шляхом односторонньої акції, зорґанізованої при допомозі підземної конспірації, щоб поставити перед доконаним фактом Польщу та інші держави. В цих умовинах німецький уряд намагався представити кожну акцію польського уряду у справі привернення ладу, що там істнує, як акт аґресії з його боку. Якби цю акцію підтримали інші держави, їх обвинуватили б за допомогу Польщі, вживаючи сили. Якщо б хід подій був у дійсности такий, як задумано, то — як я вже сказав — члени палати громад зясують собі, що справи не можна б розглядати як льокальної, що торкається прав і свобід мешканців Ґданська, які зрештою не є загрожені під ніяким оглядом, але це викликало б негайно вагітні наслідки, якщо йде про проблєму національного істнування і незалежности Польщі.
Ми заґарантували допомогу Польщі на випадок виразного загроження її незалежности, яке признає вона таким життєвим, що протиставиться йому при допомозі всіх сил народу, і ми непохитно рішені виповнити ці наші домагання. Тому, що — як я заявив — теперішній стан не є ні несправедливим ні нельоґічним, може він евентуально надаватись до деяких поправок. Можливо, що у спокійнішій атмосфері можна було б обговорювати евентуальні поправки. В дійсності полк. Бек сам у своїй промові з 5. травня заявив, що якщо уряд Німеччини кермується двома напрямними, а саме мирними намірами і мирними методами поведінки, тоді можливі всякі розмови. У своїй промові перед райхстаґом дня 28. квітня канцлєр Німеччини заявив, що якщо польський уряд бажає собі довести до нового договору у справі взаємин з Німеччиною, то таку думку він радо привитав би. Додав, що всі того роду зобовязання в майбутності мусіли б спиратись виключно на ясних зобовязаннях, що обовязували б обі сторони.
Уряд Й. К. В. здає собі справу з цього, що останні події у Вільнім Місті підорвали довіря та утруднили в теперішній хвилині таку атмосферу, в якій переважав би розум. В обличчі цього положення польський уряд є спокійний і уряд Й. К. В. має надію, що Вільне Місто згідно зі своїми традиціями може знову доказати, як це робило колись у своїй історії, що ріжні національности можуть разом співпрацювати, якщо зазублюються їх дійсні інтереси. Тимчасом маю надію, що всі зацікавлені виявлять, що рішені не допустити до якихнебудь інцидентів у звязку з Ґданськом, які мали б прибрати характер, що могли б загрозити мирові Европи.
Палата приняла заяву премієра голосними і загальними ознаками вдоволення на всіх лавках. Амб. Рачинський був присутній в дипломатичній льожі підчас заяви премієра. 