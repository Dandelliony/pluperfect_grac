Зустрічі

Малий фейлетон
Їх сотні, тисячі. Зустрічаються батьки з синами, що відійшли були багато місяців тому у невідоме, на так дуже ймовірну смерть від кулі червоного пограничника, — і тепер вернулися, засмалені у походах і повні завзяття. Зустрічають ся жінки з чоловіками, що встигли вирватись з розгромлених рядів червоної армії. Знову дружньо стають до праці поруч робітники пера, що разом з німецькою армією вступили на рідну землю і ті нечисленні, яким чудом вдалось спастися від смерти у большевицьких тюрмах.
Та може найбільш зворушливі — зустрічі інші. Вони були тут, між нами, працювали в радіо, в Спілці письменників, у різних установах. Прийшли сюди до нас мовчазні, стримані, з якимось нерозгаданим смутком в обличчях, однак блиск їхніх очей нераз, серед розмов на поточні теми, відкривав на хвилину заслону з їхніх облич. Деякі з них заговорили у замкненні чотирьох стін, щоб потім знову накласти на обличчя маску. Були й такі, що не могли уже довше терпіти і відкрито, нерозважно кипіли гнівом. Цих дехто вважав навіть небеспечними...
А тепер ми зустрічаємо їх між нами! Тиснемо одні одним руки, дивимось одні одним у вічі з прекрасним почуванням, що ми рідні, найближчі.
Ось одна з таких зустрічей.
Всі ми знали його, як того, хто ніколи не викривлював собі уст російською мовою, як того, хто навіть нас, галичан, остерігав перед мовними москалізмами. Ми, звичайні громадини, не знали про нього нічого більше.
— Ви тут залишилися? — питає його знайома.
— А хіба ви думали, що я мігби бути не тут? — Каже він у відповідь, і його радісні очі сіяють.
Йдуть разом по вулиці, почуття спільно переживаного щастя замикає їм уста.
— Куди вам дорога? Де працюєте? — 1 питає врешті знайома.
— Ось сюди. Працюю там, де працював дотепер.
М. С. 