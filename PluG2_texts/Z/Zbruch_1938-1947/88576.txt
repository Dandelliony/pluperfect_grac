◦ ◦ ◦ ◦

Сьогодні затемнення від 19.40— 5.00. Летунська тривога: 3 гудки продовж хвилини. Сполох: однохвилинний гудок. Тривога по сполосі: Три гудки продовж хвилини.   Нова адреса. Військова Управа подає до відома, що бюро Окружного Уповноваженого на Львів—округу перенесено з вул. Академічної ч. 28 на площу Смольки 5/І., тел. 267-95.   Стара білизна. Комісія Допомоги, при вул. Зигмунтівській ч. 4 (побіч Дирекції Залізниць) просить ласкаво приносити стару білизну на пеленки для дітей, які є по Дитячих Яслах у Львові.   Вища Образотворча Студія. Ректорат Вищої Образотворчої Студії повідомляє, що студія знаходиться в Тиличі, біля Криниці. Ширші інформації будуть подані по Великодні.   До Громадян м. Львова. Комісія Допомоги населенню Львова закликає Громадян-Українців складати святочні дарунки для полонених, евакуованих і всіх найбільше потребуючих. Побажані харчі, як: печиво, цукор, солодощі, овочі, цибуля, часник, папіроси та інше, а також одіж. Святочні пачки просимо складати вже в приміщенні Допомогової Комісії при вулиці Зигмунтівській ч. 4. Ми певні того, що громадянство зрозуміє наш заклик і саме тепер сповнить хоч частинно не тільки свій гуманний, але й національний обов'язок.   Суспільна Опіка. Український Центральний Комітет — Відділ Суспільної Опіки переніс своє приміщення з вул. Словацького ч. 18 на вул. Паркову ч. 10, І-ий поверх, кімн. ч. 17 і продовжує свою діяльність у ділянці допомоги в усіх найпекучіших потребах. Установи замкненої суспільної опіки діють нормально.   Комунікат Ланки Копаного М'яча Референтури Тіловиховання УЦК. Львів, 16 квітня. Ланка Копаного М'яча Р.Т. УЦК доводить до відома всім спортовим товариствам Кругу Першунів, що в Томину неділю, 23 квітня ц. р., розпічнуться нормальні розгривки за першенство, згідно з розісланим термінарем ігор, з тим, що не відбуті в дні 9-го квітня ц. р. перші змагання розіграються після закінчення першої рунки розгривок. Аналогічно, слід розпочати провести по областях змагання копаного м'яча за першенство области.   Львівські вісті 