Вечір українського співу й музики в Берліні

Каранович, Сушко, Антонович і Старицький концертували в залі Баха
Берлін, у липні.
По репрезентативному концерті в Ґраці, завітали наші віденські мистці співу й музики до столиці Великонімеччини. В суботу, 11 липня улаштував "Ноус" (Націоналістична Організація Українських Студентів Великонімеччини) "Вечір українського співу й музики", в якому взяли участь: піяністка п-ні Дарія Каранович, сопран: Ольга Сушко, баритон: Мирослав Антонович і тенор: Мирослав Старицький. Акомпаніювала п. Наталія Ляхович. Відому у берлінському мистецькому світі залю Баха виповнила українська й чужинна публика. В перших рядах бачили ми представників громадського, наукового й художнього життя нашої кольонії в Берліні. Науковий світ репрезентували: проф. І. Мірчук, проф. З. Кузеля, мґр. Ольхівський та інші. Художні кола заступали письменники з Юрієм Косачем й співробітники та кореспонденти української преси в Берліні та в краю. Серед чужинців занотували ми приявність редактора софійського щоденника "Днес", п. Крстева, кореспондента софійського інформативного щоденного часопису "Вечер", п. Ґарчева, представників голяндської, норвежської, словацької й білоруської колонії в Берліні.
Концерт розпочав відомий у львівському світі молодий баритон, заанґажований під теперішню пору державною оперою в Лінці, п. Мирослав Антонович. Цей дійсно наділений мистецьким голосом співак виконав: "Степ" — Степового, "Кряче ворон" з опери "Полонянка" — Стеценка й "Ой, Дніпре, мій Дніпре" — Лисенка. В другій точці першої частини концерту виступила славнозвісна з концертів у львівському радіо п. Ольга Сушко. Вже сама тільки поява симпатичної співачки в гармонійному народному строю викликала бурю спонтанних оплесків. П. Ольга Сушко відспівала: "Розвійтеся з вітром" — Степового, "Як би мені, мамо, намисто" — Лисенка й "Садок вишневий" — Лисенка. Високий рівень голосу й зразкова, ніжна інтерпретація пісень полонили публику.
Далі співав також не чужий львівській публиці тенор Мирослав Старицький, який запродукував: "Засумуй, трембіто" — Нижанківського, арію Андрія з опери "Тарас Бульба" — Лисенка й "Надії" — Леонтовича. Старицький зробив своїм ніжним, ліричним тенором дуже глибоке вражіння на слухачів.
Першу частину концерту закінчило фортепіянове сольо п-ні Дарії Каранович. Наша відома піяністка виявила у своїх трьох точках програми, тобто у "Прелюдіях" — Барвінського, в "Малій суїті" — Нижанківського й в "Картинці з Гуцульщини" — Колесси. Художній хист, повне опанування техніки й глибоке вчуття у відіграні твори. Вдячна публика нагородила піяністку довгими й рясними оплесками.
Друга частина "Вечору української музики й співу" розпочалась "Прелюдіями" — Ревуцького у виконанні п-ні Д. Каранович. Згодом тенор М. Старицький відспівав: "Черемоше" — Людкевича й пісню Левка з "Наталки Полтавки". На невгомонні оплески й домагання залі, Старицький заспівав, як наддаток, народну пісню "Ой, бре море, бре". Дві пісні у виконанні Ольги Сушко: "Я жду тебе" — Косенка й "Не стій, вербо" — Лисенка, зустрілись зі спонтанною овацією слухачів і побажанням наддатків. У відповідь на безконечні оплески співачка заінтерпретувала народну пісню: "Як би мені черевички". Далі М. Антонович пописувався "Гетьманами" й "Безмежним полем" — Лисенка. Останню пісню співак повторив на домагання слухачів.
На кінець багатої програми збірали лаври п. п. Антонович і Старицький в дуеті Андрія й Остапа з опери "Тарас Бульба" — Лисенка. Зворушена публика примусила співаків відспівати кінцеву пописову партію дуету; публика дякувала довгими хвилями оплесків за концерт, який дав їй рідку нагоду почути українську пісню й музику на чужині.
Ґогос. 