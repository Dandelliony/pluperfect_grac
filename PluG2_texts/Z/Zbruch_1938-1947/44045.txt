От так собі...

Малий фейлетон
Така маленька, гарненька, чепурненька польська книжечка. На обгортці двірок, перед двірком повіз — хтось до того двірка приїхав. Хтось гостеві вибігає з дверей назустріч. Розгорнув руки: "А-а! Вітаємо!"
Гарна книжечка, невинна, як десятилітня дівчинка. Читаю: "Лист з ліса", "Дукач пана начальника", "Панна Дзідзя", "Асентерунок у кухні", — нариси з великої війни. Деякі навіть гарні. Дуже гарні. Аж нараз на сторінці 49: "Гострі блискавки, одна скоро по другій, щораз більше бентежили виднокруг, показуючи напереміну то брутальні контури поблизької православної церкви, то знов достойні, згорблені від старости стіни з модерева збудованого костелика на горбку".
Ось, воно як! Коли церква, то брутальна, а коли костел, то хоч він і горбатий, а все ж таки достойний. З того висновок простий: бурити, руйнувати й палити отсі брутальні церкви!
Така гарненька, чепурненька, маленька книжечка, невинна, як дівчинка десятилітня.
А її автор?... Ст. Василєвскі.
Не Базилєвскі і навіть не Васілєвські, а прямо Василєвскі, від якогось нашого таки Василя.
Есха. 