◦ ◦ ◦ ◦

Премієра у "Веселому Львові". В суботу, 4-го березня, в год. 18. Театр Малих Форм "Веселий Львів" дає премієру нової веселої програми п. н. "Це тобі і мені". У програмі нові скечі, пісні, танки. Дириґент: А. Адаманів, Балетмайстер: К. Янушківський. Декорації: Еко. Мистецький керівник: Зенон Тарнавський. Дальші вистави в неділю, 5. березня, в год. 15-ій і 18-ій, у вівторок, 7-го березня, в год. 18-ій, в середу, 8-го березня, в год. 18-ій і в четвер, 9-го березня, в год. 18-ій. Передпродаж квитків в касі театру щоденно в часі від год. 10-ої до 14-ої та від 16-ої до початку вистави. В неділю каса театру працює ввесь день.   Українські радіопередачі. Сьогодні, в четвер, 2-го березня, в часі від год. 17.15 до год. 17.45 передача ліричних і жартівливих народних пісень у виконанні мішаного та жіночого хору під керуванням Євгена Козака та бандуриста Зиновія Штокалка. — У п'ятницю, 3-го березня, теж у часі від год. 17.15 до 17.45 концерт української камерної музики. У програмі фортепіянне тріо а-моль Василя Барвінського у виконанні Романа Савицького (фортепіян), Марка Лепкого (скрипка) і Петра Пшенички (віольончеля).   Сходини лікарів. Чергові сходини Кружка лікарів Українського Медично-Санітарного Об'єднання Праці при УЦК у Львові відбудуться в п'ятницю, дня 3-го березня ц. р. в залі Української Лікарні, вул. Петра Скарги ч. 4 в год. 18-ій. Денний порядок: 1. проф. д-р Б. Андрієвський: "Бльокада сенсорних корінців, як метода боротьби з раковими болями" — реферат. 2. Лік. асист. З. Боднар: "Одночасна парціяльна ресекція шлунка і печінки з приводу рака шлунка" — демонстрація хворого.   Музей гіґієни. Музей Гіґієни Психотехнічного Закладу міста Львова, Гандельсштрассе 4, II. пов., відкритий щоденно від год. 9—12 і від 14—16, в суботи, неділі і свята від год. 9—12. Ціна квитків 2 зл. від особи, для молоді і військових 1. зл. за особу. Музей повинні відвідувати широкі шари громадянства, а зокрема батьки, вчителі, виховники і школи.   Виплата стипендій. Реферат Допомоги Високошкільній Молоді УЦК подає до відома студентам-стипендистам львівських високих шкіл, що виплата стипендій за місяць березень 1944 р. відбуватиметься в днях від 1-го березня до 4-го березня за таким порядком: 1-го березня — студентам медицини; 2-го березня — студентам політехніки; 3-го березня — студентам ветеринарії і агрономії; 4-го березня — студентам богословії, фармації, лісового відділу і театральної студії. Стипендії виплачуватиметься в Рефераті ДВМ, Львів, вул. Семінарська 18, партер направо в годинах від 10—14 (в суботу, від 10—12). Треба принести зі собою студентську виказку, індекс і виказку ОПУС-у.   Внесення про сировину для млинів. Львів, 1-го березня. Всякі внесення млинів, що працюють на замовлення і на заміну, про приділ заліза, цементу, дерева для направок, якісної бензини, пальних і погінних матеріялів, смарових, шовкової гази і волокняних матеріялів, треба відтепер подавати до приналежної Окружної Групи Ремесла. Подавання внесень безпосередньо до Обласної Групи Ремесла, або до Союзу Цехів харчового ремесла тільки продовжує полагодження справи. Внесення про приділ сировини опініює надмайстер цеху мельників. Конечність приділу треба у внесенні докладно умотивувати. В кожному випадку до внесень треба долучити докази запотребування залізних тягарців і одержання в минулому році погінних матеріялів і смаровил. Окружна Група Ремесло подає ці внесення до дальшого залагодження приналежним урядам. Внесень про сировину не треба подавати до Відділу Прохарчування й Хліборобства в окружному старостві, до окружного агронома (Крайсляндвірт), до окружного млинарського майстра і до Обласного Союзу з господарки збіжжям і пашею. Шовкову газу і технічні волокняні матеріяли можна купувати в спеціяльних фірмах розподілу, признаних Урядом Господарювання волокняними товарами. Докладний список цих фірм подамо в найближчому часі.   Львівські вісті 