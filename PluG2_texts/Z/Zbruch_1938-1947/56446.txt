Теперішній стан обезпечень у Галичині

"Держстрах" — єдина уповажнена обезпеченева установа
Львів, 21 вересня.
Перед німецько-польською війною існував на наших землях у межах бувшої Польщі примус обезпечення будинків від вогню. Крім того повітові соймики могли ухвалити теж примусове обезпечення господарських движимостей. Це примусове обезпечення виконувала державна установа, а саме Загальне Заведення Взаємних Обезпечень (Повшехни Заклад Убезпечень Взаємних, ПЗУВ) у Варшаві через свої воєвідські та повітові інспекторати. На терені Галичини діяло ще від австрійських часів українське Товариство Взаємних Обезпечень "Дністер", в якому українці могли обезпечувати свої будинки від вогню, бо за б. Австрії не було обезпеченевого примусу. Хоч польська влада признала Т-ву "Дністер" право Убезпечувати 1/3 будинків, то однак внаслідок різних труднощів і шикан зі сторони ПЗУВ, мусіло воно зректися тої частини обезпечень в заміну за невелику рекомпензату в формі 10% реасекурації. Т-ву "Дністер" полишилося тільки добровільне обезпечення від крадежі і влому та засівів від граду. Обезпеченням життя займалося українське обезпеченеве Товариство "Карпатія". Крім того діяли на наших землях філії різних польських та заграничних обезпеченевих товариств.
З приходом большевицької влади справа обезпечень основно змінилася. Всі приватні обезпеченеві товариства, а також відділи ПЗУВ перейшли на власність держави. Їхній портфель перейняла большевицька державна установа т. зв. "Держстрах". Свою діяльність виконував "Держстрах" у двох напрямах, а саме 1) примусового обезпечення: будинків від вогню, транспортових засобів і живого та мертвого інвентаря, 2) добровільного обезпечення будинків від вогню та худоби понад примусову норму до висоти дійсної вартости, і життя на випадок смерти та нездібности до праці в наслідок нещасливих випадків.
Після прогнання большевиків з території Галичини видала Управа міста Львова дня 28 серпня 1941 р. розпорядок, що "Держстрах" має відновити свою діяльність у всіх відділах та назначила нову Управу, яка складається з б. членів Дирекції "Дністра" і "Карпатії". Цей розпорядок затвердив Уряд Губернатора Галичини дня 13 серпня 1941, а письмом з 2 вересня 1941 р. наложив на теперішню Управу обов'язок переводити обезпечення в такім самім об'ємі, як це було за большевицької влади. В цей спосіб має тепер на терені Галичини обезпеченевий монополь тільки Державне Забезпечення "Держстрах" у Львові, яке виконує ці обов'язки через давні Обласні Управи і Районні Інспекції. Всі інші товариства обезпечень, які діяли перед вереснем 1939 р. на терені Галичини, не можуть тепер виконувати цієї діяльности. Вони всі є ще знаціоналізовані і привернення їм приватного характеру може відбутися тільки шляхом розпорядку Генерал-Губернатора. Отже заключування обезпечень з іншими обезпеченевими товариствами є правно неважне. 