Нарада музичного активу України

14 травня закінчила свою роботу нарада музичного активу України, яка тривала три дні.
Директори філармоній, творчі працівники концертних організацій, які виступали в дебатах, піддали різкій критиці роботу управління в справах мистецтв при РНК УРСР. Величезна сітка різних музичних закладів, створена в республіці за останні роки, величезні можливості розвитку музичної культури використовуються далеко недостатньо.
В 1940 році уряд УРСР вказав на ряд істотних хиб у керівництві концертними організаціями. Однак і тепер становище майже не змінилося. Триває безплановість в організації концертів, існують всякі "дикі" колективи, які насаджують халтуру. Незадовільно працюють філармонії. На місцях самовільно створюються і ліквідуються колективи. Так, наприклад, Вінницька філармонія самовільно ліквідувала хорову капелу і створила слабу опереточну групу. Таких прикладів багато.
Мало уваги приділяло управління і питанням репертуару.
Справедливі також докори працівників естради, які виступали на нараді. Управління майже не звертало уваги на розвиток цього роду мистецтва.
На нараді виступив заст. голови РНК УРСР т. Ф. А. Редько.
Учасники наради прийняли тексти привітальних телеграм товаришеві Сталіну і тов. М. С. Хрущову.
(РАТАУ). 