◦ ◦ ◦ ◦ ◦ ◦ ◦ ◦ ◦ ◦

Бюрова праця. Негайно треба до бюрової праці дівчат у віці 18—25 літ. Вимагана середня освіта, щонайменше 7 ґімназійних та частинне знання німецької мови. Передумовою — добрий зовнішний вигляд. Зголошення: Реферат опіки над робітниками, Львів, Семінаріюмштр. ч. 18 (давніше Словацького).
Відбудова лікувальних місцевостей і туристичного терену над Прутом. Надвірна, Ланчин, Делятин, Дора, Яремче, Ямне, Микуличин, Татарів, Ворохта — ось назва місцевостей, в яких розвинувся лікувально-живцевий і туристичний промисл. Большевики довели його до упадку, а воєнні дії причинилися до пошкодження готелів, віль і інших уладжень. Німецька влада взялася за відбудову тієї ділянки господарського життя. Вже в цьому році наладнано кілька пенсіонатів, призначуючи їх на відпочинок для війська й урядовців. Улаштовано наново два готелі в Ворохті, куди після відбудування віядукту в Яремчі й залізничих мостів, доїздять уже поїзди. Нова зима буде першим сезоном цих двох найкращих лікувальних місцевостей.
Удосконалення птахівництва. Тепер провадиться у Бережанщині вишколювання повітових інструкторів плекання курей. З місцевих порід визнано за найбільше відповідну в нашому краю "кармазини"; їх плекають в ряді сіл округи, як Вербів, Котів, Лучинці та інші. З Голяндії спроваджено сюди кури "леґґорни".
Плекання шовкопрядок. У Бережанщині розвивається культура плекання шовкопрядок. Зареєстровано 39 господарств, де створено гнізда плекання коконів. Здача коконів відбувається в спеціяльному збірному пункті.
Вугілля, дрова й бараболі для львівських ремісників. Забезпечення на зиму — це тепер найважніше питання, якого відповідна розв'язка залежить не лиш від міродатних чинників і точної достави континґентів, але також від того, щоб населення пристосувалося до вказівок про оголошення запотребування й відповідно виповнило всі формальності. Окружна Ґрупа Ремесло (Крайсгруппе Гандверк) взяла на увагу справу засоблення ремісників і їх родин у дерево, вугілля й бараболі; в тій справі закликає вона львівських ремісників, щоб негайно зголосили запотребування на дерево й вугілля та щоб склали бараболяні картки. Зогляду на те, що львівське ремесло уявляє собою великий апарат, працю при організації найкращого полагодження формальностей і справної акції поділено поміж Окружну Ґрупу й старшин цеху в той спосіб, що ремісники й працівники поодиноких професій мають складати картки у старшини даного цеху. Цехові старшини складають картки ремісників разом зі списком працівників і їх родин в Окружній Ґрупі. Власники верстатів і підприємств повинні зголошуватися у цехмайстрів і складати дійсні дані про кількість зайнятих працівників і членів їх родин. Закриття списка зголошень буде в суботу 17 X. в год. 12-ій в полудне. Пізніші зголошення не будуть брати під увагу; тому в інтересі працівників підприємств і верстатів є якнайшвидше зложити карти у цехового старшини даної професії, щоб у такий спосіб приспішити розділ бараболь.
Гуцульський балет у Перемишлі. Український гуцульський балет з Коломиї гостив недавно з окремим концертом у Перемишлі. Там відбулись два виступи цього балетного ансамблю, якого мистецьким керівником є балетмайстер Ярослав Чуперчук; один у залі кінотеатру "Скала", другий в українському Народному Домі. На першому виступі був присутний окружний староста Павль і його заступник Ґербіґ. Оба виступи тішились великим успіхом приявної публики, яка нагородила танцюристів численними сердечними оплесками. Гуцульський балет виступить у найближчому часі в Ярославі. Про виступи гуцульського балету в Перемишлі помістив похвальну нотатку львівський німецький щоденник "Лємберґер Цайтунґ".
Перебудова львівських вулиць. Львів відновлюється поволі, але систематично. Сліди знищення, які залишили по собі большевики, затираються з місяця на місяць. Зокрема середмістя покращало завдяки віднові кам'яниць та крамниць, а передусім завдяки виглядові крамничних вистав. Тепер відбувається направа вулиць у різних відтинках міста. Літом упорядковано вул. Сикстуську, на якій знівельовано глибокі ями, що їх поробили бомби підчас воєнних дій, також вул. Каспійського. Тепер робітники працюють при направі Фюрстенштр., де укладають і доповняють камінну кістку, далі при вул. Коперника, Адольф Гітлєр Рінґ, на Ринку, при вул. Личаківській і багато інших. Направа відбувається не лиш у Львові, але й на підльвівських шляхах. Там працює більший робітничий апарат і багато машин. 