— Повідомляю мої клієнтки. — Справа австрійських передвоєнних поліс. — 6.000 нових будинків. — Страшне вбивство і самогубство в Зимній Воді. — Самогубство в поїзді. — Вбивник священника перед судом. -- Подружжа канцлера Шушніґа.

— Повідомляю мої П. Т. Клієнтки, що я вернулася з Відня і привезла найновіші моделі весняних суконь, комплєтів, плащів і костюмів. Остаповичева, робітня жіночих одягів, Малецького 10, II. пов., 644 1-2
— Справа австрійських передвоєнних поліс. Всі посідачі австрійських передвоєнних поліс повинні подбати, щоб їх претенсіі не пропали. В Самборі повстане тимчасовий комітет, який вживатиме всіх заходів, щоб польський уряд переговорив з німецьким урядом по прилученні Австрії до Німеччини у справі австрійських обеспеченевих поліс. Реєстрацією поліс займається покищо Антін Мащак у Самборі при вул. кс. Єдлінського ч. 2, II. пов.
— 6.000 нових будинків. З оголошених даних Головного Статистичного Уряду виходить, що минулого року викінчено 6.029 нових будинків і 557 надбудівок. У нових будинках є  23.225 помешкань. Загальне число кімнат у нових будинках сягає 64.707. В нових надбудівках є 1.294 помешкань та 2.909 кімнат. Минулого року почали будову 6.330 мешкальних будинків і 781 надбудівок.
— Страшне вбивство і самогубство в Зимній Воді. В понеділок вранці 43-літній купець Франц Барановський в Зимній Воді застрілив свою 35-літню жінку Владиславу, 9-літнього сина Войтіха і 7-літню Яніну. Опісля написав на стіні кровю, шо вбив свою родину тому, що на 1. квітня  визначено ліцитацію. Вбивства допустився тому, щоб по продажі  крамниці та уладження на ліцитації його найближчі не опинилися без засобів до життя. Після того сам намагався скінчити самогубством. Сусіди почули стріли і заалярмували поліцію. Барановського вдалося відрятувати. Його відвезли до львівського шпиталю, де перевели теж операцію. Слідчий суддя видав приказ арештувати Барановського і тому при його ліжку сидить поліційний аґент.
— Самогубство в поїзді. На стації у Краснім відкрили, що в кльозеті повісився подорожний О.Задорович зі Сокоринець, пов. Копичинці. Слідство виявило, що О.Задорович вертався від одного з лікарів зі Львова і що нездужав на грудну недугу.
— Вбивник священника перед судом. У Познані почалася в понеділок 21. ц. м. розправа проти 40-літнього Вавжиньца Новака, який застрілив минулого місяця кс[ьондза] Штрайха в Любоні коло Познани підчас богослуження. Крім того акт обвинувачення закидає Новакові намагане вбивство паламаря Кравчинського. Новак походить із Великопольщі та є будівельним робітником. Акт обвинувачення каже, що Новак допустився злочину з ненависти ло католицької Церкви і духовенства. Новак був двома наворотами жонатий і має з першого подружжя 11-літнього сина. Під час світової війни попав у російський полон, звідкіля втік, але під час польсько-большевицької війни попав у большевицький полон, де – як каже – засудили його на розстріл. Від смерти врятував його польський комуніст і допоміг йому втікти до Польщі. У війську дослужився ступеня «сержанта». На розправі поводився спокійно.
— Подружжа канцлера Шушніґа. Преса всього світу принесла звістку про шлюб останнього австрійського канцлера Шушніґа з графинею Чернін. Якби не похід на Відень, ніхто не звернув би навіть уваги на те, чи Шушніґ уже оженився чи ще не розвівся. Шушніґ мав намір оженитися ще минулого року, але проти його подружжя виступило духовенство. Перше подружжя графині Чернін було нещасливе, вона мала двоє дітей. Коли дістала повільний розвід, архієпископ з Лінцу Ґольфнер заявив Шушніґові, що він як голова католицької держави не може женитися з жінкою, яка має тільки світський розвід. Церква відмовила їй церковного розводу, зазначивши що не робилаб труднощів Шушніґови, якби він був приватною особою На це Шушніґ заявив, що візьме шлюб на другий день після того, як скінчить своє урядування канцлера. Він дотримав слова. Гітлер прискорив його бажання. Ґрафиня Чернін фон Шуденіц-Морзін належить до одного із найславніших австрійських аристократичних родів. Вона має 34 роки, рідка красуня, прегарна піаністка. Її чоловік ґраф Леопольд Фуґґер обвинувачував у свій час архикнязя Максиміліяна, брата цісаря Карла, що розбив його родинне щастя. Шушніґ стратив жінку в автомобілевій катастрофі у 1935 р., мав намір тоді стати ченцем. Від цього кроку стримала його графиня Чернін, підтримуючи його у щоденній праці. Її подружжя з Шушніґом це акт великого обостороннього захоплення. 