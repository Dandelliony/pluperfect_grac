◦ ◦ ◦ ◦ ◦

"Письменники Шевченкові". Завтра, в суботу, 28-го березня, в 7-ій год. вечора Спілка Українських Письменників при Українському Центральному Комітеті у Львові влаштовує в залі Літературно-Мистецького Клюбу (вул. 29-го Червня ч. 10) урочистий концерт під гаслом "Письменники Шевченкові". В концерті беруть участь: д-р М. Шлемкевич із доповіддю на тему: "Філософія родини у творах Т. Шевченка", письменники О. Гай, С. Гординський і М. Матіїв-Мельник із читанням власних творів, присвячених Шевченкові, артистка Українського Театру Л. Кривіцька, солістка Л. Німців, музичне тріо у складі: Р. Савицький (фортепіян), Р. Криштальський (скрипка) та П. Пшеничка (віольончеля) і вокальний квартет під керуванням О. Курочка. Запрошення можна набути в Клюбі в дні концерту від 5-ої год. вечора.
Ювілей Лисенка в радіо. Сьогодні, в п'ятницю, 27-го березня, в часі від год. 18.15 до 19-ої Львівська радіовисильня передає 6-ий із черги концерт, присвячений композиційній творчости Миколи Лисенка. Виконана буде опера-хвилинка "Ноктюрн". Виконавці: Марія Сабат-Свірська (панна з трояндою), Софія Гаврищук (вакхантка), Люба Німців (цвіркун), Евгенія Ласовська (цвіркунка), Рута Темницька (покоївка), Лев Рейнарович (офіцер). Музичний провід і фортепіянний супровід: Мар'янна Лисенко. Конферансієр: Микола Мартинюк.
Святочні виїзди. З огляду на те, що в теперішній воєнний час залізниця мусить виповнити свої окремі, важливі завдання, слід відмовити собі цьогорічних Великодних виїздів щоб її непотрібно не обтяжувати.
Приготування до боротьби з туберкульозою. Відділ Здоров'я в Головному Відділі Внутрішнього Управління Уряду Генерального Губернаторства улаштовує в днях від 23-го до 27-го березня конференцію над умовинами боротьби з туберкульозою на терені Генерал-Губернаторства. В нарадах візьмуть участь теж учені з Райху. Першим конкретним вислідом з'їзду буде створення Відділу Боротьби з Туберкульозом в Генерал-Губернаторстві (Туберкульозенаусшус фір дас Геверальгувернемау). Його завданням буде обдумати методи і їх реалізацію в поборюванні небезпечної недуги. 