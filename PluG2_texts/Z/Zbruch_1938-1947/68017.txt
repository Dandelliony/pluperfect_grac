Чи справді нема людей до громадянської праці?

Коли спитаєте якогонебудь громадянського діяча, яка найбільша перешкода в організаційній праці на його терені, відповість вам без сумніву: замало людей.
Без сумніву, після червня  1941 р. залишилося в деяких місцевостях мало людей, здатних до громадянської праці, але тієї недостачі не слід ґенералізувати. Траплялося нераз в тій чи іншій місцевості, що становище голови якогось товариства було слабо обсаджене, мовляв: годі на його місце знайти когось кращого. Щойно коли голова уступив і не залишалося нічого іншого, як вибрати на його місце когось іншого, часто виявлялося, що новий голова ліпший від давнього — що просто ніхто дотепер не звернув на нього уваги.
Виходить, що недостача людей часто лише сповидна, що в багатьох місцевостях є цінні людські резерви, які треба вміти знайти. Про це мав я нагоду переконатися, працюючи на становищі організаційного референта при УДК в Л. Було це більша місто, де жило тоді кілька соток українців зі старої — наддніпрянської та нової — галицької еміґрації. Людей було доволі, але рук до праці постійно не ставало. Чи треба було урухомити УОТ або обєднання праці, чи обсадити яке місце в самому таки УДК, постійно доходили ми до висновку, що в Л. нема більше людей до громадянської праці — і годі.
Аж одного дня прийшов обіжник з організаційного відділу УЦК з дорученням, щоб організаційні референти опрацювали листи людей, здібних до громадянської праці, заанґажованих в організаційному житті та незаанґажованих. Щоб виконати якслід наказ, я позичив від фінансового референта спис членів УДК та перейшов його дбайливо, прізвище за прізвищем. При тому ствердив я зі здивуванням, що в Л. є більше працездатних людей, ніж це я собі уявляв, що шукаючи кандидата на обсаду того чи іншого громадянського становища я переходив у думці лиш вузький круг людей, яких постійно зустрічав у громадянському чи товариському житті. Тимсамим виявилося, що поза тим кругом було в Л. чимало інших людей, здібних до громадянської праці, і то між моїми знайомими. Очевидно — багатьох членів УДК не знав я особисто, тому запитав про них людей, що їх знали; ось так знайшов я ще чимало працездатних громадян. Копія листи, яку ми вислали до УЦК, стала цінним засобом при дальшій праці нашого УДК. Ми мали добру специфіковану евіденцію людської резерви для дальшого розгортання нашої праці: ми знали, хто надається до загально організаційних завдань, хто може опрацювати відчит, на кого можна рахувати при плямуванні мистецької імпрези і т. д.
Перевести таку евіденцію в Л. було легко, бо це була лише еміґрантська кольонія, зложена з кількох соток осіб. Але для галицького УОК, на якого терені живе кількасот тисяч українців, це куди складніше завдання: організаційний референт переведе його скоро й добре лише при співпраці громадянства.
Громадянин, який чується на силах взяти активну участь в організованому житті, свідомий громадянського обовязку, не чекатиме, аж його "відкриє" організаційний референт УOK чи Делеґатури; він сам зголоситься і скаже, в якій ділянці бажав би працювати.
Перед 1939 р. це було б не таке просте. Згідно з тодішнім добрим тоном не годилося самому висувати себе у громадянському житті. Треба було ждати, аж хтось поставить громадянина, охочого до праці, в кандидати до виділу того, чи іншого товариства; треба було кілька разів відмовлятися, чекати принуки — як за столом на празнику. Тепер те все зайве. Становище голови чи хоча б члена виділу нашого довоєнного товариства уважали в першу чергу почестю, — а до почести не лицювало самому зголошуватись; але референт УОК, чи муж довіря обєднення праці — це вже не почесть, а громадянське становище. В нашій теперішній сцентралізованій організації нема почестей, є лише праця й обовязки — і до праці може зголоситись кожна, і найскромніша людина.
Може? Не лише може, але й обовязана. Коли ж того не робить, тоді на інших спадає обовязок звернути організаційному референтові УОК увагу на людину, яку треба використати у громадянській праці. Ось так можна дати нашому організованому життю те, чого йому найбільше треба, від чого залежить його рівень та розмах.
Б. Галіт 