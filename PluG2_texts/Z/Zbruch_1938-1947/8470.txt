Ще один жмут вісток. 

(Від нашого париського кореспондента.)
З широкої реляції нашого париського кореспондента про вбивство полк. Коновальця вибираємо те, чого ми не подавали — Ред.
Після приїзду до Ротердаму.
Полк. Коновалець прибув до Ротердаму з Берліна 23-го травня і заїхав до готелю "Сантраль". Він мав при собі одну велику валізу і три малі та машину до писання. В готелевій кімнаті він поставив хрест на нічному столику та поклав піжаму на ліжко. Готелева служба переказує, що він був дуже схвильований і ходив яких десять хвилин туди і назад по коридорі готелю.
Паніка на вулиці.
Після вибуху бомби, що розірвала полк. Коновальця, на вулиці повстав нечуваний переполох. Люди втікали. Кельнер ресторану "Атлянта" звернув увагу на якихсь ще двох типів, що наче у відповідь на гук експльозії заявили преспокійно по німецьки із сильним чужинецьким акцентом платити рахунок кажучи до себе: "Єцт вірд ман зеґен, вас вірд гешеґен, вен ес кріґ ґібт"...
Дружина полк. Коновальця пізнала тлінні останки.
Завізвана телєґрафічно із Риму прибула літаком до Ротердаму 27-го ц. м. дружина покійного п. Ольга Коновалець. Голяндська преса зі словами справжнього співчуття описує сцену пізнання тіла вбитого мужа. Комісар поліції плакав, як мала дитина.
Похорон.
Похорон відбувся в Ротердамі 28-го ц. м. в год. 11. вранці. Похоронний обряд відправив місцевий католицький священник. За труною ступала дружина покійного, литовський консуль, ген. Курманович і представник голяндської поліції.
Голяндська преса.
Голяндська преса подала світлини вбитого, фотографії готелю, ресторану та пляни вулиць, де відбувся атентат. Подала також біографію полк. Коновальця. Її тон дуже прихильний українській справі, при чому ця преса обговорює політичні проблєми України.
Слідство.
Француські, англійські та німецькі детективи працюють на спілку з голяндською поліцією, щоб остаточно вияснити це таємниче вбивство, якого жертвою впав командант СС, полк. Евген Коновалець. У Голяндії це вбивство викликало велике обурення — бо це нечуваний випадок в їі історії. Українська еміґрація в Парижі уладжує в найближчу неділю заупокійну Службу Божу в греко-католицькій церкві св. Юліяна Убогого.
Ю.Студинський.     