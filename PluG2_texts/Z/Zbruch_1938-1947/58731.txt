◦ ◦ ◦ ◦ ◦

Як користати з залізниці? Ті, що хочуть користати з переїзду залізницею, мусять передусім подбати про дозвіл на переїзд, який видає дирекція залізниць при вул. Зигмунтівській ч. 1. Без такого дозволу не можна купити білету на стації, а тим самим їхати залізницею.
Важне для господинь. Відкрито цілий ряд м'ясарських крамниць, в яких крім приділовогої м'яса на картки, продається теж без купонів всякі побічні м'ясні продукти, як мозок, ніжки, голови, язики. Ціна на відпадки низька, за те мають вони велику відживну вартість і дають змогу нашим господиням збільшити різноманітність страв.
Їжмо риби! Крамниця Централі продажі риб (Фішферкауфецентралє) на розі вул. Академічної та Зіморовича продає всякого роду риби: морожену, вуджену й сушену на харчеві картки, витинаючи при цьому купони, призначені на м'ясо. Товар можуть брати покупці з усіх дільниць, без уваги на приналежність до районової крамниці. Наші господині повинні користати з риб через те, що вони мають багато відживчих складників. З цих риб можна приладжувати всякі страви.
Направа накривал. Останніми часами повстало багато приватних та кооперативних підприємств і верстатів які займаються перерібкою та відновою знищених накривал. Це важне для господинь в виду близької зими. Нових накривал ці варстати не виробляють.
Ціна на залізо й харчі. Уряд для Зберігання Цін при Губернаторі Дистрикту Галичини зарядив, що на залізо всякого роду й на харчі обов'язують максимальні ціни, устійнені зарядженням із дня 29 січня 1941 р. Їх не можна в ніякому разі підвисшувати. 