◦ ◦ ◦ ◦ ◦

Автобус Львів-Перемишль. Заряд Східної Залізниці (Остбан) завів автобусний зв’язок Львів-Перемишль. Користати з нього можуть виключно німці (Райхсдойче і Фольксдойче). Пункти від’їзду і приїзду у Львові: вул. Маршалківська перед університетом, у Перемишлі: майдан перед вокзалом, їзда в одну сторону коштує 5.35 рм.
Український Театр м. Львова. Театр дає естетичну насолоду, виховує, ставить і розв’язує різні проблеми. Громадянство прислухується і приглядається йому уважно. Учора під час вистави "Батурина", історичної трагедії на 5 дій Б. Лепкого (в сценічній обробці Л. Лісевича) заля Українського Театру міста Львова була битком набита. Ту саму виставу можна оглянути там саме і сьогодні, в неділю 7 вересня в 6-тій веч. Крім того сьогодні, в неділю в 12 год. вполудне відіграють "Наталку Полтавку" І. Котляревського.
Залізниці і нічні перепустки. В справі залізничих і нічних перепусток комунікуємо таке: Залізничих перепусток для приватних цілей покищо не видається. Залізницями можуть користуватися тепер тільки військо та вищі державні урядовці. Нічні перепустки видається тільки у випадках, достаточно умотивованих. Користають з цих документів деякі урядовці та працівники таких підприємств, як газівня, трамвайні інституції, лічниці (лікарі), театри і т. п. Хто дійсно конечно потребує нічної перепустки і може цю потребу умотивувати, хай зголошується до "Поліцайфервальтунг" при пл. Смольки 3. ІІІ. поверх.
Холодний вересень. В останніх днях ми намерзлись і намоклись. Та потішмося тим, що деінде було далеко гірше. В Болгарії гори побіліли від снігу, а в середній Швеції температура обнизилась до 3-ох ступнів нижче зера. В північній Швеції ще нижче.
Філія Банку у Львові. Продовжуючи діяльність Державної Кредитової Каси у Львові, відкриває Емісійний Банк 8 вересня 1941 філію у Львові, Міцкевича 8.
До українських видавництв у краю. Бібліотека Наукового Товариства ім. Шевченка, Львів, вул. Чарнецького 24, просить усі редакції українських часописів і загалом усі українські видавництва пам'ятати про неї й відкладати для неї свої видання та при нагоді передавати їх до Львова. 