Вага доброї і точної статистики

Львів, 27 жовтня.
Начальники громад дістають багато розпорядків і мають багато обов'язків, яких вони не в силі завжди самі виконати. Тому мають вони право покликати різні комісії собі до помочі. І саме з того приводу подекуди є непорозуміння. Часто комісії замість помочі є поліном при нозі начальника громади. Вони виконують часто обов'язки несовісно, статистики подають "приблизно" і т. д. Це все впливає на цілість господарки в селі. Одно розпорядження, виконане недбало або пізно спричинює багато клопоту, а нераз і шкоду для села. Восені і на весну треба було подати площу засівів. Котрі комісії мали точні і правдиві дані про площу засіву, легко і скоро розложили континґент і скоро його зложили. Інші, недбалі комісії вганяли лиш за процентами, думаючи, що нагороди діставати будуть не від дійсної праці, але від пустих паперових процентів, подавали незгідні з дійсним станом площі засіву; сьогодні вони стоять перед великими труднощами при здачі континґенту. Те саме можна сказати про статистику корів і коней.
Тому клопоти, які є по деяких селах, мають своє джерело головно у недбалому виконуванню обов'язків комісіями. Начальники громад мусять пам'ятати, що до різних комісій треба підбирати людей статочних і відповідальних. Одна занедбана справа потягає за собою другу, а відтак за ними іде ціла низка справ зле розв'язаних так, що потім стриму ніхто не дасть.
Тому пам'ятати треба головно при виготовлюванню різних статистик, що не важний відсоток, але правда. Надходить новий час засівів. Зачнуться складання нових статистик. Хай комісії щиро поможуть своїм начальникам громад складати ці статистики точно і своєчасно. Точна статистика поможе пізніше справедливо розкладати обов'язки. З другої сторони справедливо наложені обов'язки кожний громадянин виконає точно і своєчасно. Починаймож добру господарку в селі від доброї і точної статистики.
А. А. 