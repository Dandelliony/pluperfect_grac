Збори делегацій західних областей України разом з керівниками КП(б)У і Уряду України

Учора, 19 листопада, відбулись збори делегацій західних областей України — Львівської, Дрогобичської, Тарнопольської, Станіславської, Волинської, Ровенської, Чернівецької і Аккерманської, разом з керівниками КП(б)У і Уряду України.
До 9 години вечора 494 посланці визволеного народу зайняли місця в сесійному залі Верховної Ради УРСР. Вони зібрались сюди, щоб поділитись своїми враженнями про відвідані ними фабрики, заводи, радгоспи, колгоспи, наукові заклади, села і міста Київської, Харківської, Дніпропетровської, Запоріжської, Одеської і інших областей республіки, порадитись як краще донести слово більшовицької правди робітникам, селянам, інтелігенції, про все те, що бачили. Про те, що створили своїми руками робітники, селяни, трудова інтелігенція на землях соціалістичної України за роки існування радянської влади.
Появу за столом президії товаришів Хрущова, Бурмистенка, Гречухи, Старченка, Сеніна, Сердюка присутні зустрічають тривалими оплесками. З усіх кінців залу лунають вигуки:
Хай живе керівник більшовиків України товариш Хрущов!
Хай живе великий вождь і учитель трудящих усього світу товариш Сталін! — товаришеві Сталіну "Ура"!
Збори відкриває заст. голови раднаркому УРСР тов. Старченко.
Виступаючі один за одних делегати розповідають про теплий, гостинний прийом, влаштований їм робітниками і колгоспниками, про високу техніку, якою озброєні фабрики і заводи, колгоспи, про розвиток громадського тваринництва, багатий колгоспний трудодень, культурне і заможне колгоспне життя.
— Пани, поміщики і капіталісти, — говорить тов. Романич (Львівська область), — говорили нам весь час, що освіта приносить зло. Не тільки я, а сотні, тисячі не вірили цьому. І коли я побачив у колгоспах культурні сади, електростанції, мангани, що обробляють поля, я зрозумів, що дає освіта колгоспному виробництву. Вона несе щастя і процвітання народові. Мені б хотілось, щоб усі присутні тут делегати після повернення в свої села розповіли все до дрібниць, все, все, що бачили за всі ці дні — про колгоспне заможне життя, про організацію праці в колгоспах, громадське тваринництво. І головне, щоб ми стали справжніми ватажками за перебудову життя, як це роблять наші старші брати.
Про те, як вчились діти розповідає вчителька Аккерманської школи тов. Попова Евдокія. Навчання в середній і вищій школі було доступне лише дітям купців, поміщиків, капіталістів. В школі заборонялось не тільки вивчати російську мову, але і розмовляти по-російськи під час перерв і після занять. Учні, які розмовляли по-російськи, зазнавали побиття і виключення з школи. Тов. Попова із здивуванням говорить про широкий кругозір дітей, вихованих у радянській школі.
— Учень радянської школи, — говорить вона, — це всебічно розвинута дитина. Ми бачили, як діти працюють в гуртках авіамоделістів, конструкторів, юних натуралістів, музикальних, балетних. Ми докладемо всіх сил до того, щоб використати багатий досвід, нагромаджений радянською школою, для виховання дітей у дусі любові і відданості нашій батьківщині.
— Нічого ми не мали у себе, — говорить т. Ткачук Агаф’я (Чернівецька область), — ні рідної мови, ні преси, ні школи. Все зруйнували румунські бояри. Зате, коли прийшла радянська влада ми за чотири місяці одержали і зробили дуже багато. Ми з допомогою радянської влади знайшли свою рідну мову, організували свою школу, забрали землю у поміщиків і віддали її справжнім господарям біднякам і середнякам. За це велике спасибі комуністичній партії і великому Сталіну. (Всі встають, бурхливі, тривалі оплески в честь партії більшовиків, в честь товариша Сталіна).
— Ми не тільки побували на заводах, в колгоспах і радгоспах, — розповідає тов. Дума Василь (Львівська область), ми побували також в культурних закладах столиці Радянської України і інших міст. Ми бачили, як в нашій країні люблять і зберігають історичні пам'ятники, культурні і історичні цінності, як розвивається наука, культура і мистецтво.
Тов. Чопик Катерина (Станіславська область) згадує про тяжке минуле, про каторжну нестерпну працю на поміщика і про те нове радісне життя, яке побачили трудящі під сонцем Сталінської Конституції.
— Ми, — говорить вона, — завдяки Червоній Армії і товариша Сталіна знайшли свою долю, своє щастя. Поїздка по східних областях України послужить для нас великою школою. Вона дечому багато нас навчила. Ми розкажемо з усією пристрастю всім від старого до малого, як заможно і культурно живуть колгоспники, які гіганти промисловості збудовані руками робітників і селян за роки радянської влади.
З короткими промовами виступили також делегати Франко Микола, Березнюк Петро, Тонюк Іван, Савків Тетяна і інші товариші.
Наприкінці зборів з промовою виступив тепло зустрінутий всіма присутніми тов. М. С. Хрущов.
Під бурхливу, довгонестихаючу овацію і вигуки "ура" всіх присутніх тов. Хрущов закінчує свою промову словами:
— Хай живе дружба народів!
— Хай живе наш вождь і вчитель великий Сталін!
В єдиному пориві всі встають. З усіх кінців залу лунають вигуки: Хай живе тов. Хрущов! Хай живе великий Сталін!
Вчора делегації роз'їхалися по своїх областях.
(РАТАУ). 