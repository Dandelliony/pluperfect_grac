◦ ◦ ◦ ◦

Український театр у Львові. В четвер, 14. серпня, о 5 годині пополудні відбудеться в міському Великому театрі вистава побутово-історичної драми на 5 дій (6 картин) М. Старицького "Маруся Богуславка". Режисерує цю драму В. Блавацький, оркестром диригує Н. Горницький, а сцену художньо оформив арт. маляр М. Чуйко.
Важне для вчительства. Взаїмна Поміч Українського Вчительства у Львові просить усе українське народне вчительство (своїх членів) львівського повіту зайти в "Український Будинок Народної Творчості" (раньше "Гвязда") у Львові по вул. Францішканській 7, у суботу 16-го серпня 1941 р. в год. 2-ій пополудні.
Припадки на місті. І. Роговський з Тернополя залишив свій ровер в будинку при вул. Руській 20, а сам пішов собі в місто. За якийсь час вернувся за ровером, а по ньому слід пропав. Мусів іти до Тернополя пішки. — Пані Р. вийшла вчора на ринок, щоб купити ярини. Вибрала у перекупки це і те — і до торбинки, яка висіла на руці, щоб заплатити. Але її торбинка була вже відкрита, і, розуміється, без грошей. Зручний і безличний злодій витягнув з неї 80 карбованців. Довелось вертатися домів без ярини.
Курси німецької мови. 1. серпня почався у Львові, при вул. Мохнацького 12 (школа ім. Шевченка) одномісячний курс німецької мови для учителів народних шкіл. Завданням його є підготовити вчителів до навчання німецької мови в народних школах. Учасників курсу 121, зайняття відбуваються під проводом фахових сил в 5 групах. В цьому ж приміщенні починається тепер другий, тримісячний курс німецької мови для всіх, що бажають вивчити її початки. Переводяться також вписи на курси української мови.
Реєстрація вчительських кадрів. В перших днях липня утворився при управі Львова відділ народної освіти для тимчасового керування шкільними справами, спочатку нашого міста, а потім і цілого дістрікту. В скорому часі відділ розгорнув широку роботу: забезпечив майно шкіл Львова і краю та перевів реєстрацію учительських кадрів. Крім того відділ зайнявся структурою шкільництва, програмою навчання та складенням підручників для народних і середних шкіл. В підготовці до друку є вже 18 шкільних підручників. Одночасно відділ почав організувати фахові курси для перевишколу учительських кадрів. З днем 1-го серпня відділ народної освіти став державною установою для шкільних справ при Губернаторстві дістрікту. 