Гімназійна наука

Інформації для батьків
Львів, 9 листопада.
На численні запити батьків подаємо деякі інформації про гімназійну науку, які ми дістали з кол наших педагогів.
Українські гімназії будуть 8-клясні, як німецькі, побудовані на основі 4 років науки в народній школі. Цього року в перехідній стадії після большевицького заколоту до I. кл. можуть бути прийняті на основі вступного іспиту учні, що закінчили ІІІ. кл. десятирічки, бо вони мають за собою 4 роки науки, до ІІ. кл. попадуть учні з покінченою IV. кл., до III. кл. з покінченою V. кл. і т. д. В цей спосіб молодь не втратить літ і кожна розвинена дитина попаде в відповідну клясу, щоб по закінченні 12 років науки в народній і середній школі дістатися до високої школи.
Особливо батьки учнів, що покінчили IV., V. і VI. кл. десятирічки, повинні уважати, щоб не прогавити моменту, бо якщо не впишуть цього року дитини до гімназії, то втратять змогу дати своїй дитині гімназійну освіту; в майбутньому році не буде вступних іспитів до вищих кляс гімназії, тільки до І. кляси.
Програма нової гімназії передбачує окрім інших предметів науки навчання таких мов: німецької з І. кляси, латинської з ІІІ. і грецької з V. кляси. Але на цей шкільний рік влада випрацювала перехідні пляни; отже учні кляс IV. і V., які досі не вчилися ще латинської мови, зачнуть її вчитися спочатку, а грецької мови не буде ще цього року в кл. VII. і VIII. Також навчання інших предметів пристосується до того рівня, на якому стала молодь в останніх роках.
До І. кл. обов'язує іспит з української мови і рахунків справа іспитів до інших кляс буде індивідуально поладнана. До реєстрації треба обов'язково принести метрику, останнє річне свідоцтво з польських часів (1939 р.) і останнє з большевицьких (1941 р.); крім того до І. кл. свідоцтво щеплення віспи та іспитову таксу 10 зол.
На основі реєстрації та евентуальних іспитів будуть переведені вписи. Першість матиме здібніша молодь, зокрема сільська. 