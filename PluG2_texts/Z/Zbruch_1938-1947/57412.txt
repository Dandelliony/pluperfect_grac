◦ ◦ ◦ ◦ ◦

Лякерують лавки. Щоб надати місту гарного та чистого вигляду, почалось сьогодні лякерування лавок у міських городах.
Шкільне приладдя. Почався шкільний рік і зросло запотребування на шкільне приладдя. У Львові є вже склади, що можуть забезпечити шкільним приладдям місто та провінцію. Великий вибір зошитів і інших приборів є у складах при вул. Руській 18, Академічній 14 та Чарнецького 14.
Почалась продаж бараболі. Крамниці "Народної Торгівлі" почали продаж бараболі для населення за картками, виданими домоуправами. Кожний споживач має можливість закупити бараболі на тримісячний приділ, це значить 30 кг на особу. 1 кг. бараболі коштує 13 гр.
Театральна малярня. Малярня театральних декорацій, що приміщена при вул. Соняшній, оживлено працює. Тепер приготовляються декорації до Стефаникової "Землі", яку незабаром ставитиме Український Театр у Львові. Артистичне керівництво в руках арт-маляра Вол. Ласовського.
Забезпека населення картоплями. Львів, 16 жовтня. Губернатор Галичини — Відділ виживлення господарства — зарядив: На основі зарядження з 23 XI. 1939 р. про виживлення і сільське господарство в Генерал-Губернаторстві заряджую з негайною силою діяння, що слідує: 1. Всі продуценти картопель, щоб виповнити свій контингент, повинні доставити картоплі виключно до урядом визначених пунктів достави. 2. Продуцентам заборонено продавати картоплю безпосередньо консументам (це відноситься теж до збірної консумпції). У виїмкових справах треба мати дозвіл від відповідного Окружного Господарського Уряду. 3. Хто діятиме всупереч тим зарядженням, буде караний тюрмою до 3-ох місяців і грошевою карою на 10.000 зл., або однією з тих кар. Одночасно віддасть увесь запас картопель. Коли ж не можна буде знайти справжнього виновника і покарати його, так і в тому випадку ці запаси картопель будуть конфісковані, якщо буде для цього достатня підстава.
Приправи без товщу. Нашим господиням, які звикли добре мастити всяку страву, важко приходиться звикати варити при малих засобах товщу, а то й без нього. Ось дві дрібні поради, як приправити страву, коли ми залишилися в хаті без крихітки смальцю, оливи чи іншого товщу. Запражка без товщу робиться подібно, як звичайна. Пражиться муку на бажаний кольор, а відтак розправляється її спершу холодною водою, опісля гарячою стравою. Цибуля без товщу смажиться так: покраяти цибулю або посікти, залити дрібкою молока і варити. Цибуля зм’якне, а опісля зрум’яниться, як на товщі. 