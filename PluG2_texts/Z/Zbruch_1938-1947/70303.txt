Перед краєвими легкоатлетичними змаганнями

1. Початок змагань. Краєві Легкоатлетичні Змагання починаються в п'ятницю, 4 ц. м. в год. 18 дефілядою всіх змагунів в їх клюбових одностроях. Змагуни зберуться дві години скорше, т. зн. в год. 16, а судді в год. 16.30. Судді виступлять також в устійнених строях, тобто в білих штанах і сорочках.
В суботу 5. IX. початок змагань в год. 15.30. а в неділю рано год. 9 і пополудні год. 15,30. Змагуни обовязані бути на площі на годину перед початком змагань.
2. Дружинове точкування. Крім індивідуальних осягів, будуть зачислювати також точки для поодиноких клюбів за добуті місця, а саме: за кожне перше місце — 3 точки, за друге — 2 точ., за третє — 1 точка. Осяги гінців числяться подвійно: 6:4:2 точки.
Першенство Округ буде обчислене за 6 перших місць у кожній конкуренції, точкуванням 6:5:4:3:2:1 гінці подвійно.
3. Перепустки для фотографів. Щоб удержати порядок в часі змагань, на грище будуть допущені тільки ті фотографи, які викажуться перепустками Організаційної Комісії. Перепустки видає голова Комісії 3. і 4. IX. в год. 11 — 13. в Референтурі Тіловиховання Відділу Опіки над Молоддю УЦК при Бурґпляц 3/ІІ. 