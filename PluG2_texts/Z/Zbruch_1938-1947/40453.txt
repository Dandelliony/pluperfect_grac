Перші томи ювілейного видання творів Івана Франка

Львівський філіал Інституту української літератури ім. Т. Г. Шевченка Академії наук УРСР підготовив 12 томів ювілейного 25-томового видання творів Івана Франка. Вони проходять тепер літературну редакцію та провіряються головними редакторами, і в міру закінчення редагування, надходитимуть до друку. В серпні буде здано до друку перших 5 томів. До них увійдуть поетичні збірки "З вершин і низин", "Зів'яле листя", "Мій ізмарагд" тощо, та оповідання "Борис Граб", "Панщизняний хліб", "Без праці", "Казка про добробут" і інші.
Зараз у Львові перебуває один із головних редакторів ювілейного видання творів Франка директор Інституту української літератури Академії наук УРСР академік О. І. Білєцький, який разом з академіком М. С. Возняком керують науковою частиною цього видання.
Редагування мови очолює професор львівського Державного університету ім. Ів. Франка В. І. Сімович. Відомо, що Франко приділяв велику увагу до спільної для всіх українців літературної мови. Пишучи свої літературні твори, він наближався до цього. Роблячи еволюцію в мові, Франко старанно виправляв нові видання своїх старих творів в дусі нових доглядів на мову. Однак його мова не вільна від ознак місцевого галицького колориту. Все це взято тепер на увагу. 