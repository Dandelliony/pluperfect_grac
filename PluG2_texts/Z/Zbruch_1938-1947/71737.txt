Інститут ім. Шевченка

Краків, 11 жовтня 1942.
Як відомо, появився декрет Генерального Губернатора про оснування Інституту ім. Шевченка у Львові. Завдання цієї наукової установи — як їх окреслює декрет — вести всебічну наукову працю на всіх ділянках українознавства, продовжуючи велику і многолітню працю Наукового Товариства ім. Шевченка у Львові.
Всі ми свідомі того, яке велике і важливе значіння має особливо в нинішніх часах того рода наукова установа. Але сам факт оснування Інституту ім. Шевченка, що є рівночасно відновленням Наукового Товариства ім. Шевченка, приймаємо не лише розумово, але і серцем. Всі ми радіємо, що навіть у теперішніх важких воєнних часах матимемо змогу справді всебічно розвивати українську культуру, і то не лише в її низьких, хоч і масових прошарах, — маю на думці школи і освітні товариства — але і в найвищих, що є надзвичайного значіння, хоч і позірно обмежених до невеликого числа вибраних, в ділянці чистої і прикладної науки. Ми всі радіємо ще й тому, що вже в самому Декреті Генерального Губернатора підкреслено, а в практиці це напевно буде скрізь проведене, що Інститут ім. Шевченка є продовженням Наукового Товариства ім. Шевченка, є дальшим етапом на шляху розвитку української науки. На наших очах продовжується тисячлітня — не дивлячись на неймовірні перешкоди — майже безпереривна традиція зорганізованої творчої наукової роботи. У Львові, що займає тут перше місце по Києві, червона нитка зорганізованої наукової роботи вється почерез пять останніх століть: від українських учених, що гуртувалися в Львівській Ставропіґії, зокрема при її школі і видавництві в XVI—XVIII ст., через Studium Ruthenum (XVIII—XIX ст.), через зїзд українських учених 1848 р., через основану тоді наукову фундацію "Народній Дім", через наукову секцію "Галицько-руської Матиці" до оснування Товариства ім. Шевченка 1873 р., яке в 1892 р. перемінено на наукове.
Власне тому, власне з уваги на цю світлу традицію, якої носієм має бути далі Інститут ім. Шевченка, завдання, які ставить перед Інститутом Генеральний Губернатор у своїй фундаційній грамоті, завдання, що покриваються з вимогами традиції, сучасної хвилини і всього громадянства — є великі, многогранні, важливі і необхідні для повного розвитку нації.
Наукове Товариство ім. Шевченка в часах свого розцвіту гуртувало всіх українських учених і багато чужинців, що працювали в ділянці українознавства. З Науковим Товариством ім. Шевченка звязана творча праця багатьох українських дослідників, між ними і двох найбільших українських учених нових часів — Михайла Грушевського і  Івана Франка. 1000 томів наукових студій і джерельних матеріялів, це капітальний вклад в українознавство, що перевищує навіть вклад київської Академії Наук. Не даром: Наукове Товариство ім. Шевченка було від 1892 р. фактично, хоч і не незваною, академією наук.
Все те ставить надзвичайно великі вимоги до Інституту ім. Шевченка, які ще непомірно збільшуються актуальними проблемами: вивчання нової дійсности. З другого боку, всі ж високі вимоги сповняють нас відрадною надією, що Інститут відповість уповні цим високим завданням.
Д-р Є. Ю. Пеленський. 