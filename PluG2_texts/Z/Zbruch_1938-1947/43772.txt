Землетрус.

10 листопада о 4 год. 39 хв. 07 сек. за московським часом повторився карпатський землетрус. З Кишинева, Миколаєва, Львова і ряду інших міст повідомляють, що землетрус тривав значно довше попереднього, відміченого 22 жовтня. В квартирах розкривались двері, на стінах появились тріщини. В Кишиневі зруйновано кілька будинків. У Харкові в одному з будинків завалилась частина внутрішньої стіни.
Директор сейсмологічного інституту Академії наук СРСР професор Нікіфоров в розмові з кореспондентом ТАРС повідомив:
— Карпатський землетрус, що повторився 10 листопада, своєю силою значніший землетрусу, зареєстрованого 22 жовтня 1940 р. В районі Кишинева сила його досягла 8—9 балів, а в центральній зоні — до 10 балів.
Вогнище землетрусу — в 1.300 кілометрах від Москви. Воно розташоване в карпатських горах — в 150 кілометрах на північ від Бухареста і в 200 кілометрах на південний захід від Кишинева. Землетрус охопив величезну площу радіусом не менше 1.500 кілометрів. Він відчувався і в Москві. В ряді будинків пожильці прокидались від поштовхів, спостерігалось хитання мебелі, спинялись годинники. (ТАРС) Підземні поштовхи у Львові.
З приводу підземних поштовхів, що відчувалися у Львові в ніч на 10 листопада ц. р., редакція звернулась до наукових працівників сейсмографічної станції при Львівському політехнічному інституті. Ось, що нам повідомили: Апарати станції зареєстрували підземні поштовхи о 4 год. 40 хвилин за московським часом. Хвилі землетрусу надійшли з південно-східної сторони. Віддаль вогнища знаходилася за кілька сот кілометрів. Найбільші поштовхи стались о 4 год. 41 хвилині. Хитання земної поверхні в прямому напрямі становило біля 15 міліметрів. Ці сильні поштовхи відбувались через кожні 6 секунд і тривали коло 5 хвилин. Після цього поштовхи поступово зменшувались і поволі зникали. Як показує запис сейсмографічних апаратів, землетрус тривав біля 1 години. 