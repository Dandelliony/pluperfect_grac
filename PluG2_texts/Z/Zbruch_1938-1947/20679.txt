Україніка із французької преси.

"Реві де Пері", один з найбільших паризьких двохтижневиків, помістив у числі з 15. березня велику статтю Константина де Ґрінваля "Українська проблєма". Автор — француз підчас війни і революції був на Україні і є добре обізнаний з історією українського визвольного руху. Як і більшість чужинців, що побували на Україні, він закоханий у Києві та Дніпрі. П. Ґрінваль був присутній на параді вступу Директорії в Київ і подав свої вражіння: "Здисципліновані полки йшли безконечними лавами і викликали моє захоплення своїм гарним виглядом". Річ іде про окремий корпус Січових Стрільців, що був сформований у Білій Церкві. Пишучи про українців Зеленого Клину, автор вживає вислову "Далеко-східня Україна". Кінцевий висновок автора для нас трохи несподіваний: він хотів би, щоб майбутня Велика Україна була аж до Тихого Океану і проводила всією Росією.
***
В усіх кінах Франції від 23. березня йде коротка фільма фірми Пате під назвою "Сила проти права". Більша частина фільми присвячена останнім подіям на Карпатській Україні. Подано ріжні карти України, кілька краєвидів Карпатської України. Спікер фільми висловлюється дуже гостро проти мадярів.
***
Щоденник півдня Франції "Еклєрер де Ніс" у передовиці з 23. березня пише: "Оповідають, що коли Мусоліні довідався про вступ німецьких військ в Чехію, дуже неприємно цим здивований, негайно викликав реґента Горті на телєфонічну розмову. Він мав йому сказати: "Не чекайте ані секунди. Негайно займайте Карпатську Україну, я з вами".
***
Справа Карпатської України має великий розголос не тільки на цілому світі, але завдяки московським часописам "Правді" та "Ізвєстіям" та останній промові Сталіна і на Совітській Україні. Вже від кількох місяців московська преса докладно писала про події в Празі та Хусті, що звичайно мусіло викликати на Сов. Україні надзвичайне зацікавлення. Про наїзд мадярів на "Січ" довідались у Сов. Україні через яґенцію "Тасс". Добре, що хоч довідались!
***
Колишні премієр-міністри Франції Тардіє та Блюм друкують у паризькій пресі, один у "Ґренґуарі", другий у "Парі Суяр", статті на тему останніх подій у центральній Европі. Тардіє всюди вживає назви: "Карпатська Україна", Блюм пише — "рутени Карпатської України".
***
Тижневик "Матч" подає у числі з 23 березня 3 мапи центральної Европи з Карпатською Україною під заголовком: "Не вистачить зняти з мапи країну, щоб її знищити".
Евген Деслав. 