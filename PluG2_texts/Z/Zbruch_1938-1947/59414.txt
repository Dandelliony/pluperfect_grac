Школи у Києві

(Від нашого кореспондента).
Київ, у листопаді 1941.
Коли з кінцем жовтня ц. р. по повороті зі східньо-українських земель, прийшлось мені побувати у Львові, Кракові чи інших містах Галичини, чув я один і той самий запит: Як справа зі шкільництвом на східньо-українських землях, передусім у Києві? — Зацікавлення східньо-українським шкільництвом є дуже велике, всюди на наших західних землях і на еміграції. Не диво. Тут за двадцять три роки настали у всіх ділянках такі зміни, большевики переводили такі експерименти, що на Заході ми не мали про них навіть приблизної уяви. В СССР. було все зовсім протилежне, ніж денебудь інде у світі.
І.
Отже за большевиків не було ніде европейського типу шкіл. Замість вселюдних, виділових і середніх шкіл був у СССР. тільки один тип, т. зв. десятирічки. Абсольвент(ка) десятирічки міг вступити до університету чи в іншу високу школу, або як тут називали вищий учбовий заклад. У нашому розумінні були це пересічно 16—17-літні матуранти і 20—21-річні доктори, інженери тощо. Більшість місцевих педагогів доказує, що це навчання не завсіди було достатнім, бо було закоротке. Про методи навчання треба б написати цілі книги, головно про методи і спосіб виховання у школах України. Яка була думка про совєтські школи українців-педагогів, що жили під "сонцем сталінської конституції" показують найкраще два уступи з "Принципів української національної школи":
"Совєтська школа являла собою яскравий зразок большевицької роздвоєности, брехні, омани, знищення особистости, виховання на основі вузького матеріялізму, анормальности, моральної і фізичної розбещености, хуліганства.
Совєтська школа була центром денаціоналізації української молоді, а через неї, і всього українського народу. Основним засобом денаціоналізації була отверта "русифікація" в совєтському виданні, нищення всієї національної особистости і взагалі культури українського народу під гаслом: "національна формою, соціялістична змістом", а відірваний від національного грунту народ творить аморфну масу, безплідну в культурному відношенні чернь, що просякає аморальними ідеалами та йде до загибелі..."
Такий є і був завсіди погляд на совєтську школу тих, які сьогодні взялися в Києві і цілій Україні до організації українського національного шкільництва. Бачимо, що люди, які переживали тяжкі роки царського самодержавя, світову війну, революцію, світлі часи нашої державності та визвольних змагань, опісля жахливі роки большевизму, не втратили ні трохи почуття дійсности і реальних потреб українського народу.
ІІ.
Зараз по визволенню золотоверхового Києва, українці, яким удалося зберегтись перед насильною евакуацією, взялися дуже енергійно до організації всього шкільництва в столиці України. По майже двохмісячній впертій праці виглядає сьогодні справа шкільництва у Києві так:
При відділі культури й освіти управи м. Києва є секція шкіл, що їй підлягають всі школи Києва. Місто поділене на 10 районових інспекторатів. Всі школи в даному районі підлягають безпосередньо інспекторові. Всі школи переорганізовані на західньо-европейський лад. Народніх (загальних) шкіл буде в Києві 67; 4. листопада почалося навчання і 50-ох школах. Школоповинних дітей є до 25.000; вже відвідує народні школи понад 17.000 дітвори. Всі школи зачнуть навчання по звільненні шкільних приміщень військом. Крім того є ще на периферії Києва 8 початкових, 4 річних шкіл, що в дійсності є філіями поодиноких народніх (загальних) шкіл.
Є вже засадничий дозвіл на 24 гімназії в Києві. Буде 10 хлопячих: 2 клясичні та 8 реальних і 14 дівочих: 10 клясичних і 4 реальні. Гімназійних учеників є в Києві до 5 тис., учениць понад 7 тис. Тепер ще багато вертається, бо большевики пробували вивозити всі наукові заведення разом з учнями. Це вдалося тільки частинно, бо учні по дорозі втікали, ховалися тощо.
До першої гімназійної зможуть вступити учні, які закінчили три кляси десятирічки совєтського типу. До семої кляси матимуть змогу вступити учні, які закінчили 6 кляс десятирічки. Восьмої кляси гімназійної цього року взагалі не буде. Зате абсольвенти десятирічки будуть прийняті на університетські студії тільки по доповняючих окремих іспитах.
У Києві будуть ще фахові середні школи: дворічні ремісничі і трирічні, т. зв. технікуми, що будуть випускати фахівців середньої кваліфікації. Навчання в середніх школах має початися десь 15 грудня. ц. р. Усіх учнів народніх і середніх шкіл буде в Києві до 35 тисяч.
Університет, політехнікум та педагогічний інститут (4-річний) приготовані до викладів. Коли це здійсниться невідомо. Ректором університету є професор Штепа. 