Показ української моди.

10 і 11 червня ц. р. кооператива "Труд" влаштувала показ української моди. Субота 10-го червня була призначена для ширшої публики, а неділя вполудне для шкільної молоді.
У жовтій салі "Народнього Дому" зібралось у суботу не дуже багато публики, але добірної. Цьогорічний показ був улаштований інакше, ніж попередніми роками і носив він більш інтимний характер, був може більше подібний до тих ревій моди, що їх великі крамниці европейських міст улаштовують для своєї клієнтелі. Посеред салі зроблене довге підвищення, вкрите килимами, в по боках два ряди крісел, що давало змогу глядачкам докладно оглянути модельки, що переходили спочатку по підвищенні, а потім з обох його сторін попри глядачки, даючи змогу так ближче оглянути матеріял, з котрого моделі були виконані.
Характеристичним для цьогорічного показу було те, що за дуже малим вийнятком (щось три чи чотири моделі) всі сукні, костюми і плащі були виконані з матеріялів, зроблених у наших українських фабриках. Були також і тканини нашого народнього мистецтва. Отже метою цьогорічного показу було не тільки стилізувати моду на український лад, але й показати вироби наших фабрик, де працюють наші робітники. Було тут косівське "Гуцульське мистецтво", що вже й на попередніх показах вивело свої прегарні домоткані матеріяли на плащі, мало на жаль ще у нас знана фабрика "Текстиль", що виробляє вже цілком фабричним способом прегарні матеріяли на сукні, плащі, костюми, мужеські убрання. Ці вовняні матеріяли нівчому не уступають найліпшим чужим виробам, а навпаки, лен і штучні шовки витримують ринкову конкуренцію з тими, які купуємо в чужих. Так, що нарешті в нашій церкві фелон, хоругви, тощо можуть бути не тільки вишиті нашими руками, але й на нашім фабричнім матеріялі. Також і кооператива "Комета" дала на цей показ свої льняні вироби. Не треба казати, що наші народні тканини — вовняві і льняні знову показалися тут при деяких моделях у повній своїй красі.
Моделі на це показ запроєктували: пані М. Морачевська, М. Охримович, Е. Олесницька, С. Вальницька, а виконали її робітниці робітні "Труду", і також учительки і учениці школи "Труд". Було також кілька трикотових моделів проєкту і праці пані М. Шанковської, а виконані з волічок української кооперативи "Вовна". До моделів підібрали і виконали відповідні капелюхи наші фірми Олени Бережницької та "Міка", а торбинки — нова ще мало знана нашому громадянству, але дуже солідна фірма "Тека" та вишиті "Народнє Мистецтво", що також додало і різьблені ґудзики та інші народні прикраси і вишивки. Потрібні були й такі додатки до моделів як рукавички, шалики тощо і їх постачила кооператива "Базар". Отже все, як бачимо, було з наших фірм, як що вже не наших безпосередньо виробів.
Тому, що моделів було дуже багато, аж 47, не можна тут описати всіх, а подамо лиш описи кількох може найбільш ориґінальних, а також таких, що можемо їх без великого накладу і труду використати для щоденного вжитку. Не можна тут описувати всіх тих вишитих суконок, що їх виведено на цьому показі, хоч деякі з них і були досить гарні та ориґінальні, особливо деякі стилізації, виконані на полотні волічкою. Треба спинитись на одній прегарній білій мережаній суконці, що її запроєктувала пані Морачевська. Зроблено ту суконку зі звичайної жіночої сорочки зі села Карлова. Прегарну білу мережку розміщено так, що з одної сорочки вийшла дуже елєґентна суконка. Відмічуємо цю суконку тому, що наші пані, їдучи на літниська, могли б найти таких сорочок дуже багато і зробити з них дуже гарні туалети, що пропаґувати нашу вишивку могли б у найбільш вибагливих міжнародніх літнищах.
Вдало використано на цім показі поліські льняні, ткані рушники, яких також багато можна подибати й на Волині. Спідничка гладка, біла, а до неї блюзочка — одна прикрашена тканими краями від рушника яскраво червоними так, що смуги йшли впоперек, а друга чорними з червоними так, що смуги уложені скісно творили дуже ефектовну і при тому модну комбінацію. Обидві ці суконки проєкту п-і Е. Олесницької. Треба сказати, що Полісся на цьому показі мало в стилізації першенство і здається найбільше всім сподобалась дуже ефектовно скомбінована сукня з поліської тканини в червоні паси і з сірого полота. До того відповідно підібраний широкий капелюх і торбинка творили прегарну цілість і панну Рену Яросевич, що показала цей модель, не хотіли глядачки пустити зі салі...
Яворівська малюванка теж мала своє місце на цім показі і пані Міля Охримович знайшла для неї, здається, найвдатнійше застосування для т. зв. "хлопок" (пропоную для цих суконок назву "селюшка"), зробивши з гранатової мальованки спідничку (це вже досить штивний матеріял), а з гладкого ґранатового мякшого полотна блюзочку. Було і дві спроби, як прикласти шаліновий матеріял для цього стилю суконок, але городова суконка проєкту пані Олесницької з білою мережаною блюзочкою та ще з торбинкою, прикрашеною кольоровими стрічками, мабуть за театральна для наших умовин. Зате пані Олесницька знаменито приклала народній жакет з Бережанщини з синього домоткану, який майже без змін получила з білою спідничкою, створюючи так цілком модний комплєт. Дуже ефектовна була також лемківська стилізація проєкту пані С. Вальницької, а саме біла полотняна спідничка, доповнена синім жакетиком на зразок лемківського короткого кафтаника, обшитого червоною тасьмою, що на грудях творила поперечні паси, закінчені кутасиками. Гуцульщина мала вдатні два моделі. Картата спідничка з бесагового гуцульського матеріялу, а до неї ручно плетений жакетик, що прикрашений яскравими волічковими лямівками цілком імітував гуцульський киптарик. Виконала його з ручно пряденої волічки п. Шанковська. Такий жакетик надається і до міста і до спорту. Другий модель — це жакетик до вечірової чорної жоржетової плісованої спіднички з гуцульського запаскового чорного домоткану з темною великою ниткою. Треба спинитись ще на плащі з вовняного картатового матеріялу з Космача. Широкий модний фасон, але закінчений тороками, повязаними в кутаси, творив надзвичайно ефектовну і ориґінальну цілість, що не зробила б нам сорому ані в Парижі, ані на Рівієрі чи американськім Пом-Біч. Направду шкода, що таких моделів, які були на цім показі, не маємо змоги показати широкому світові.
На жаль, не можемо довше спинятись на описі моделів, хоч іще треба б сказати і про дитячі суконки, і про пляжові одяги та ріжні суконки і костюми.
На кінець треба зазначити ще одну додатню рису цьогорічного показу — це вдалий підбір модельок. Всі пані були не тільки гарненькі і гарно збудовані, але дуже свобідно і гарно свої сукні показували, без зайвої соромливости і зайвих рухів, а добра моделька цеж половина успіху показуваного моделю. Очевидно, що пані Ірена Павликовська як конферансієрка була на височині свого завдання і своїми влучними і дотепними поясненнями нераз увидатняла прикмети моделю.
Рита. 