Любовно вирощувати місцеві кадри

Море найрізнороднішого наклепу виливала шляхта і її мерзенні лакеї — українські буржуазні націоналісти на те, щоб оббрехати в очах трудящих Західної України радянську владу. А проте, полум'яна правда, зроджена невмирущою славою Великої Жовтневої соціалістичної революції, горіла і горітиме для всіх народів повік сонцесяйними літерами: Радянський Союз є державою робітників і селян. Влада в СРСР належить трудящим.
Шістнадцять місяців вільного життя трудящих західних областей України принесли тисячі і тисячі доказів цієї великої правди. Скинувши з себе ненависне шляхетське ярмо, народ вільно випростав на весь ріст віками згорблену спину і заповнив творчими силами всі потоки свого кипучого, відродженого життя. Великі і незабутні події в житті народу, коли нещодавні раби стають повноцінними людьми, господарями країни і ковалями своєї долі.
Радянська влада — влада народу. Тому колись позбавлені шляхтою усіх прав робітники, робітниці, сільські батраки є зараз депутатами місцевих і найвищих органів державної влади в нашій країні. Робітники і колишні батраки ухвалюють закони, вони, і тільки вони, вирішують найважливіші державні справи своєї соціалістичної батьківщини.
Хто колись панував в західно-українських містах і селах? Поміщик, фабрикант, поліцай, куркуль і осадник. А погляньмо, які велетенські зміни сталися тепер в житті трудящих нашої області. На керівній роботі в сільрадах працюють сотні селян-бідняків, середняків. Колишні батраки стали головами колгоспів, в яких трудяще селянство будує дружніми силами своє світле майбутнє. У Львівській міськраді віддано розв'язує справи трудящих робітник О. Кармазін. Робітники Д. Левицький, О. Завадка та інші успішно керують роботою заводів, віддаючи цій справі весь свій запал, добиваючись великих досягнень.
Або порівняймо нерадісне минуле трудящої жінки з теперішнім. Робітниці І. Партика, Кирилейса і тисячі інших були позбавлені в ярмі польської шляхти всіх прав, включно до права на будьяку роботу. А з перших місяців Радянської влади ці ж самі жінки-робітниці відчули себе повноправними громадянами країни соціалізму. Вони дістали всі можливості розвитку, і багато з них працює зараз на керівній роботі, є ударники, стахановці фабрик і заводів.
Всюди, на кожній ділянці відродженого життя трудящих нашої області, ми бачимо сотні трудівників, висунутих з місцевого населення.
Всі вони в більшості виправдують себе на роботі, як чесні працівники, безмежно віддані справі народу, Радянській владі і великій справі Леніна-Сталіна. Підготовляючи і посилаючи на практичну роботу місцеві кадри трудящих, партійні і радянські організації оточують їх повсякденним піклуванням. Вони дбайливо допомагають їм опановувати новий для них процес роботи в різних областях економічного і культурного життя, дають їм потрібні вказівки і поради, допомагають якнайшвидше ліквідувати допущені недоліки і помилки.
В резолюції листопадового (1940 р.) Пленуму ЦК КП(б)У говориться що "партійні організації західних областей повинні посилити висування на радянську, господарську і кооперативну роботу перевірених товаришів з місцевого населення". Це рішення зобов'язує партійні і радянські організації нашої області ще ширше розгорнути роботу в справі виховання та підготовки кадрів чесних і перевірених на практичній роботі місцевих працівників. Такі люди є в кожному місті, селі, на заводах, фабриках. Їх треба висувати з гущі народних мас, оточити повсякденним піклуванням, підготовити до відповідальної роботи.
Висуваючи кадри місцевих працівників на практичну роботу в різ ні галузі радянського будівництва, партійні організації зобов'язані оточувати їх повсякденним батьківським піклуванням. Не треба забувати, що навіть хороші місцеві працівники можуть іноді допускати окремі промахи в роботі, і тому саме партійні організації повинні давати їм повсякчасну ділову допомогу й пораду. Тільки так кадри місцевих працівників зможуть працювати успішно на благо нашої соціалістичної батьківщини.
Разом з тим треба пам'ятати, що всюди, на всі ділянки важливішої роботи намагаються пролізти вороги з своїми мерзенними цілями. До цього вони єхидно міняють фарбу, перелицьовуються на "скромних" і "відданих" радянській владі людей, щоб потім на кожному кроці приховано і явно шкодити будівництву радянської влади. Зрозуміло, що там, де партійні організації по-справжньому керуватимуть цією роботою, ніяким ворожим елементам не вдасться втертися в довір’я. Треба вміти відрізняти окремі помилки в роботі чесних товаришів від лукавих дій ворогів.
Підбір і виховання місцевих кадрів — це важливіша справа державного значення в західних областях України. Партійні організації повинні поставитись до цієї справи з усією більшовицькою увагою і серйозністю. 