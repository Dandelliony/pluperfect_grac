Український Шпиталь у Львові.

Загальні Збори Т-ва "Народня Лічниця".
В суботу 13-го ц. м., як щороку в роковини смерти д-ра І. Куровця, відбулися у дирекціоні Українського Шпиталю Загальні Збори Т-ва "Народня Лічниця". Головував сен. В. Децикевич, звіти складала секретарка Ради Т-ва, д-р Криштальська та директор Шпиталю — д-р Т. Бурачинський.
Подаємо в цілости витяг зі звітів, що його дістали присутні журналісти.
Площу і партеровий дім дарував Т-ву Й. Е. Митр. Шептицький. На вільній площі вибудовано шпиталь на 100 ліжок для хворих. На саму будову того шпиталю видано разом зол. 572.554.68, а на уладження шпиталю і лікарські прилади зол. 140.175.07; разом видано: зол. 712.729.75. Цю суму зложили і властиво започаткували по війні ординуючі лікарі безінтересовною працею в амбуляторії Народньої Лічниці, якої увесь дохід призначувано на будову. Дальше зложив жертви український нарід в краю і за границею, головно наші еміґранти зі Злучених Держав Америки і Канади, врешті фундатори ліжок.
У другій половині квітня м. р. почав правильно фунґувати шпиталь і від того часу до кінця грудня 1938. перейшло через шпиталь 1285 хорих, які заплатили за свій побут разом 104.070 зол. Від лікуванців береться 5.60 зол. на ІІІ. клясі, а 10 зол. на клясі І. за одну добу, себто не більше, як у Загальному Шпиталі, який дістає матеріяльну підтримку.
Всі ліжка призначені для хворих — постійно заложені.
З відкриттям шпиталю зросла фреквенція пацієнтів в амбуляторії Народньої Лічниці. За 9 місяців м. р. перейшло через всі амбуляторії 52404 пацієнтів, які шукали лікарської помочі у всіх видах захворінь. З того числа припадає 72.7 відс. на українців, 17.7 відс. на поляків, 8.6 на жидів, 1 відс. на інших. Крім лікарських порад давано ліки і накладано власні перевязки, за які лікуванці добровільно зложили разом 39.772.96 зол.
В порівнянні до мин. року число пацієнтів зросло о 11.363. Крім вище наведених впливів в м. р. вплинуло з пожертв на шпиталь і на фундацію ліжок — 53.683 зол. На удержання хворих (харчі, опал, світло, ґаз і т. п.) разом видано 108.730.18 зол. Завдяки ощадній адміністрації і безкорисній праці ординуючих лікарів була надвишка в доходах, яку зужито частинно на дальші інвестиції в рухомостях та все удержувано готівкове поготівля на біжучих рахунках у банках.
У шпиталі і амбуляторії працює постійно 29 ординуючих лікарів та всі відділи хворіб є обсаджені спеціялістами. До 1. квітня ц. р. всі лікарі працювали безкорисно, доперва від того часу Рада Т-ва рішила виплачувати невеликі гонорарі ординуючим лікарям. Коли б всіх пацієнтів, які перейшли через шпиталь або амбуляторію, поділив на число ординуючих лікарів, то припало би в пересічі на одного лікаря 1851 пацієнтів, а числячи по 1/4 години на одну консультацію, вийшло би 463 дарових годин на одного лікаря за 9 місяців.
Наплив хворих до шпиталю такий великий, що всіх нема змоги примістити і тому великий відсоток хворих мусить відходити з нічим. Тому Рада Т-ва вже думає над розбудовою шпиталю і в цім напрямі робить відповідні заходи.
З цих причин, як також тому, що на нерухомостях тяжить довг в сумі 138.782.85 зол. (стан на дні 31. XII. 1938), який затягнули на докінчення шпиталю, вказане було би, щоби прихильники того великого діла не припиняли своїх жертв, а навпаки старалися поширити їх круг на доразових і фундаторів.
Наприкінці свого звіту д-р Бурачинський подав ще низку проєктів Управи на будуче (радіофонізацію шпиталю, придбання ще ріжних спеціялістів, розбудова суспільної опіки для виздоровенців і ін.).
Присутні вибрали одноголосно та без дискусії внесок інсп. Стернюка, який говорив в імені Контрольної Комісії, на абсолюторію, і вибрали нову Раду у такому складі: сен. В. Децикевич — голова, о. кан. Ю. Дзерович, д-р Т. Бурачинський, д-р О. Надрага, д-р О. Подолинський, М. Стефанівський — члени Ради. Заступники: М. Галібей, д-р Кашубинський і д-р Л. Максимонько. Контрольна Комісія: інсп. Стернюк, інж. Р. Сенишин, д-р М. Музика.
Внесок, щоб до Ради не входили члени Лікарської Колєґії, яка є дорадчим тілом у чисто лікарських справах для Управи (Дирекції), дістав лише 3 голоси.
Наприкінці дискусії, яка вивязалася при внесках і запитах у звязку з отим внеском — д-р Т. Бурачинський слушно підкреслив річ найбільш суттєву: питання, як повинні гармонійно співпрацювати всі орґани Т-ва (Рада, Управа й Лікарська Колєґія) — це внутрішня справа Т-ва і Шпиталю; такі чи інші справи не повинні в ніякому випадку нарушити гармонії між світом лікарським і нелікарським, однаково палко зацікавленим в істнуванні та розвитку благородних статутових цілей Товариства! Ця гармонія істнує і на ній спірається сила тієї установи, яка завдяки жертвенній лікарській праці та всенароднім пожертвам розрослась до великої сили — буквально з нічого! 