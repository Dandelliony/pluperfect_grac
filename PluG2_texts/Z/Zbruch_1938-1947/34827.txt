◦ ◦ ◦ ◦ ◦ ◦ ◦

Будівництво кінотеатрів. Урядом відпущені великі кошти на будівництво кінотеатрів. В 1940 році буде закінчено будівництво кінотеатрів у Києві, в Новоград-Волинську, Проскурові і Миколаєві. В цьому році утворюється 120 звукових кінотеатрів в районних центрах західних областей України. Крім того, в села відправляється 102 автозвукових кінопересувок.
Перші машинно-тракторні станції. Для обслужування новоорганізованих колгоспів і радгоспів, а також безкінних одноосібних господарств в Ровенській області створено 10 МТС, для них вже прибуло 50 тракторів. З східних областей України на роботу сюди приїхали 85 трактористів. ("Червоний Прапор")
Київський театр в м. Стриї. П'єсою "Паливода" розпочав свої гастролі в м. Стриї Київський Державний театр ім. Саксаганського. Трудящі м. Стриї побачать "Наталку Полтавку", "Сватання на Гончарівці", "На дні" та інші вистави. ("Більшовицька Правда")
Державний Польський Драматичний Театр готується до вистави "Дванадцята ніч" комедія на 4 дії, В. Шекспіра. Режисер Б. Домбровський.
Український Державний Драматичний Театр ім. Лесі Українки. 5 квітня "Хмара" — п'єса на 4 дії А. Л. Суходольського. Початок о 8 год. 30 хвил. веч. 7 квітня "Запорожець за Дунаєм" — опера Гулака-Артемовського, інструментація — С. Людкевича. Початок о 4 год. 30 хвил. дня — ціни знижені. 7 квітня "Украдене щастя" — драма на 5 дій І. Франка. Початок о 8 год. 30 хвил. веч. Незабаром прем'єра "Любов Ярова" — п'єса на 5 дій К. Треньова. 