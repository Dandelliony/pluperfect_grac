Вечерниці, балі, танці — все запізно.

Як мама дорослої доньки, мушу нераз бувати на ріжних вечорах. Як члениця жіночих орґанізаці та громадянка, нераз беру участь у ріжних т. зв. буфетах. Уже давно звертали мені увагу мої знайомі, що варт булоб порушити прилюдно справу залежну головно від нас, жінок. Це справа ніби-то дрібна, але вона звязана з ріжними нашими звичаями та звичками у часі карнавалу і поза ним — увесь рік.
В 10-ій увечір починають сходитися.
Недавно довелось мені зайти за моєю донькою, що була на забаві влаштованій одним товариством. Ми мусіли разом вертатися до хати, бо мешкаємо досить далеко і я зайшла з донькою в год. 1-ій уночі. Моя донька була дуже невдоволена, що я так "вчасно" забираю її до дому: адже забаву заповіли на год. 10. ввечір і щойно в 11-ій почали її. "Залишилося до 1-ої всього дві години... від 11-ої ледви почало товариство бавитись".
10-а година це так мовити "нормальний" час на початок наших балів і забав і всі вони починаються багато пізніше. У нас панує погляд, що так наказує "добрий тон" і традиція. Багато пань і панів не пробує навіть виходити з хати раніше, щоб "не показатися першими на порожній салі".
За цією нормою йдуть усі, навіть наймолодші. 15-літні і 16-літні теж збираються потанцювати якнайпізніше, хочби на другий день уранці мусіли йти до школи. Вони теж переконані, що так вимагає добрий тон і традиційний звичай.
Усі перетомлені.
Звідки взялася така звичка? Мабуть від давніх “репрезентаційних" балів. У західно-европейських краях усе починається тоді, коли заповіджене, якнайточніше. І до білого ранку рідко хто проводить ніч. Потанцюють годину-дві, три і вертаються додому в год. 1-ій. У карнавалі, коли люди хотять вигулятися — в Парижі чи Льондоні починаються часто в год. 8-ій—9-ій, а загально поширені є теж т. зв. танцівні чаї, чайні вечорі, чи файф-о-кльоки, що дають гостям нагоду забавитися вже від год. 5-ої ввечір.
У нас, на жаль, люди не вміють почати забави впору з думкою, що впору треба її скінчити. Коли подумаєш, як виглядають поважні дами, що приходять на баль коло півночі, або ті, що мучаться цілу ніч за буфетом — прикро стає. Люди приходять перетомлені після цілоденної праці, нераз годинами висиджують дома, вибиваючись із сил, заки прийде пізня година, визначена на баль чи забаву і приходять на салю вже — перетомлені!
Невідповідний настрій.
Забава сповняє тільки тоді свою ціль, коли вона є виявом справжньої фізичної та духової потреби. Яка може бути потреба в людей, що відчувають утому, нудьгу, тратять терпець, не маючи змоги дочекатись гостей і чисто думають про завтрішні обовязки, про те, що треба вранці встати? І як виглядають ті господарі забав і балів разом із гістьми? Пожовклі, з пудром, що облізає, спітнілі, з очима спушеними вниз, якби сиділи на тризні або на якомусь нудному засіданні! Не диво, що настрій на наших пізніх балях і забавах зовсім не такий, як повинен бути і часто неодин вернувшись додому каже собі, що поправді стратив цілу ніч і не знає навіщо плентався по салі, або куняв десь у кутку.
Не кажемо вже про гиґієнічну сторінку таких наших імпрез. Просидіти до білого ранку в димі та пилюці це значить почувати себе розбитим цілий другий день.
Чого вимагають наші обставини.
У багатьох випадках організацією балів і забав займаємось ми, жінки, і від нас повинноб залежати, щоб те, що в них ненормальне, змінити. Ніхто не назве нормальним явищем забави, що починаються недалеко перед північчю, коли ніякі розумні арґументи не є проти того, щоб їх опівночі вже кінчати. Кілько жінок — голов дому і матерей мусить робити зі себе справжню жертву, щоб сидіти цілу ніч у буфеті, тоді, як вони звикли вчас лягати і вчас уставати до своїх обовязків! Та найважніша річ: кілько наших доньох і синів зовсім непотрібно зашіплює в собі препогану звичку проводити бездільно ніч і тратити після бездумчивої забави цілий другий день тільки тому, що забава з танцями (або без) починається як для міліонерів або вітрогонів, що не потребують працювати.
Скажімо навіть, що звичка пізніх нічних забав належить до доброго тону вищого товариства десь там на широкому світі. Чи справді наше бідне економічне життя і наші обставини дозволяють на те, щоб наслідувати великих панів і великі столиці? Чи ми вже так дуже наслідуємо чужу культуру в усіх її прикметах, у тому, що може нам принести користь?
Передумавши добре справу і вислухавши думок теж інших осіб я рішила більше не брати участи в комітеті ні в буфеті на забавах, що починаються щойно тоді, коли людина, яка нормально живе та працює, повинна йти спати.
К. 