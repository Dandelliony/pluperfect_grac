Бандитський напад у Чижикові.

Нічна масакра.
Ніччю з неділі 24-го липня на понеділок 25-го липня невідомі злочинці напали на дім Касперських у Чижикові, під Львовом.
В годині 1.30 по півночі пятьох до сімох бандитів дісталося дверми, які мабуть забув засунути той, що вертався останній до хати. Вони увійшли до кімнати, де спало двох братів Осип і Павло та їх стара мати. Бандити, у масках і темних плащах, озброєні револьверами й залізними дрючками, кинулися при світлі елєктричних ліхтарок на обох братів і змасакрували обох дрючками. Побачивши, що діється, мати наробила крику, але один бандит прискочив до неї та заткав їй уста патиком.
Після того злочинці перейшли до другої кімнати, в якій спав третій брат, Степан з жінкою і дитиною. Степана найжахливіше змасакрували, від чого на ліжку й під  ліжком цілі потоки крови. Побили й жінку Степана, а хтось з бандитів накликав, щоб забити маленьку, однорічну дитинку.
Бандити понищили в хаті ровер, дві машини до шиття, покалічили чотири великі образи на стінах і портрет Івана Франка й повибивали всі вікна. На подвірі застрілили пса, що вже 14 літ був на привязі.
Цілий напад тривав не довше, як вісім-десять хвилин.
МІСЦЕВИЙ ПАРОХ НА МІСЦІ НАПАДУ.
Точно в 2-ій годині одна жінка з рідні Касперських застукала до вікна на приходстві з криком: „Мордують Касперських! Нехай отець ідуть сповідати, бо вже конають“.
Священник о. Осип Скульський, за чверть години був уже з Найсвятішими Тайнами на місці нападу. Оглянув побитих та висповідав і запричащав Осипа і Степана.
ЖЕРТВИ МАСАКРИ У ШПИТАЛІ.
Безпосередньо після нападу один громадянин поїхав ровером до Львова, щоб приготовити місце у шпиталі і по дорозі повідомив лікаря у Винниках, д-ра Нагляка, що по нього приїде фіра та просив, щоб він зараз поїхав до Чижикова. Д-р Нагляк приїхав до Чижикова в год. 5.30, побандажував побитих і відіслав до Львова, до шпиталю.
Привезли їх до „Народньої Лічниці“ десь коло тринацятої години в понеділок. А саме:
1. Степана Касперського, літ 30, жонатого; має зломану руку й ногу, зломане ребро побиту голову.
2. Осипа Касперського, літ 24, нежонатого; має побиту голову, плечі й мабуть повідбивані легені.
3. Павла Касперського; має побиту голову і втовчену руку.
4. Анну Касперську, жінку Степана; має побиту голову.
Степан і Осип Касперські, яких стан здоровля загрозливий і вимагає постійної лікарської опіки, залишилися в «Народній Лічниці» для лікування. Павло і Анна Касперські після перевязання ран вернулися до Чижикова.
О. ПРАЛАТ КУНИЦЬКИЙ У ЧИЖИКОВІ.
З доручення Преосвященного Івана в понеділок 25-го ц. м. приїхав до Чижикова автом о. пралат Леонтій Куницький. Заїхав на приходство, де привитав його парох о. Скульський. Потім пішли до дому Касперських, де вже зібралося багато народу, що чекав зі слізьми в очах. Плакала стара мати Касперських показуючи свої рани. О. пралат Куницький потішив її та зібраний народ у такому важкому нещастю.
По дорозі до дому Касперських о. пралат Куницький вступив до дому читальні „Просвіти", де роздав цукорки дітям у „Дитячому Садку“.
В год. 6.30 о. пралат відїхав до Львова.
ПОЛІЦІЯ ВЕДЕ СЛІДСТВО.
В понеділок коло тринацятої години постерункові з постерунку в Гаях прийшли на місце нападу та списала протокол.