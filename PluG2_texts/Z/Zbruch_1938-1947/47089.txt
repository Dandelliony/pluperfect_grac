◦ ◦ ◦ ◦ ◦ ◦ ◦

Становище в Румунії
БЕРЛІН, 26, (ТАРС). Німецьке інформаційне бюро передає, що рух залізногвардійців, який привів до подій останніх днів, придушений армією. Провадяться арешти. Порядок підтримується військовими частинами. Громадські будинки зайняті солдатами. Площа перед будинком ради міністрів так само охороняється військами.
НЬЮ-ЙОРК, 26. (ТАРС). За повідомленням агентства Юнайтед Пресс, усі керівники повстанців, включаючи Хорія Сіма і Петровіческу, розстріляні. За деякими відомостями, в Яссах, Тімішоарі, Брашові відбулися нові сутички. Окремі частини румунської армії приєдналися до залізногвардійців.
Газетам розіслана фотографія, що показує Хорія Сіма разом з іншими залізногвардійцямй, арештованими десь у провінції. Агентство Ассошіейтед Пресс повідомляє, що в Бухаресті оголошено про вбивство лідера повстанців Гроза. За вироком воєнно-польового суду розстріляні також шеф жандармів Гіка і шеф таємної поліції Маймук.
Колишній міністр праці, соціального забезпечення і охорони здоров'я Ячінші поранений, колишній заступник секретаря в справах друку і пропаганди Комсовіч і начальник секретаріату "Залізної гвардії" Медря арештовані.
Агентство Ассошіейтед Пресс передає, що вчора на вулицях Тімішоара весь день відбувалися демонстрації. Об 11 год. ранку за місцевим часом румунські війська запропонували демонстрантам здати зброю. У відповідь на це демонстранти почали захоплювати громадські будинки. Почалася боротьба. Армійські частини стали господарями становища лише на вечір. В місті Синніколаул-Маре відбувається сильний бій. Налічуються сотні вбитих.
ЛІОН, 26. (ТАРС). Агентство Гавас повідомляє, що єврейські квартали Бухареста дуже потерпіли під час заворушень. На одній з вулиць кожний третій магазин розграбований або спалений. У морг доставлено 180 трупів євреїв, убитих в околицях Бухареста. Погроми були організовані і в багатьох провінціальних містах, зокрема в Брашові, Плоєшті, Галаці і в Браілі. Госпіталі переповнені пораненими. Похорон убитих солдатів почнеться завтра.
БУХАРЕСТ, 27. (ТАРС). Передають, що колишній статссекретар в справах друку і пропаганди Констант, міністр охорони здоров'я, праці і соціального забезпечення Ячінші, а також відомий капіталіст Малакса арештовані. Чутки про арешт Хорія Сіма офіціальними особами спростовуються. Гадають, що він переховується легіонерами.
БЕРЛІН, 27. (ТАРС). Як передає німецьке інформаційне бюро, генерал Антонеску підписав закон про мілітаризацію всіх поліцейських, що виконують службу на кордоні, в портах, аеродромах і на вокзалах. Ці поліцейські пости підлягають безпосередньому контролеві генерального штабу.
БУХАРЕСТ, 27. (ТАРС). Бухарест все ще знаходиться на воєнному становищі. В деяких районах міста заборонений навіть пішохідний рух.
Таї і Французський Індо-Китай
ТОКІО, 27. (ТАРС). Агентство Домей Цусін повідомляє, що в зв'язку з згодою урядів Віші і Бангкока прийняти японське посередництво в урегулюванні прикордонного конфлікту, переговори між Французським Індо-Китаєм і Таї про перемир'я почнуться 29 січня в Сайгоні.
НЬЮ-ЙОРК, 27. (ТАРС). Як повідомляє агентство Ассошіейтед Пресс, власті Французького Індо-Китая оголосили, що перемир'я між Таї і Індо-Китаєм починається з 10 год. ранку 27 січня за місцевим часом.
Міжусобний конфлікт у Китаї
ЧУНЦІН, 25. (ТАРС). За останні тижні в південній частині провінції Аньхуей відбулися події, що привернули до себе увагу всієї китайської громадськості. Крупні військові з'єднання центрального китайського уряду під командуванням генерала Гу Чжу-Туна несподівано оточили частини 4-ої армії і після запеклого бою, який тривав кілька днів, роззброїли їх. В результаті сутички 4-а армія втратила 4 тис. чол. убитими й пораненими і 2 тис. полоненими. Тепер 4-а армія офіціально розпущена, а її командуючий Є Тін арештований.
Згідно з заявою китайського воєнного міністерства, роззброєння і розформування 4-ої армії військами Гу Чжу-Туна сталися в наслідок того, що командування цієї армії не виконало наказу національного уряду про перекидання її на північний берег ріки Хуанхе, а також за те, що ця армія нібито і мала намір підняти повстання проти урядових військ.
З боку представників 4-ої армії, як це видно з преси, ці обвинувачення заперечуються, як зовсім необгрунтовані. Вони твердять, що дійсними мотивами нападу на 4-у армію є вузькопартійні прагнення гомінданівських генералів, спрямовані проти революційно-патріотичних комуністичних елементів у рядах 4-ої армії.
Напад на 4-у армію в провінції Аньхуей викликав велику тривогу в різних верствах патріотичної китайської громадськості і особливо в трудящих масах Китая. В передових китайських колах висловлюють думку, що ці події є початком великої операції по ліквідації не тільки 4-ої, а й 8-ої армії. Вони твердять, що це означало б розгортання громадянської війни у Китаї, яка може лише ослабити країну.
Зникнення Субха Чандра Боса
ЛОНДОН, 27. (ТАРС), За повідомленням агентства Рейтер, колишній голова індійського національного конгресу, відомий лівий діяч Субха Чандра Бос зник вчора після того, як він вийшов з дому.
Бос був звільнений з тюрми 5 грудня після проведеної ним голодовки. Досі ніяких відомостей про місцеперебування Боса не одержано. 