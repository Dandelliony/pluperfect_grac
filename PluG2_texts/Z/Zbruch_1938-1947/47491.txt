Нова форма внутрішньої української орґанізації

З упадком Польщі треба було творити українське життя на землях Ґ. Ґ. від самих основ. Масовий наплив інтеліґенції уможливив, що в досить скорому часі з хаосу родилася орґанізація. Її первісні форми були скромні, а завдання однобічні. Йшло в першу чергу про те, щоб уможливити численним немісцевим хочби примітивне соціяльне буття, тобто дати їм якесь пристановище. Самочинно і спонтанно росли власні допомогові орґанізації — у формі Комітетів, Національних Рад і т. п. Ця фаза — завдяки саможертвенній праці багатьох одиниць — дала доволі скоро належні успіхи. Люди сяк-так уладилися й можна було розпочати вже трохи пляновіше суспільно-орґанізаційне будівництво. Німецька влада пішла на руку й дозволила охопити українську самодопомогову акцію на терені Ґ. Ґ. в зорґанізовану сітку, з централем нагорі. Повстав Український Центральний Комітет у Кракові.
Завдяки його заходам поладнано цілу низку наших суспільних справ. Врешті тепер, поглиблюючи свою працю, цей наш верховний осередок на терені Ґ. Ґ. постановив зайнятися — такби мовити — опікою нашого фахового життя. Оце й ґенеза станово-фахових Секцій при УЦК, що з одного боку мають допомогти йому в здійсненні його статутових завдань безпосередньо, з другого боку посередньо — плеканням і підвищенням фахового рівня. Щоб ці орґанізації якслід розвинулися, треба щоби загал громадянства, зокрема приналежні до поодиноких станів і фахів громадяни, підходили до справи з живим її зрозумінням і таким же змістом.
Повстали вже Секції правників, учителів, інжинірів, повстають інші. Декотрі Секції перевели вже свої ширші зїзди. Загалом справа зачинає бути досить живою. Про неї тут і там часто говорять, дискутують і т. д. Можна зауважити, що подекуди викликує невдоволення сама форма орґанізації цих станових і фахових Секцій. Зрозуміло, що на тлі деякої нашої традиції та зокрема потенціяльних тенденцій, люди вимагають яскравішої станово-фахових орґанізацій. Проте форма орґанізації річ другорядна. Першорядною справою є зміст орґанізації. А зміст не все залежний від форми, зокрема в нашому випадку маємо змогу зайнятися всіми нашими фахово-становими правами і болячками. Великими і малими, особистими й загальними.
Отож ціла наша енерґія повинна йти не в напрямі обміркування справи орґанізаційних форм, хоч очевидно — внутрішньо орґанізаційних форм у наших Секціях поминути теж не можемо. Тут маю на увазі зокрема форму й способи орґанізації в терені, справу фінансових засобів і т. д. Під цим оглядом маємо відразу на початку чимало внутрішніх труднощів і невияснених питань. Зясувати їх і перебороти очевидно перше наше внутрішньо-орґанізаційне завдання.
Та істотним залишається завсіди зміст орґанізації. Нам треба в першу чергу підрахувати наші сиди в поодиноких званнях, станах і професіях. Тому мусимо перевести докладну й вичерпуючу статистику в поодиноких Секціях. Факт істнування на цілій території Ґ. Ґ. одностайної, одному проводові підчиненої орґанізації Українських Допомогових Комітетів — багато нам в цьому допоможе. Черговим завданням є поділити внутрі Секцій членів по їх спеціяльностях і дальше послідовно переводити поглиблення фахового і наукового знання у тих — так мовити — вишкільних гуртах. Здійснювання цього завдання, під станово-фаховим оглядом для нас найбільш істотного, є цілком можливе в теперішній орґанізаційній формі. Що більше — саме завдяки цій формі зможемо мати різні полегчі, звязані з фірмою Українського Центрального Комітету: ми ж є його внутрішніми клітинами. У звязку з цим творення відповідних власних і використовування чужих бібліотек є черговим нашим завданням. Деякі Секції, в першу чергу Правнича, зробили вже початок.
Акцією над поглибленням фахового знання зробимо багато не лише для кожного з нас особисто, а дальше для цілого нашого стану чи професії, але також — надамо цілому українському життю в Ґ. Ґ. цінний і реальний зміст, якого йому в останніх місяцях досить бракувало. Отже тим самим ми будемо робити не лише фахову, але також загальну громадянську працю. Нашою поважною і діловою участю у працях станово-фахових Секцій виконаємо наш істотний громадянський обовязок, так під кутом нинішнього, як і завтрішнього дня.
Дальше — розвоєм життя в Секціях піднесемо на вищий ступінь також і працю цілої української орґанізаційно-суспільної сітки (УДК і т. д.), бо щойно орґанізація Секцій є направду внутрішньою українською орґанізацією, національно-суспільно нам найбільш потрібною. Секції охоплять собою загал української інтеліґенції згідно з професійним ключем, а дальше також загал українського міського населення.
Врешті Секції можуть стати зачатком ширшої станово-союзницької орґанізації у нас. Вони мають злагіднювати внутрішньо-національні станові суперечності й гармонізувати співпрацю всіх станів під кутом єдиної загально-національної потреби. Як евент. початок такої орґанізації можуть Секції зібрати поважний досвід і багато зробити — так під оглядом практичним, як і теоретичним. За Польщі не всі стани були зорґанізовані, а ті орґанізації, що були, тієї проблєматики розробляти не могли.
Таким робом нова наша орґанізаційна форма, хоч вона й дуже скромна, проте дає можливість здійснювати не лише малі, але й направду великі завдання.
М-р М. Богун 