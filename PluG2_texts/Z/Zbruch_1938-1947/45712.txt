В Академії наук СРСР. — Виховувати торгових працівників

В Академії наук СРСР
26 грудня закінчилися збори відділів Академії наук СРСР.
На вечірніх зборах відділу біологічних наук виступив почесний академік Гамалея з доповіддю: "Запобігання грипу".
Доповідач вказав, що до 1933 року збудником грипу вважалась палочка інфлуенци: бактерія, відкрита Пфейффером. За останній час вдалось довести, що грип викликається так званим вірусом, що фільтрується. Проте, запобіжні щеплення і сироватки проти відкритого збудника не дали позитивних результатів.
Гамалея повідомив про знайдений ним новий метод запобігання грипу. Він полягає у підвищенні чутливості слизової оболонки носа і посиленні виділення слизу. Виділення мають властивість знищувати збудника грипу — вірус, що фільтрується. Посилення виділення досягається змазуванням слизової оболонки носа милом з високим процентом вмісту олеінової кислоти. Таке змазування робить організм людини несприйнятливим не тільки до грипу, але й до простудних захворювань.
Досліди, проведені в 2 Московському медичному інституті, дали позитивні результати. (ТАРС). Виховувати торгових працівників
Більшовицька партія, радянський уряд доручили працівникам торгівлі відповідальну і почесну державну справу. Геній людства Володимир Ільїч Ленін завжди приділяв велику увагу розвиткові торгівлі. Він вказував на необхідність всебічного розширення її, на необхідність щоденного, наполегливого виховання кадрів.
Задовольняти запити трудящих, боротися за дальше піднесення радянської торгівлі, торгівлі без спекулянтів — таке бойове завдання.
Непідкупна чесність, ввічливість, почуття відповідальності за державне і кооперативне майно — це якості, які повинні бути властиві кожному працівникові торгової мережі.
Талановиті, здібні люди прийшли в торгові установи. Повні сил і енергії, вони набувають досвід, зростають. Можна назвати ряд колективів, які домоглися значних успіхів у час підготовки до виборів у місцеві Ради депутатів трудящих. Тепер з новою силою розгортається змагання імені XVIII Всесоюзної конференції ВКП(б).
У торговій мережі області працює понад 10 тисяч чоловік. Багато з них ще не так давно були безробітними, роками шукали роботи. Тепер вони навчаються в гуртках, оволодівають технікою своєї справи. Немало вже працівників торгівлі стали знатними людьми нашої області.
Заслужено шанують покупці колектив парфюмерного магазину "ТЭЖЭ", що міститься по Галицькій вулиці №5. Завідуючий М. Вільнер, продавці Стеля Гірштріт, Люся Фоєрман з художнім смаком обладнали приміщення, культурно обслужують покупців. Колектив виконує план на 110—115 процентів. За 10 місяців роботи не було жодної скарги. Працівники магазину продовжують учитися, підвищувати свій рівень технічних знань. Зросла і виховалась на роботі Марія Михайлівна Лисячук — зав. магазином №20 другого харчоторгу. Продавець Олена Антонівна Лемце в Рава-Руському районі відома стахановка торгівлі. Передовики прилавку беруть активну участь у громадсько-політичному житті. Таких прикладів можна навести десятки і навіть сотні.
Проте, було б недозволеною помилкою затуляти очі на значні недоліки в справі виховання торгових працівників. Доказом зневажливого ставлення до цього можуть бути обурливі факти, виявлені в крамницях Бродської райспоживспілки. Перевіркою встановлено, що там обраховували і обмірювали трудящих, безкарно розкрадали державні гроші.
Вкрай незадовільно працює їдальня №1 у Буському районі. Книга скарг тут заповнена численними справедливими зауваженнями трудящих. Проте, завідуюча їдальні Невгадайлова, замість вжиття відповідних заходів, тільки й знає, що пише глумливі і образливі відповіді.
Відсутня належна масово-виховна робота і серед працівників прилавку багатьох крамниць промкооперації інвалідів та райзмішторгів. В ряді сіл крамниці споживчих товариств відкриваються по бажанню і на розсуд працівників прилавку. Це грубе порушення Указу Президії Верховної Ради СРСР від 26 червня часто проходить безкарно. Так само порушують Указ Президії і в магазинах трансхарчоторгу будівництва НКШС.
Окремі керівники, не розуміючи ролі повсякденного, кропіткого виховання, без розбору, огульно звільняють з роботи людей. Але це найлегше зробити. Далеко важче виховати людину, навчити її якслід працювати.
Серед частини працівників торгівлі ще досить живучі старі звички, що залишилися в спадщину від капіталістичного режиму. За прилавок радянських магазинів пробралося немало неробів, спекулянтів, пройдисвітів. Вони всіляко використовують державні установи для власної наживи, для спекуляції. В окремих ресторанах Львова були випадки обрахування відвідувачів.
Партійні і профспілкові організації, громадськість торгової системи повинні продовжувати очищення магазинів і крамниць від шахраїв, від спекулянтів, пам'ятаючи, що з своїм завданням вони по-більшовицькому впораються лише тоді, коли будуть керувати радянською торгівлею не з канцелярії, не лише на нарадах, а по суті, конкретно.
Нещодавно на нараді працівників торгівлі викладачі львівських торгових учбових закладів зобов'язали ся прочитати ряд лекцій, допомогти справі виховання торгових кадрів. Це прекрасний почин. Його треба всіляко підтримувати. Поруч з цим керівники торгів повинні налагодити систематичний обмін досвідом, обмін думками.
Великі і почесні завдання поставлені перед працівниками торгівлі нашої області. Для їх виконання потрібна наполеглива робота. Лише культурні, політично свідомі люді можуть налагодити висококультурну радянську торгівлю. Це повинен пам'ятати кожен керівник торгу, кожен завмаг і продавець.   