Не хочуть розуміти української мови. 

Дня 6-го ц. м. арештували інстр. "Сільського Господаря" Людомира Боднара за те, що в поїзді говорив до кондуктора по українськи. Справа виглядала так: інстр. Боднар купив на двірці білєт до Чорткова, але з браку білєтів урядовець видав білєт до Монастириськ і на другій стороні зазначив, потверджуючи печаткою, що білєт важний до Чорткова. Зараз за Білобожницею кондуктор переглядаючи білєт запитав, дивлячись на білєт: "доконд" і дістав відповідь з українським акцентом: до Чорткова. Ця відповідь дуже схвилювала кондуктора, який почав сердитися, що "не розуміє такей мови", і знайшов ще цілу низку закидів і претенсій. На те дістав коротку відповідь треба навчитися по українськи розуміти. Тоді кондуктор попросив залізничного стражника, щоби вилєґітимував "теґо особніка", що цей зробив. Але кондуктор цим не вдоволився, бо прикликав з поїзду 3 поліціянтів, одного тайного аґента та стражників, які притримали Л. Боднара та завели його до Чорткова. В Чорткові на двірці чекала вже поліція, яка арештувала Л. Боднара та відвела до комісаріяту. Там притримали його від год 7-ої до 16-ої, мотивуючи арештування тим, що "нєпшизвоіцє заховивал сєн". 