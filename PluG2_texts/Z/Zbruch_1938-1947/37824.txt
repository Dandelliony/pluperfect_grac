Зелені Свята

Історія, традиція, великі цінності народу — споконвічна скарбниця надбань минулого, що з неї як з цілющого джерела черпають майбутні покоління гарт та силу для відпору й наступу — у хвилині підйому та зневіри.
Були колись у нас часи, що серед розгару орґанізаційної чи економічної праці не зверталось на це більшої уваги. Та вже в останні роки до війни прийшла велика зміна. Видавництва, історичні досліди, зокрема археольоґічні розкопи зацікавили навіть найширші круги громадянства. До відкопаних крилоських руїн, ніби мандрівка народів, тягнули цілі маси, щоб перед домовиною Осмомисла віддати поклін тіням Великого Предка, подумати хоча хвилину над памятииком Слави минулого.
Та цей пієтизм, ця пошана до будівничих нашої державности, до борців за волю — розбудились щойно після визвольної війни, коли то громадянство стало піклуватись гробами й цвинтарищами поляглих, коли молодь та дітвора впорядковували могилки, засипуючи їх в Зелені Свята цвітами та вінцями. І було так скрізь по містах та селах. Навіть найдальші, по відлюдних полях та вертепах гроби незнаних вояків, не залишились самітні та без опіки, поки таємно, або ночами, щоб ніхто не бачив, польська поліція не повикопувала й кудись не запроторила костей. Скільки то було з цього приводу знущань та арештів. Бували власники поля, що важко відпокутували за те, що спротивились віддати ці дорогі мощі збережені у їхній власній землі.
Знав народ і розумів, яку неоцінену вартість мають оті памятники слави.
А тих же памятників у нас так мало заціліло. Вони зруйновані татарами, або понищені сусідами, щоби сліду по них не залишалось. Гробниці перемиських князів, кости Хмельницького й Мазепи повикидані; ось недавно мстивість варварські руки не пощадила і княжих домовин у Холмському Соборі, чимало могилок з визвольної війни зрівнані з землею — нещадні вороги робили все, щоби пропала наша слава.
Та вона не пропала й не пропаде. Память про Великих Предків залишиться по віки вічні. Що не заціліло на яві, заціліє в серцях, що розгубилось буде віднайдене, що під руїнами — буде воздвигнене.
В Зелені Свята, в день поминків народніх по тих, що віддали життя за волю Батьківщини, вшануємо цю велику лєґенду Чину в скупчені духа, сильні вірою, що вогонь пориву до слави та до пожерт ніколи не погасне.
Л. 