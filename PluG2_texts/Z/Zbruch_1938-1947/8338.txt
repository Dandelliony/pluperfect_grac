Після убивства полк. Коновальця.

УБИВНИК ПОЛКОВНИКА КОНОВАЛЬЦЯ ВИСТУПАВ ПІД ТРЬОМА НАЗВИЩАМИ.
Німецьке Інформаційне Бюро довідується з Pотердаму, що тамошня поліція вже має точний опис чекіста Валюха; виявилося, що він виступав також під назвиськами Діссімов і Петровіч. Він говорить по українськи, російськи, француськи та німецьки.
ВАЛЮХ — ГАЛИЦЬКІЙ! КОМУНІСТ?
"Українські Вісти“ подають: В Комсомолі КПЗУ в рр. 1926—1928 працював якийсь Валюх, мабуть Іван. Походив він з Дрогобиччини, був сином чи не греко-кат. священника й студентом львівського університету. У 1927 р. попав у вязницю, мабуть на Волині. Його засудили тоді й вислали до вязниці в Коронові на Поморю. По виході з вязниці Валюх виїхав до СССР і від тоді всякий слід по ньому застиг. Відомо лише, що підчас боротьби в КПЗУ між шумськістами і прихильниками Москви Валюх заявився за Москвою. Він жонатий з відомою на львівськім ґрунті перемиською жидівкою-комуністкою, співробітницею комуністичної "Трибуни Роботнічої". Валюх був високого зросту, худощавий; опис був поданий голяндською поліцією відповідав би більш-менш, особі Івана Валюха.
ПОЛКОВНИК Е.КОНОВАЛЕЦЬ ПІДГОТОВЛЮВАВ ПРОТИБОЛЬШЕВИЦЬКУ АКЦІЮ НА ДАЛЕКОМУ СХОДІ.
Віденське „Слово" подає на основі телефоноґрами варшавського кореспондента, що у тамошніх колах, поінформованих у справах Совітської України, говорять у звязку з вбивством полк. Коновальця таке:
Полк. Коновалець в орґанізуванні терористично-конспіративної акції не обмежувався до УССР, але торкнувся і східних окраїн СССР.
Від деякого часу почав у Харбіні виходити часопис "Вільна Україна" під гаслом; „Хай живе національна революція та її вождь полк. Коновалець"; появились українські самостійницькі брошури в українській, японській та китайській мові. Українські та китайські були проти СССР та Польщі, японські — проти СССР. Рівнобіжно йшла пропаґандивна акція на терені совітської армії Бліхера, що у 40 прц. складається з українців, у цій акції була заінтересована Японія.
Ця акція полк. Коновальця була можлива з огляду на те, що українці становлять поважний відсоток населення Харбіну й околиць Владивостоку.
Совіти могли вважати, що українська націоналістична акція на Далекому Сході більше небезпечна ніж на Україні, де полк. Коновалець ніколи не мав поважнішої орґанізації.
Важко справдити, чи ця гіпотеза правдива — на всякий випадок вона дуже правдоподібна.
ПОЛК. КОНОВАЛЕЦЬ ПІДТРИМУВАВ ЗВЯЗКИ ЗІ СОВІТСЬКОЮ УКРАЇНОЮ ЧЕРЕЗ УКРАЇНСЬКИХ МОРЯКІВ?
Цікавий причинок до тайни вбивства полк. Коновальця дає варшавський "Наш Пшеґльонд". Він висловлює думку, що полк. Коновалець приняв пакет з бомбою, припускаючи, що в ньому є важні документи, які привезли зі Совітської України моряки.
Полк. Коновалець від кількох літ за посередництвом своїх довірених висланців навязав звязок з українськими націоналістичними колами у Совітській Україні. До того звязку вживав він також українців зі залог совітських торговельних пароплавів, які відбували реґулярні подорожі до закордонних пристаней. В останньому часі полк. Коновалець мав отримати якусь важну посилку зі Совітської України, мабуть важні документи. У тій справі полк. Коновалець виїздив уже раз до Ротердаму з початком цього року, але тоді з невідомих причин, не дійшло до передачі документів. Недавно полк. Коновалець довідався, що до Ротердаму причалить совітський торговельний пароплав „Мєнжинський". Один з совітських моряків, з походження українець, мав передати Коновальцеві пачку з документами. Щоб законспірувати факт переводу документів з України до Ротердаму, зустріч мала відбутися на двірці в Ротердамі за посередництвом третьої особи.
Навязуючи до загадкової ролі "Мєнжинського“ у замаху на полк. Коновальця, „Катовіцер Цайтунґ" пише, що одну транспортову контору в Ротердамі, яка є аґентурою большевицьких пароплавів, вважають большевицькою базою, куди м. ін. перевозять воєнні матеріяли до червоної Еспанії. 