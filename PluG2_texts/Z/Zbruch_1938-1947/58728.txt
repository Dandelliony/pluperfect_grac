Діло рук і душі

Музей Лемківщини в Сяноці і його творець
Львів, 13 листопада.
Гість у редакції — мила й побажана поява, головно тоді, коли від нього дістаємо інформації, що ними можемо поділитись з нашими читачами. З правдивою радістю зустрічаємо серед нас проф. Л. Геца, що на кілька день завітав до Львова із Сянока. Проф. Гец поєднує дві рідкі тепер прикмети: справжню культуру із скромністю, тому й розмова з ним, скоро прибирає тон свобідної несилуваної гутірки.
В короткому часі збираємо найпотрібніші дані про широко знаний уже музей Лемківщини в Сяноці, про який покійний П. Ковжун сказав, що це діло рук і душі Л. Геца.
Музей основано в 1930 р. і впродовж 10 років він містився при гр.-кат. церкві в Сяноці під назвою "Український Музей Лемківщини". За цей час музей придбав 8.000 експонатів в таких ділянках: етнографія, іконографіка, археологія, нумізматика, архів, бібліотека.
Тут є деякі дуже рідкісні речі, особливо в іконографіці, що являє собою архитвори українського церковного мистецтва від 14 ст. почавши. Крім цього багато заступлена етнографія з усякими зразками лемківської народної ноші і щоденного побуту. В зборах нумізматики є моменти з часів Агрипи й Октавія, виконані на лемківській землі.
В останніх двох роках зайшли доволі значні зміни в історії музею. З приходом до Сянока німецької влади перенесено музей на княжий замок, де наші збори, сполучені з останками іншого музею, приміщено в 11-ох залях. Під проводом проф. Геца проведено в замку архітектурно-ремонтні роботи і при цій нагоді відкрито два вікна й фасаду з доби італійського ренесансу. Музей розбудив велике зацікавлення і притягнув до себе увагу численних відвідувачів. Інформації в музею були в 3-ох мовах: українській, німецькій і польській.
В 1940 р. музей відкрив старовинне цвинтарище сперед 1000 літ до Христа в сс. Ходорівка, Бахір коло Динова. Там відкопано коло 50 урн з бронзою і кістками. Висліди розкопок опубліковані вже в німецьких наукових журналах. Всі знайдені експонати перевезено до музею в Сяноці. Через те музей значно побільшився, так що тепер налічує він 20.000 експонатів.
Безпосередньо перед вибухом німецько-большевицької війни музей на якийсь час закрито, а після пересунення бойової лінії вперед, музей відкрито знову і переорганізовано.
Тепер музей, що дістав назву "Kreismuseum in Sanok", є німецький, мова музею німецька. Переорганізовано також провід музею. Директором є тепер Крайсшульрат В. Губер, 2-им директором проф. Л. Гец, секретарем п. Ірина Добрянська, дальше увійшов тут п. Стефанський.
"Туга за мистецьким оточенням і мистецькою атмосферою у провінціяльному місті, спрага живої мистецької діяльності спонукала нашого мистця до музейної праці", писав про генезу сяніцького музею цитований уже П. Ковжун. До чисто мистецьких мотивів долучилася тут ще одна спонука, про яку довідались ми вже з уст проф. Л. Геца.
— Ще в рядах Українського Січового Стрілецтва навчивсь я знаходити батьківщину всюди там, де живе наш народ.
Відорваний долею від рідного Львова, наш мистець прив'язався до мальовничого підгірського Сянока, як до свого родинного міста, полюбив культуру найдальше на захід висуненої вітки нашого народу.
У вислідї повстав дорогоцінний музей, що ним може повеличатися кожний культурний народ.
—Н. 