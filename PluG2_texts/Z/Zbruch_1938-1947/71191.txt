За нові кадри наукових працівників

Львів, 25 вересня.
Стоїмо напередодні нового академічного року, що в життю нашої молоді є новим етапом вищих студій.
Проблєма цих студій під сучасну пору дуже актуальна. Винищеня української інтелігенції большевиками, перебудова нашого суспільно-національного життя на нових основах і виконання тих великих вимог, що їх ставить перед нами сучасність і буде ставити майбутнє, приневолює нашу суспільність поцікавитись проблємою вишколення фахівців у всіх ділянках національного життя.
Нікому не нове те, що вже тепер треба нам багато фахівців у всіх ділянках національного життя.
Нікому не нове те, що вже тепер треба нам багато фахівців до обсади відповідних становищ. Зрозуміло всім і те, що багато таких фахівців треба буде нам й за рік, за два, за десять років. Тому то самовільне покинення вищих студій, що тут і там трапляється в рядах нашої академічної молоді, яка інколи волить якенебудь, хочби, паршивеньке становище в якійсь установі, — це такий самий прогріх, як втеча вояка з довіреної йому стійки. Є це прогріх, за який мусить відповідати кожний студент перед загальним інтересом нації, перед її історичною майбутністю.
Погляньмо, які звання вибирає наша академічна молодь. Коли переглянути список студентів вищих шкіл, які мали стипендії, то бачимо, що найбільше нашої молоді студіює тепер медицину, фармацію, ветеринарію і техніку, а в останньому часі ще й агрономію і економію. Воно й не дивне явище, коли пригадати собі, з якими труднощами приймали українців на ці фахи за Польщі. Ті фахи дають сьогодні найбільше матеріяльне забезпечення. Зрештою на вище згадані відділи вищих студій має наша академічна молодь сьогодні найбільше можливостей вступу, тут і за кордоном.
Мусимо звернути увагу, що крім медицини, торгівлі, техніки та інших звань, що їх сьогодні здебільша вибирають наші студенти, є ще й такі, що може не дають великих особистих матеріяльних користей для окремих людей, всеж таки мають велетенське значення і несуть користь для всього народу, для його сучасності і майбутності. До цих звань належить в першу чергу українознавство у повному того слова значенні. Нам потреба сьогодні, і буде потреба завтра мовників, літературознавців, учених ґеоґрафів і істориків України, знавців українського права, етнографії та інших дисциплін, що їх сьогодні мало студіює наша молодь. Коли переглядаємо спис наукових діячів з усіх ділянок українознавства, яких смерть вирвала з наших національних рядів, то мимоволі насувається думка: Хто ж прийде на їх місце? Хто буде помножувати дорогоцінні скарби української науки, нагромаджені помершими науковими діячами і тими, що сьогодні вже не в силі продовжувати свою наукову працю? Хто ж прийде їм на зміну в школах, у пресі, у пропаганді, у мистецтві, в наукових академіях і в інститутах, у краю і за кордоном? Що буде за декілька років, коли не подбаємо за нові кадри цих наукових робітників, яких нам треба тисячі? Українське громадянство повинно зацікавитись цією проблемою, а наші відповідні чинники повинні призадуматись над змогою виховання нових кадр українських наукових робітників. Вправді кожне звання є добре і кожне є потрібне сьогодні для нас, та українське громадянство не може глядіти байдуже на небезпеку, що нею грозить українській культурі і науці недостача її носіїв і робітників. Ту недостачу мусимо виповнити новими кадрами. 