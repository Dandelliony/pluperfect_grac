Діти — твердий капітал народу

Львів, 20 грудня.
Ніколи ще справа виховання дошкільної дітвори не була така актуальна, як тепер; ніколи ще діти не були для держави й нації такі дорогі, як саме у сучасний момент, коли на згарищах і руїнах старого світу твориться нове життя, коли кожний народ власними руками готує кращу долю.
У формуванні характерів нового покоління, що має класти тверді основи під новий лад, величезне значіння має виховна праця над дітворою дошкільного віку. Виховання дітей і молоді вступає на новий шлях. Та щоб повністю здійснилися всі надії, праця мусить початися від основ, тобто від виховання наймолодшого покоління. Тому з особливою увагою треба ставитися до всіх справ, зв'язаних з дошкільним питанням, і справді батьківською дбайливістю оточити дитячі виховні заведення.
Правда, українське дошкілля має вже свою традицію та поважний дорібок. З історією українського дошкілля зв'язані імена таких визначних патріотів та педагогів, як Н. Кобринська, о. К. Сілецький, С. Русова, А. Животко, С. Федорчакова, що були піонірами української дошкільної справи. Більше 40 літ тому у Львові створилося Товариство "Українська Захоронка", яке має великі заслуги не тільки у самій організаційній роботі, але й в тому, що постійно дбало про підвищення рівня педагогічної діяльності окремих дитячих садків. З почину "Рідної Школи" та "Союзу Українок" повстала по селах і містечках Східної Галичини густа мережа здебільша сезонових садків. До німецько-польської війни у 38 повітах було в Галичині 566 дитячих садків з 20.829 дітьми. Вони з успіхом сповняли своє завдання, опікувалися малолітніми дітьми в часі робіт у полі, піклувалися їх прохарчуванням. З пожвавленням культурного життя засновано Українську Захоронкарську Семинарію у Львові з 4-літнім планом навчання. Вона підготовляла молоді дошкільні виховниці. Фахово вишколені виховниці вели працю у дошкіллі за обдуманим планом, при чому на рівні з дбайливістю про фізичний розвиток дитини звертали увагу і на духовий її розвиток. До міських садків стали напливати діти з інтелігенських кол. Садки стали виховною дошкільною установою, яка з успіхом доповняла родинний дім.
В часі воєнних подій дитячі садки припинили свою діяльність, та як лиш пройшла фронтова хуртовина, вони знову піднялись до життя. Совєтська влада створила дітям "рай на землі", в якому виростали молоді душі у ненависті до релігії та до всього, що рідне.
Під теперішню хвилину справа дитячих садків, передусім постійних, набирає великого значення. Батьки і матері, зайняті професійною чи громадянською працею, присвячують своїм дітям дуже мало часу, а то й часто зовсім не в силі зайнятися ними.
На терені Львова та в декотрих окружних містах ця справа менше-більше наладнана. Суспільна Опіка вживає усяких зусиль, щоб дошкільнята навіть під час воєнної крізи мали все необхідне для фізичного розвою. Справою педагогічного нагляду над працею у дитячих садках у Львові і в краю займається Український Краєвий Комітет, що при свому Шкільному Відділі відкрив реферат Дошкільного Виховання. Українські постійні дитячі садки у Львові не припинили праці, маючи відповідні умовини до свого дальшого розвитку.
Зате справа дитячих садків на провінції зображає не раз сумну картину! Діти снуються сірими гуртками по вуличках галицького містечка або ізольовані від довколишного світу, знуджені дорогими іграшками та часто безглуздими пестощами, тужать за розкошами дитячого товариства, летять думкою ув'язненої пташки у чарівний світ дитячих ігор і забав. Одні й другі бідні, дуже бідні діти, що з байдужості батьків позбавлені радості раннього дитинства.
По наших селах у більшості малі діти зимують в замкнених, рідко провітрюваних хатах. Скільки краще почували б себе, як природніше розвивалися б ті діти у дитячому садку під наглядом фахової виховниці. І треба лиш кріхітку зрозуміння того, що дитинство не менше важний етап в житті людини, як зрілий вік, треба виявити любов до дітей, є можна зарадити неминучому лихові.
Ініціятива відновити і заснувати нові дитячі садки мусить вийти з Окружного Комітету. Удержання садка повинно в цілості обтяжити бюджет міської чи сільської управи. Організаційний та виховний нагляд над усіми постійними та сезоновими дитячими садками в окрузі мають дошкільні референтки Окружних Комітетів. Для них Український Краєвий Комітет відкриває у Львові в місяці січні 1942 р. короткоречинцевий Інструкторський Курс, з метою докладного ознайомлення їх з програмою дошкільної роботи в терені.
Треба вдарити на тривогу і до цієї акції втягнути батьків, другів дошкільної дітвори та молодих дівчат, які опинилися поза школою і спільними силами двигнути вперед українську дошкільну справу. 