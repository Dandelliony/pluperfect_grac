Шлях до єдности

Єднаймося, братаймося
В товариство чесне,
Ів. Франко
Бувають моменти в житті людських спільнот, коли гасло єднання набирає ясного для всіх змісту і такий момент переживаємо тепер. Цю конечність відчуваємо всі. І всі від гасла мусимо прийти до діла.
Хто кинув гасло: "Єднаймося, гуртуймося!" — і, відвернувшися, пішов собі геть, той національному обєднанню українського народу не прислужиться, бо нові форми життя творять люди не гасел і фраз, тільки чину. І якщо в нас знайдуться десятки й сотні людей, що присвятять себе здійсненню гасла єднання й гуртування та в яких гасло зродить чин, то до здійснення тієї ідеї прийдемо швидко. Бо коли кожний із них потягне за собою двох-трьох, ті ж знову кількох — необхідний процес духового злиття народу буде завершений доволі скоро. Та для цього треба одного — цього найважнішого: У вищій ідеї, у вищій правді народу мусить відзеркалюватися й здійснюватися правда кожного члена цього народу. Хто не добачить у вищому добрі народу, до якого має привести єдність і згуртованість його членів, і свого власного добра, того й найголосніші гасла національного обєднання за собою не потягнуть. Значить, для народу — це і для мене. Для України — це для всіх.
Тому реальним змістом обєднання й гуртування повинно бути: в єдності й гурті я матиму те, що мені найпотрібніше для життя, в здобутках народу буде й моя слушна та справедлива частина.
Звідси ясний і практичний висновок для нас: хто не дослідив, не знає й не розуміє, що є першою, найпекучішою потребою селянина, ремісника, купця, кооператора, працюючого інтеліґента, той дарма буде кликати їх до обєднання й гуртування.
Так само даремні будуть заклики й заходи того, хто не освідомить і не уявить собі, що саме потрібне сьогодні українцям на Лемківщині, Посянні, Холмщині, чи Підляшші незломним українцям, а навіть і тим, що заломалися, відпали від нас.
Гасло єднання, братання й гуртування поруч високих ідеалів і цілей мусить обхоплювати і сьогоднішню дійсність та потреби, а задоволення цих найпекучіших потреб дня мусить стати ґарантією задоволення сподівань майбутности.
Додаймо до таких частих наших закликів єднання й гуртування, по-перше, дійсне й щире наше братання зараз, по-друге, будьмо вирозумілі до потреб кожного й взаємно одні одним помагаймо, цебто додаймо до щирих слів з місця діла і високе абстракційне гасло вмить набере сили.
А для цього треба зайнятися щирим, братерським досліджуванням потреб українців усіх верств, станів на згаданих теренах. І це правильний шлях до втілення з життя всім нам зрозумілої потреби єднатися й гуртуватися.
В. Островський 