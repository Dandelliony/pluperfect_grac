Чому про одних багато — про других мало?

Краків 30 січня 1941.
На сторінках "Краківських Вістей" раз-у-раз можна читати про життя і діяльність Православної Церкви, зате дуже мало анальоґічних вісток про Церкву Греко-Католицьку. Між кількістю звісток з одної і другої ділянки деяка назверхня диспропорція, так що людині, яка міряла б вагу і значіння проблєми довжиною друкарських рядків, могло б здаватися, що або Православна Церква займає в житті українців Ґенерального Ґубернаторства упривілеєне та першорядне місце, в протилежности до Греко-Католицької, або єдиний український щоденник на цьому терені тенденційно фаворизує одних, нехтуючими другими. Не лише тому, що таке вражіння могло б викликати у деяких кругах зовсім небажані та непотрібні настрої, але тому, що це вражіння було б наскрізь фальшиве, та не відповідало б справжньому станові речей, хочемо ближче приглянутись цьому явищу.
Властива причина жвавого прилюдного обмірковування церковно-православних справ та прилюдного оповіщування прерізних внутрішніх подій Православної Церкви лежить передовсім у тому, що Православна Церква у Ґенеральному Ґубрнаторстві переживає тепер після всіх варшавських експериментів період свого справжнього відродження, передусім щодо свого національного характеру. Нові владики, новий дух, новий рух, нові проблєми, що цікавлять найширший загал і духовників і світських та виходять далеко поза межі суто-церковного життя, як напр. ревіндикація знищених церков, справа холмського Собору, виховання нових кадрів священників-громадян, перетворення Церкви у важний національно-культурний чинник. Не диво, що православні українці захоплюються кожним новим успіхом на цьому шляху, намагаються його широко розголошувати та взагалі знаходяться, так би сказати, у настрої неофітів. Зате греко-католицька Церква, яка записала цілі світлі сторінки в історії українського національного відродження, і то в усіх його царинах, перейшла вже ту стадію загального захоплення культурницькою та громадською діяльністю і діє тихіше, спокійніше, вважаючи таку діяльність самозрозумілою. Вона має тут, у Ґен. Ґубернії, безумовно теж свої проблєми, поважні турботи, вона теж мусить тут відроджуватись, направляти шкоди польських експериментів, в роді москвофільської Адміністратури, та т. зв. варшавського православія на Лемківщині. Істнує проблєма двох церковно-адміністраційних та ієрархічних осередків на розмірно невеличкому терені, проблєма церковних верхів і низів, проблєма усуспільнення частини місцевого духовенства, отриманого в спадщині, одночасно — проблєма безробіття поважної кількости духовників, що прийшли на терен Ґен. Ґубернії у звязку з воєнними подіями. Істнує врешті нерозвязане ще питання духовної опіки для розсіяних греко-катол. вірних на терені Ґен. Ґубернаторства, при чому в деяких місцевостях є їх цілі поважні кольонії. Очевидно, що деякі такі питання могли б з користю для справи порушуватись та обмірковуватись і на сторінках преси, напр. питання статистики й ревіндикації наших душ, златинізованих і ополячених за польських часів. Але це, як сказано, залежить вже від бажання чи небажання покликаних до цього греко-катол. духовних чинників.
У всякому разі було б таксамо фальшиво робити закид самій ґазеті, себто її Редакції, коли тієї тематики часопис не порушує, як фальшиво було б гадати, що з промовчуванням на прилюдному форумі тих справ — греко-катол. Церква у Ґен. Ґубернаторстві залишається позаду православної Церкви, як національно-культурний, виховний і суспільний чинник.
У всякому разі наш часопис, який стоїть на понад- і позапартійному чи ґруповому і понад-віроісповідному становищі та через те поборює всякі прояви національного партикуляризму і гурткового засліплення, зберігає рішуче рівно прихильний і приязний підхід до справ обох головних віроісповідань, що охоплюють масив українського народу. І признаючи засаду авторитету проводу в усіх ділянках, тим паче в церковно-віроісповідних справах, радо йдемо назустріч усяким бажанням української ієрархії обох Церков, у справах, що їх корисність для нації не підлягає сумніву. Уважаємо, що саме такий підхід до справи є одиноко правильний та що боротися за його перемогу в нашій публичній опінії є начальним завданням нашої національної преси. 