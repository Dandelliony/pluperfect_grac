Що діяти українцям в Румунії?

Чернівці, у квітні 1938.
Разом із розвязанням інших політичних партій у Румунії, розвязали й буковинську Українську Національну Партію. Ту саму долю зазнали всі інші меншиневі партії; сильна мадярська партія в Семигороді (під проводом знаного діяча графа Бетлєна), німецька поміркована „Фолькспартай“ (д-ра Фабріцюса) та націонал-соціялістична партія (В.Ґуста). Жидівські партії (сіоністів та асимілянтів) перестали істнувати вже тоді, коли уряд рем. Ґоґи ввів перевірку громадянства та ріжними розпорядками внеможливив жидам брати участь у виборах до парляментарних палат.
Німці, мадяри й жиди втратили через розвязання своїх партій розмірно мало, бо крім парляментарного представництва мали вони всі інші можливости запевнити собі належні права (піддержка ззаграниці), крім того мали і сильно розвинену сітку власних просвітніх та економічних установ. Інакше стоїть справа з українцями. На місце розвязаної У. Н. П. нема на Буковині ніякої іншої загальної народньої орґанізації.
Як відомо, нема тут просвітянської орґанізації, ні українського приватного шкільництва (про державне шкільництво не відважиться згадати й утопіст), ані тіло вимовної народної орґанізації.
Залишилось тільки кілька незакритих "Народніх Домів" (що в дійсности не можуть проявляти ніякої діяльности), та животіють ще такі товариства: „Українська Школа", „Буковинський Кобзар", "Міщанський Хор", „Український Театр" і "Довбуш“. Це вийнятки —  і вони обмежені тільки до діяльности в Чернівцях.
Розвязання У. Н. П. мусить спонукати буковинських українців призадуматись над розвязкою питання „бути — не бути": як перевести загальну орґанізацію українського національного колєктиву в Румунії? Як це зробити — не на безвиглядних партійно-політичних підставах, а на доцільній просвітньо-економічній площині?
Нова румунська конституція та її доповнюючі декрети внеможливлюють дальшу діяльність політичних партій і тільки загальниково вказують на будучі станові вибори. Як ті вибори виглядатимуть та який буде склад станового парляменту – цього тут ще ніхто не може передбачити, бо ще не появився заповіджений декрет про вибори. Покищо стараються розвязані румунські партії зберігти бодай свої найпевніші кадри та вичікують, що виборчий декрет злагіднить деякі постанови нової конструкції. Є тут прилюдною «тайною», що ті партії позасновували в краю ріжні „просвітні кружки" („черк культурал") та всякими можливими способами стараються вдержати звязок із партійними членами .
Інакше становище заняли меншиневі партії – вони відтягнулися виключно до своїх станових орґанізацій, до тої ще передвоєнної спадщини котрої досі не нарушили румунські закони про кооперацію та шкільництво. Не дивниця, що цей передвоєнний стан посідання німців, мадярів, навіть жидів – триває далі, бо крім вже згаданої піддержки ззаграниці вони находять ще опору на своїй віроісповідній базі, у своїх церквах. У нас справа цілком інша. Раз тому, що ми втратили по війні все – майже без ніякого нашого спротиву. По друге, не дають нам помочі ніякі зовнішні чинники; а в додаток – православна церква, до котрої належить більшість українського населення Буковини та Басарабії, стала церквою державною, яка не визнає мінімальних вимог того нашого населення. Найвірніше характеризує ці відносини навчання релігії, богослужіння і сповідь – у румунській мові.
Нова конституція тут ніпричім, бо такий стан започатковано тому майже 20 літ, саме за часів розславленого "демократичного" режіму. Саме "ліберальні", "народні" і "селянські" уряди, на котрі деякі наші легковірні діячі покладали стільки надій, — саме вони почали й фактично перевели ліквідацію нашого зорґанізованого життя. Ще гірше пошкодила нам та своєрідна румунська "демократія" тим, що призвичаїла наших доброзичливих "рутенів" до вигідно-бездільного вичікування зовсім проблематичних "осягів" у парляменті. Навіть у минулому році, по десятилітніх постійних розчаруваннях та моральних втратах, знайшлися ще зацікавлені в ньому ревні прихильники безвиглядної "співпраці".
Ще перед роками звернули ми у „Ділі" увагу на те, що серед даних обставин не можна обмежувати своєї діяльности до заяв, скарг та прохань у букарештенському парляменті. Передвоєнної васильківської політики "прямих інтервенцій" не можна тепер тут вживати, бо нинішня Румунія, хоч які численні у ній меншини, всетаки не є зліпком ріжних народів та колишніх національних держав, як це була Австро-Угорщина, а буковинці, разом із цілком незорґанізованими басарабцями, не представляють тої етнічної сили, що буковинці з галичанами перед війною. Колиж таки вдалося тут час до часу перевести успішно якісь інтервенції, то це бувало звичайно перед або підчас виборів до румунського парляменту. На жаль, успіх таких інтервенцій був лише тимчасовий та торкався часом зовсім несуттєвих справ і тому не дивниця, що після розвязання У. Н. П. не залишились надалі сильні партійні низові кадри, тепер такі потрібні для створення леґально допускальної неполітичної орґанізації, в роді німецької ,,Фольксґемайншафт". Тому, що дотеперішні партійні уряди, звичайно "сильної руки“, згори запевнювали своїм "контраґентам" 2-3 місця в пармяменті, то наші діячі не висилювались на систематичну орґанізаційну роботу на селі. Таким робом можна вияснити, чому У. Н. П. не зєднала собі бодай у рр. 1928-1934 ніяких кадрів у Басарабії, а обмежилась лише до двох буковинських повітів (Чернівці, Сторожинці).
Коли тепер прийшло би перетворити кадри У.Н.П. в таку спільноту, народнє представництво, так як це зробили мадяри та німці, то щойно тоді виявились би важкі прогріхи дотеперішньої організаційної діяльности У. Н. П. Здійснити таку спільноту на перший погляд — не важко. Все таки є перепони. Найбільша внутрішня перепона — це рутенський скептицизм, брак віри у доцільність загальної народньої орґанізації (мовляв невдачі У. Н. П. аж надто наглядні), одночасно істнує у нас анахронічне суперництво щодо "Ініціативи", з чого такий ефект, що взагалі нема ніякого діла з пустих розмов. Ледве виринула думка про потребу такої "спільноти" — аж ось уже дві окремі ініціятиви. Одна з кругів колишньої У. Н. П., друга з безпартійної сторони. Побачимо, який буде фактичний вислід.
Іншого роду перепон можна сподіватись від влади. Наводимо для прикладу одну цікаву нам подію. Представники болгарської меншини, які теж покладали були завеликі надіі на поміч згаданої румунської „демократїі" і так само жорстоко розчарувалися, зорґанізували були всетаки у Добруджі приватне своє шкільництво і тепер п. Пенков (голова боларських установ та колишній посол у румунському парляменті) вніс на правне признання болгарської спільноти. По довгих тяганинах дійшла справа до касації і там — застрягла. Чи вдасться болгарам добути правного визнання їхньої спільноти — це мабуть залежатиме у чималій мірі від дальшого розвитку румунсько-болгарських міждержавних відносин.
У нас ця справа куди важча. Залежить вона не тільки від розпорядків влади, але й від власних здібностей. Були вже й у нас широкі пляни, часом навіть із поважним фінансовим підкладом („Аґрарія", "Культ-фонд"), але вони на жаль  не здійснились. І то з причин незалежних від влади. Можливим теперішнім виходом із цього нинішнього незавидного положення булоб масове оподаткування себе. З такими засобами можнаб виповнити хоч частинно брак рідного шкільництва. Тому, що нема ні шкіл ані вчителів, бо ніхто з державних учителів (навіть і пенсіоністів) не хоче наразити себе навчанням української мови, можна і цей брак виповнити виданням безплатних букварів для дітвори і взагалі дитячої літератури по чудових галицьких зразках та виданням дешевої, доступної і передусім — цікавої преси.
Були вже, правда, початки такої праці, але вони не розвинулись через брак впертої послідовної акціі. На підставі перших успіхів у такій просвітянській та культурно-виховній діяльности, головно серед молоді і дітвори у римцях теперішніх адміністративних  розпорядків — можнаб приступити до дальшої праці.
Віримо, що таким робом можна би помалу відробити національне життя на Буковині — не тільки серед порожних стін черновецького „Народнього Дому", а на селі, серед занедбаних народніх мас і серед молодого самому собі покиненого покоління.
он. 