Конференція закінчила свою роботу

Вчора ранкове засідання міської партійної конференції почалось продовженням дебатів по звітній доповіді міськкому КП(б)У. Делегати у своїх виступах одноголосно визнавали, що партійні організації радянського Львова в своїй роботі досягли безперечних успіхів. Більшість товаришів вказували на ті величезні зрушення, що стались в результаті піднесення середпартійної роботи і посилення зв'язків комуністів з широкими масами трудящих.
Разом з цим на конференції промовці не тільки говорили про успіхи, а й одночасно вказували на недоліки в керівництві промисловістю, торговельними організаціями, в роботі міськради і її відділів.
Питанню виховання молодих кадрів присвятив свій виступ секретар залізничного райкому КП(б)У тов. Шило. На прикладах він показав, як неправильно деякі обласні організації ставляться до комуністів вперше висунутих на керівну роботу. Він зазначив, що міськком КП(б)У прийняв рішення про організацію семинарів для висуванців, але це рішення лишилось невиконане.
Секретар первинної організації паровозовагоноремонтного заводу тов. Трокай, делегат тов. Стороженко і директор трамвайного тресту тов. Бойчук докладно зупинились на роботі промисловості, готуванні кадрів і поставили вимоги новообраному міськкому посилити керівництво націоналізованими підприємствами. Делегат тов. Науменко розповів конференції про виховання молоді, створення комсомольських і піонерських організацій. Він ставить вимоги щодо поліпшення партійного керівництва комсомолом у місті.
Про соціалістичну перебудову міста каже в своєму виступі голова міської Ради тов. Єременко. Держава відпускає величезні кошти на народну освіту, охорону здоров'я, комунальне господарство, житлове будівництво, впорядкування і реконструкцію міста. Бюджет радянського Львова в цьому році складає 65 міліонів карбованців. Тов. Єременко звернув увагу конференції на посилення боротьби з ворожими елементами, на зміцнення державної торгівлі.
Крім цього в дебатах виступили тт. Пронін (голова облпромради), Березняк (наросвіта Шевченківського району), Аксьонов (військова частина), Лопатіна (секретар первинної парторганізації міськради), Доброславський (начальник політвідділу залізниці) і тов. Жукова (3-тя лікарня).
Після закінчення дебатів конференція переходить до прийняття резолюції на доповідь міськкому. Конференція одноголосно визнає політичну лінію міськкому правильною, практичну роботу задовільною.
Потім конференція заслуховує доповідь мандатної комісії. На конференції присутні 215 делегатів з ухвальним голосом і з дорадчим. На конференції 20 жінок. Серед делегатів орденоносців і нагороджених медалями Союзу РСР 27 чоловік, 6 депутатів Верховних Рад Союзних Республік і 3 депутати Верховної Ради Союзу РСР. Конференція затверджує звіт мандатної комісії.
На ранковому засіданні також були висунуті кандидатури в склад міськкому КП(б)У і ревізії комісії.
З великим піднесенням конференція прийняла привітальні телеграми більшовикам Ленінградської IX обласної і VII міської об'єднаної партконференції, а також кращому соратникові великого Сталіна, непохитному керівникові більшовиків Радянської України товаришеві М. C. Хрущову.
*
На вечірньому засіданні були оголошені наслідки таємного голосування. В склад пленуму міськкому КП(б)У обрано 43 чоловік і до складу ревізійної комісії 5 чоловік. 