— Забирають ще одну українську площу у Львові. — Протиалькогольний вечір. — Смерть львівського професора. — Автобусовий двірець. — Краєва хроніка. — Смерть Шаляпіна. — Не хочуть комуністів. — Єрусалимський собор валиться.

— Забирають ще одну українську площу у Львові. Маґістрат м. Львова вивласнює 10-ти-моргову площу, що є власністю церкви св. Миколая. Саме ця площа найбільше підійшла під будову міської очищальні.
— Протиалькогольний вечір. Протиалькогольний і протинікотиновий Гурток "Відродження" при гімн[азії] СС Василіянок у Львові, вул. Длугоша 17а улаштовує 16. ц. м. протиалькогольний вечір разом із виставою. Вступ: добровільні датки від 20 сот. Початок у год. 17.30.
— Смерть львівського професора. Учора помер у Львові у 69 р. життя емеритований професор львівського Університету Мстислав Вартенберґ. Він займав катедру фільософії поруч професора К.Твардовського, що помер кілька місяців тому. М.Вартенберґ був мало продуктивний, як учений і не виховав собі учнів.
— Автобусовий двірець коштом 100.000 золотих будує магістрат міста Рибніка. Львів вдоволюється постоєм автобусів серед болотнистої Стрілецької площі.
— Краєва хроніка. Перед бережанським окружним судом відбулася розправа проти Петра й Івана Вальчишинів, яких обвинувачували за те, що кинулися на постерункового Карла Гординського. Обох засудили на кару по 8 місяців в’язниці.
— Смерть Шаляпіна. У 65 р. життя помер у Парижі один із найбільших співаків останніх десятиліть Хведір Шалґпін. Він співав до останньої своєї недуги, яка звалила його кілька місяців тому. Шаляпін ніколи не хорував і ніколи не пильнував свого горла лікуванням.
— Не хочуть комуністів. Фінляндський парлямент відкинув більшістю голосів проєкт для політичних еміґрантів (комуністів) з часу домашньої війни в 1918 р.
— Єрусалимський собор валиться. Високий комісар Палестини наказав зачинити в Єрусалимі собор Господнього Гробу тому, що там ствердили небезпечні щілини у склепінні та мурах. На цей Великдень духовенство не зможе вже в ньому правити. Собор вибудуваний хрестоносцями ще в ХІІ. в. Щілини, які витворилися у будівлі повстали підчас сильного землетрусу в минулому році. Собор відновлять. 