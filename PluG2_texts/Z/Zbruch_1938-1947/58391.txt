◦ ◦ ◦ ◦ ◦

Обережно вечором. III. Комісаріят Української Поліції у Львові викрив небезпечну шайку темних типів, що, використовуючи затемнення міста, нападали на самотні жінки, як переходили вулицею. Ограбивши жінку, скривались вони у звалищах буднику при вул. Рутовського. Тому жінки не повинні без важної причини ходити вечором по менших вуличках.
Приділ палива й нафти. Товариство палива (Лємбергер Колєнгандельсгезельшафт) має у своїх руках розподіл опалу на всі дільниці міста. Тепер Дирекція Лісів приділила до розподілу ще відповідну кількість дерева. Опалом господариться так, що кожна сім’я і кожна кухня одержує місячно 25 кг. дерева. Приділ, невибраний за місяць жовтень, мають склади видавати тепер. Крамниць з нафтою є 42. в цьому 4 виключно для жидівського населення. Товар видається по 1 літрі на сім’ю, але лиш там, де нема газу. Хто має газ, а не має електрики, одержує лиш половину приділу. На зиму приділи нафти й дерева будуть збільшені. Товариство палива є при вул. Бурлярда 4.
Нова робітнича харчівня. Робітники фабрики "Бекон-Консервенфабрік" діждалися спільної харчівні з ініціятиви дир. Пуфала. Дістають там здорові харчі, приладжувані у чистесенькій кухні. Обід коштує одного золотого. Це велика вигода для робітників, бо велика їх частина живе далеко від місця праці й не вспіла б за годину пообідати дома. Кухня ведена дуже економічно, бо має власні харчі, а крім цього дістає відповідні приділи. Не йде тут про зиск, лиш про це, щоб робітник не був голодний і міг успішно працювати. Це є провідна ідея усіх збірних робітничих харчівень.
Нові конфекційні крамниці. "Промторг" відчинив цими днями чотири крамниці з чоловічою, жіночою й дитячою конфекцією. Нові приватні підприємства. Деякі підприємства, що мали досі кооперативний характер, переходять у приватні руки. Цими днями на приватну власність перейшов верстат направи "Фото", що займається направою радія й фотографічних апаратів. Інші підприємства також переходять здебільша у приватні руки.
Допомога полоненим. В теперішню хвилину "Жіноча Служба Україні" звернула всі свої сили на допомогу для полонених. Вона опікується полоненими в домівці для переселенців при вул. Собінського 7 (бічна Зеленої — вгорі). Там закінчено вже перебудову кухні, що могла б обслужити більшу кількість людей. Приготовляється кухня на стації Підзамче, куди переїздитимуть ще полонені. Ведеться збірка харчів. Щедрий дар у харчах одержано від полк. Бізанца. Та все це мало. Треба зрозуміти, що йде про десятки, а то й сотки тисяч людей. Хто може, повинен зложити бодай дещо харчів, чи грошей, хто має час, — повинен зголоситись до праці. 