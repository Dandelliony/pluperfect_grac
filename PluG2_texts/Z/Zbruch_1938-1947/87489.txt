◦ ◦ ◦ ◦

Справа світла. З уваги на запити подаємо до відома, що контрольні власті Електросітки придержуються тепер розпорядку Господарського Відділу Управи міста Львова з дня 14-го жовтня 1943 про зужиття електричного струму в зимі 1943/44, в якому говориться, між іншим, що треба виключати струм в часі від год. 17-ої до 19-ої в домах з паристими числами та від год. 18-ої до 20-ої в домах з непаристими числами.   Премієра у "Веселому Львові". В суботу, 4-го березня, в год. 18. Театр Малих Форм "Веселий Львів" дає премієру нової веселої програми п. н. "Це тобі і мені". У програмі нові скечі, пісні, танки. Дириґент: А. Адаманів. Балетмейстер: К. Янушківський. Декорації: Еко. Мистецький керівник: Зенон Тарнавський. Дальші вистави в неділю, 6. березня, в год. 15-ій і 17-ій, у вівторок, 7-го березня, в год. 18-ій, в середу, 8-го березня, в год. 18-ій і в четвер, 9-го березня, в год. 18-ій. Передпродаж квитків у касі театру щоденно в часі від год. 10-ої до 14-ої та від 16-ої до початку вистави. В неділю каса театру працює ввесь день.   Українська радіопередача. Сьогодні, в п'ятницю, 3. III., в часі від год. 17.15—17.45 концерт української камерної музики. У програмі фортепіянне тріо а-моль Василя Барвінського у виконанні Романа Савицького (фортепіян), Марка Лепкого (скрипка) і Петра Пшенички (віольончеля).   Поклін Т. Шевченкові. В неділю, 5-го березня ц. р. Спілка Праці Українських Науковців і Спілка Праці Українських Письменників з приводу Шевченківських Свят улаштовують у Світлиці Співробітників Відділу Культурної Праці УЦК — Літературно-Мистецький Клюб, при вул. 29-го Червня ч. 10/І. спільне торжественне засідання. На засіданні виголосять доповіді проф. В. Міяковський на тему: "Шевченко 100 років тому" і проф. О. Моргун: "Шевченко у мого діда"(спогад). Початок в год. 17.30.   Сходини лікарів. Чергові сходини Кружка лікарів Українського Медично-Санітарного Об'єднання Праці при УЦК у Львові відбудуться в п'ятницю, дня 3-го березня ц. р. з залі Української Лікарні, вул. Петра Скарги ч. 4 в год. 18-ій. Денний порядок: 1. проф. д-р Б. Андрієвський: "Бльокада сенсорних корінців, як метода боротьби з раковими болями"— реферат. 2. Лік. асист. З. Боднар: "Одночасна парціяльна ресекція шлунка і печінки з приводу рака шлунка" — демонстрація хворого.   Студентам до відома! Комісія Допомоги Українському Студентству при УЦК подає до відома усім українським студентам закордону, що Німецька Установа для студій чужинців (Das Deutsche Studienwerk für Ausländer) перенесла свій осідок до Берліна.   Львівські вісті   