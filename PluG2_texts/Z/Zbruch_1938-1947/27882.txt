Налагодити постачання міста продуктами харчування

Кілька днів польсько-німецької війни розладнали життя населення Західної України. Дезорганізувалося виробництво і торгівля. Різні спекулятивні елементи, скориставшись умовами, що створилися, почали спекулювати, підвищувати ціни на промислові товари, а також на продукти харчування.
Визволений народ Західної України починає тепер налагоджувати нормальне життя. По містах Тимчасові управління активно розгортають роботу по врегулюванню Громадського спокою і ліквідують безладдя. Обрані народом, вони працюють в його інтересах. Їх стараннями все більше підприємств приводяться в рух, налагоджується нормальна торгівля. Народна влада добивається, щоб постачання населенню відбувалося нормально, за цінами, що існували до початку війни.
Тимчасове управління міста Львова 5 жовтня видало постанови про те, що в місті залишається вся досі існуюча торгова система: всі магазини мусять працювати щодня безперебійно. Ціни на товари і продукти ні в якому разі не повинні підвищуватися, а ті, хто буде це робити, притягатимуться до суворої відповідальності.
Подібні постанови видають Тимчасові управління інших міст. Ці заходи потрібні і цілком своєчасні. Але на черзі дня стоїть дуже важливе питання. Для того, щоб безперебійно працювали всі підприємства і постачали населенню товари, їм необхідно постачати продукти харчування. Виконання цього — найважливіше завдання селян і Селянських комітетів.
Селяни одержали в свої руки поміщицьку землю. Вони збирають і ділять врожай з цих земель. Нині необхідно всю увагу зосередити, щоб увесь урожай був зібраний. Треба, щоб з цього врожаю частина була виділена для завозу до міста, бо тепер селянин — основний постачальник міста продуктами.
Є такі приклади, коли селяни і Селянські комітети вже добре це усвідомили. В Бучацькому повіті Тимчасове управління міста і Селянські комітети над цим міцно попрацювали і місто вже має в достатній кількості хліб і м'ясо, масло, овочі й інші продукти. Ціни на продукти не підвищуються.
В Скалатському повіті, в селі Новосілка селяни збирають на поміщицьких ланах картоплю. Частину вони ділять між собою і багато виділяють на продаж. Так само вони роблять з іншими продуктами. Селяни з села Скорики, Збаражського повіту, виловлюють з поміщицьких ставів рибу і везуть її до міста на продаж. Вони добре організували продаж масла і молока від поміщицьких корів.
Ці приклади мають підхопити інші села. На жаль, є й такі села, де важливості продажу продуктів населенню міста не розуміють. Біля села Соколів, Стрийського повіту, є багато поміщицьких ставів з рибою. Селяни виловили багато риби і не продають її.
Необхідно, щоб селяни самі везли продукти до міста, самі їх продавали, щоб ці продукти не потрапляли до рук перекупників і спекулянтів.
По містах і селах існують різні кооперативні об'єднання, які торгують маслом, м'ясом, овочами тощо. Якщо кооперативне об'єднання Маслосоюзу вже діяльно приступило до роботи, то цього ніяк не можна сказати, на їх сором, про кооперативні об'єднання, що торгують м'ясом, овочами тощо.
Тимчасові управління і Селянські комітети повинні звернути серйозну увагу на організацію постачання продуктів населенню міст. Селяни, везіть продукти до міста! 