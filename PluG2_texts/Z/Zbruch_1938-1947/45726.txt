Відповідні люди на відповідних місцях

Холм, 16. грудня 1940.
Вже давно виринуло в нас у цілій гостроті питання:
— Старі чи молоді?
Зрештою, це питання у формі запиту: "батьки чи діти?" — таке старе, як людська громада, лише в тих чи в інших умовинах життя, під тими чи іншими повівами різних суспільних течій, воно притуплюється або загострюється.
В останніх роках під впливом націоналістичних рухів в Европі та політичного гнету в Польщі, це відвічне питання: "батьки чи діти?" знову стало в нас актуальним. Сьогодні наше національне істнування й нормальний розвиток нашого збірного орґанізму вимагають від нас як що вже не розвязати його, то бодай правильно поставити.
Ставлячи тут питання так, як його ставлять деякі кола нашої і старшої і молодшої ґенерації, запитую:
— Отже хто повинен бути головним мотором нашого збірного національного і суспільного життя — старі чи молоді?
Щоб бути активним чинником національно-суспільного життя, необхідна сила тіла й сила духа. Льоґічно — кожний член збірної громади — від дітвори до найстарших громадян — може й повинен брати участь у збірному житті, по мірі його фізичної і духової зрілости та сили.
Звідси загальний висновок: не батьки чи діти, не старші чи молодші, не жінки чи чоловіки, а всі: і дітвора і юнацтво і люди в розцвіті зрілости і нарешті найстарші громадяни — всі повинні брати участь у національно-суспільному будівництві й обороні нації. Хіба не бачимо втілення цієї єдино правильної засади в житті найнормальнішої збірноти — селянсько-хліборобської родини? Ми народ майже наскрізь хліборобський і ця засада для нас повинна бути імперативною.
Залишалось би нам тільки правильно розуміти її і правильно стосувати в нашому житті: кожний по мірі своїх фізичних сил і сили духа, себто освіти, практики, досвіду й природних здібностей.
З цього дальші льоґічні висновки:
Дітвора слабка фізично й духово повинна майже всю енерґію присвячувати на те, щоб здобути по змозі мерщій фізичну й духову міць. Одним із найкращих засобів до цього є вчитися на прикладі старших. Юнацтву може бути визначена ширша й відповідальніша роля. Молоді люди у фізичному розцвіті можуть бути найліпшими виконавцями й борцями, але одиниці, коли дозріли умово й мають деякий досвід, можуть безумовно ставати провідними чинниками; старші люди, слабші фізично, але з більшим життєвим досвідом, і "наукою практики", повинні бути керманичами життя, якщо цього досвіду й практики їм вистарчає.
Так було від найстарших часів у родині, роді, племені й народі; так є чи повинно бути скрізь; інакше не може й не повинно бути в нас.
Горе тому громадянству, де дітвора несе тягар юнацтва чи старих людей, де юнацтво виконує ролю батьків, де старші люди мусять нести працю фізично сильнішої молоді і т. д.
Але цієї загальної формули замало, бо входять у гру й індивідуальні різниці та вартості одиниць різного віку.
І щоб остаточно насвітлити питання: "Батьки чи діти?" — "Старі чи молоді?", необхідно ще підійти до нього й із індивідуального боку. Єдиний правильний підхід — індівідуальний. Є молоді одиниці, які мають кращі дані від "старих", є і старці, що їх не заступлять молоді. Прикладів на цю правду в усіх часах і народах — безліч: Олександер Великий став "великим" через свої перемоги, що їх здобував уже у 23. році життя, Наполєон мав 26 літ, ставши командантом паризького ґарнізону, але й старець Гінденбурґ достойно президентував у Німеччині, та старець Петен рятує Францію. Відповідна людина на відповідному місці — ось єдина правильна засада!
В. Островський. 