◦ ◦ ◦ ◦ ◦

Концерт українських коляд. Останньої неділі, 25 січня ц. р., відбувся підчас полудневого Богослужіння в церкві Преображення Господнього у Львові концерт українських коляд у виконанні хору "Сурма". Подібний концерт відбувся вже 11 н. м. в церкві Успення Пресв. Богородиці. Знову була нагода послухати стародавніх українського хору. Зібрані датки підчас обох концертів призначені на допомогу українським полоненим.
Вивіз сміття. Домоуправи повинні подбати про своєчасний вивіз сміття. Не можна їм чекати, аж вивезе його Управа міста своїми підводами, навіть якщо мають про це з нею умову. Підводи Управи міста часто зайняті при загально-міських роботах і не можуть обслужити поодинокі доми. Сміття слід звозити до зсипного пункту з першої дільниці на Пасіках, з другої на Янівському, з третьої на Стрийському та з четвертої на Замарстинові.
Безпека вуличного руху. Німецька поліція у Львові змагає до того, щоб запевнити безпеку на рухливих львівських вулицях. Одним із засобів до того є орієнтаційні вуличні знаки, які появились там, де були необхідно потрібні. Прохожі, візники й водії механічних возів повинні у власному інтересі звертати пильну увагу на ці орієнтаційні знаки.
Розбудова мережі автострад. Новоздобуті східні терени будуть получені зі Заходом мережею комунікаційних шляхів. Розбудують залізничі сполуки та построять автостради, що переходитимуть через найважніші господарські осередки. Щоб ці плани зреалізувати, створено дві групи працівників у Львові й Ризі. Завданням львівської групи буде опрацювати полуднево-східну частину теренів.
Балет українського театру на фільмі. Недавно сфільмовано для німецького тижневого огляду фрагменти з балету "Сільське кохання" в постанові Львівського Українського Театру. Фільмування попередила довга підготова, щоб узгіднити технічні операції з мистецькою сторінкою балету. Нотуючи на своїх сторінках цей факт, "Лємбергер Цайтунг" звертає увагу, що тією дорогою німецьке суспільство матиме змогу зазнайомитися з особливостями танкового мистецтва львівського театру.
Оплати у професійних школах вищого ступня. Згідно з розпорядками Уряду Генерал-губернаторства, що управильнюють висоту шкільних оплат у всіх державних і прилюдних професійних школах — з винятком хліборобських — від дня 1 квітня 1942 р. будуть обов'язувати такі оплати в професійних школах вищого ступня: Впис — 10 зол., вступний іспит безплатний, такса останнього іспиту — 20 зол., очеркові і річні свідоцтва та свідоцтва покінчення школи, видані на основі оплачених іспитів — безплатні, інші свідоцтва покінчення — 5 зол. Оплати за наукові засоби — 3 зол., зворот коштів за зужиті матеріяли до вправ у цілості. Річну оплату у висоті 300 зол. платиться наперед. Можна вплачувати її також у 10 рівних місячних ратах. Спізнення речинців спричинює втрату заплачених рат. Ті, що живуть в інтернаті, платять щомісяця згори обраховану пересічну квоту справжніх коштів удержання. Бідні учні можуть бути цілком або частинно звільнені від річної оплати, якщо на це заслугують. Звільнення в цілости або частинно від такс і оплат за наукові засоби допускається винятково.
Склад хемікалій "Центрохему". При вул. Жовківській ч. 108 є великий склад скринь, бочок, бутлів та слоїв з продуктами хемічних фабрик, що належить до львівської фірми "Центрохем", централі, з якої численні різного роду фабрики Львова й Галичини можуть одержати необхідні до їхньої продукції хемікалії та деякі технічні артикули. Клієнтами тут є в першій мірі беконярні, гарбарні, цукроварні, фабрики дріжджа. Звідси беруть вони всякі кислоти й солі, в яких криється сила перетворювати матеріяли і продукти так, як це потрібне нам до життя. Є тут на складі й деякі специфіки готові до вжитку, напр. течі, призначені до дезинфекційного зливання й розпилювання на овочеві дерева. Є цього так багато, що не все вміщується в магазині, заповненім товаром; через те бутлі з квасами помандрували на подвір'я й зимують тут присипані снігом. Завдяки своїм фізичним прикметам вони не вразливі на низьку температуру. 