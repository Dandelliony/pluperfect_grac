Ювілей артиста

  50-річчя сценічної праці Івана Рубчака   Львів, 29-го березня   Цього року проминає 50 років від часу, коли наш визначний артист Іван Рубчак починав свою працю на українській сцені. Нема, здається, ніодного українця, щоб не знав цього імени, нема ні одного театрального глядача, щоб не захоплювався цим актором. Іван Рубчак — це вже сьогодні один період історії українського театру в Галичині.   Теперішнє становище не дозволило покищо на широке вшанування ювілею любленого загально артиста. Львівський Оперний Театр, в якому наш Ювілят працює від першого дня його існування, відзначив свято свого актора-сеніора ювілейним вечором у вівторок, 28-го березня.   На ювілейну виставу вибрав театр народну оперету С. Гулака-Артемовського безсмертного "Запорожця за Дунаєм" в інструментації С. Людкевича. Роля Карася в "Запорожці" — це пописова роля Івана Рубчака [...] В цім році побачила наша громада свого улюбленця і на ювілейній виставі.   При битком набитій залі Львівського Оперного Театру пройшла вистава з найкращим успіхом. З Дрогобича прибув поставник її дир. Йосип Стадник, оркестру вів музичний керівник Львівського Оперного Театру, Лев Туркевич, виступали найкращі актори того ж театру.   Партнеркою Ювілята в ролі Одарки була прімадонна Львівської Опери — Я. Поспієва, яка відтворила цю ролю з притаманною мистецькою інтерпретацією. В ролі Оксани виступила нова зірка Львівської Опери Н. Шевченко, яка недавно з великим успіхом деб'ютувала в титульній ролі опери "Маргарета". Ролю Андрія виконував тенор Смитанюк. Султаном був Іван Гож, імамом Р. Кокотайло. В інших ролях виступали Я. Геляс, Расинський, В. Мельник.   Знаменито запрезентував себе балетний ансамбль, який на бажання публіки мусів повторити козацький танок. В балеті виступили найкращі танцюристи з прімабалериною В. Переяславець, балетмайстом М. Тригубовом, Ромою Приймівною, М. Захарчуком і іншими. Та не лише солісти були дібрані. В гуртових сценах чи балету, чи хору бачили ми теж знайомі імена як знамениту Л. Черних, М. Ольхового, реж. Б. Паздрія, Л. Соботу, К. Войтіхівську й інших. Кожний артист Львівського Оперного Театру вважав честю виступити в ювілейній виставі сеніора театру.   Сам ювілят дав і цим разом концерт гри. Велика рутина та довголітній досвід дозволили йому створити незабутню креацію. Кожний рух, кожна мімічна риса такі опрацьовані, такі переконливі, що викликували раз-у-раз бурю оплесків. Невимушена природність і безпосередність, такі притаманні І. Рубчакові, були ще одним доказом його високого сценічного мистецтва. Теж і голосово артист-ювілят імпонував.   Після вистави під рясні оплески pозентузіязмованої публіки привітав артиста з ювілеєм директор Львівського Оперного Театру Володимир Блавацький коротким словом, в якому підкреслив велику працю Івана Рубчака для української сцени та побажав йому сто років життя і ще одного, 60-річного ювілею на сцені українського національного державного театру в столиці України. Від дирекції театру вітали артиста ще: диригент Лев Туркевич і дир. Петро Сорока. Артиста обдаровано кошами квітів і портретом роботи С. Грузбенка. Публіка вітала Ювілята невмовкаючими оплесками.   У відповідь артист-ювілят подякував усім за вшанування, говорячи у своїй скромності, що він не заслужив його, хіба що завдяки тому, що все життя працював для свого народу.   Скромний ювілей, зумовлений, як сказав дир. Блавацький — теперішнім становищем, був щирим виявом любови, признання та зобов'язання нашої громади для визначного артиста Івана Рубчака. Переповнена заля театру, захоплений щиро сердечний ентузіязм — це в сьогоднішній час великий цього доказ. Те ж і признання належить організаторові — дирекції Оперного Театру, що зуміла відзначити ювілей окремою виставою, ще й виставою "Запорожця", якою починав театр своє існування і яка дала змогу Ювілятові виступити у своїй найкращій креації.   Визначному українському артистові — Іванові Рубчакові цей скромний ювілей хай буде виявом великого признання нашого громадянства для його 50-річної праці! Наша громада знає вагу цієї праці, цінить її та огортає особу артиста великою любов'ю та пошаною.   Львівські вісті 