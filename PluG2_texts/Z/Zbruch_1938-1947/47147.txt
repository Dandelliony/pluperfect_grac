Як наші земляки працюють

З життя українців у Відні
(Від власного кореспондента)
Відень, січень 1941.
Маю вражіння, що дописи в часописах — найнудніша річ. Такі були вони бодай тоді, коли наше життя палахкотіло повною ватрою, пресу репрезентували три щоденники й безліч періодиків і коли, врешті, кожне село вважало за обовязок почванитися своїм "Сватанням на Гончарівці" чи ювілеєм місцевого "діяча на народній ниві". Кажу — найнудніша річ, бо чейже ясно, що якщо якесь товариство має статутові права давати вистави чи концерти, то й ніяка його надзвичайна заслуга, коли воно дає їх та ще й у доброму виконанні. Це тільки примітивне виконування своїх завдань та обовязків.
Та є і від цього правила виїмки: є праця в несприятливих умовинах, є непосильна напруга, є гурти, що роблять за громаду, тому кожний допис з Лемківщини був колись цікавий, кожна вістка про працю братів по світі прилітала, як радісна птаха, в українську ґазету зза океану чи Далекого Сходу переглядали ми нервово, шукаючи в ній чогось про життя-буття рідних, про їх успіхи й болі.
Менш-більше є така виїмкова ситуація й сьогодні. У святочному числі "Кр. Вістей" слушно відмічено, що перше завдання українського часопису сьогодні — це вістка про українське життя, про нас усіх разом і кожного зокрема. Бо порозкидала нас доля широко: по містах, по таборах, по селах, по тисячах осель, яких назву важко вимовити чи затямити. Порвалися старі звязки, став тяжчий новий контакт. А проте так хочеться, так дуже хочеться кожному з нас знати: як тамті чи ці живуть, що роблять, які їх пляни й надії. Це зокрема хочемо знати ми, які про всі інші події з широкого світа довідуємося з німецьких пресово-інформаційних джерел.
Хуртовина зігнала й загнала чимало українців до Відня та сусідні околиці. Приганяє й далі. Я зустрічав таких, що ще в перших днях грудня були в хаті. Ви вже знаєте, що в самому Відні нас тут коло 4 тисячі (багато, як на село, але жахливо мало, як на місто, що має простору 60 кв. км.), що має простору 60 кв. км.), що гуртуємося в УНО, в СУН, в "Січі", при Установі Довіря.
Віддаль — наш найбільший ворог. Коли мешкаєш 24 км. від домівки УНО при Банкґассе, годі вимагати, щоб приїздити туди навіть кожний другий-третій день. Тижнями не бачимо найкращих знайомих, години витрачуєш на доїзд. В тих умовинах проби, засідання, наради секцій — справжня проблєма. Люди виходять вранці з хати і їдять обід у місті — не виплачується їхати й нема коли, та ще як увечорі "щось" є в домівці. Нераз треба вибачати й виправдувати. Ще й відпочинковий день пересунули тепер у фабриках та варстатах на четвер, у неділю майже нема тих, що працюють, на салі. Давати двічі ту саму імпрезу? Розкладати засідання? На котрий день призначити свято? Питань багато, на кожне відповідь — загадка.
Проте ми не закладаємо рук. Робимо, що можемо. Є вже гурт людей, що "зро бить". Є ремісники, що кожний раз, коли треба, приходять, студенти, що завжди готові на все, "стара война", що не здає позицій, хоч бути на кожний поклик справді невигідно. Призбирався активний громадянський гурт і взявся робити, хоч нераз справді здається, що "далі не піде" і справді опадають руки, коли з нічого треба щось зробити. Мали ми вже за останніх 6 тижнів такі імпрези:
1. Миколай, що прийшов у пєсці "Гостина св. Миколая", після деклямації, та танців дітвори в салі готелю Пост.
2. Свято борців з гарною промовою, добрими деклямаціями й сольоспівами (тов. Боднар),
3. Сильвестрову Ніч, окремо для робітників, що її влаштовувала танкова група УНО,
4. Свят-Вечір, який стягнув до домівки УНО стільки гостей, що просто дусились і пані з жіночої Секції ледви давали раду (земляки приїздили й по 60 — 70 км., а що плачу, а що колядок!...)
5. Виступ хору на міжнародньому Вечорі Колядки в "Авслєндер-Студентен Клюбі" (ну, й пописалися хлопці, дай їм Боже здоровля!)
6. Маланчин Вечір у виконанні "Січі", справжню культурну імпрезу, з карикатурами по стінах у прибраній салі та дотепно-актуальною програмою, — і врешті останню:
7. Колядки українського хору у церкві св. Роха. Ця імпреза має вже свою традицію і стягає не тільки земляків, але й масу чужинців. Ц. р. виконував програму (Нижанковський, Стеценко, Купчинський, Стефаник) окремий мужеський хор під орудою молодого нашого співака, студента Вищої Муз. Школи, В. Матіяша, що в "Не плач Рахиле" баритоновим сольом справді міг заімпонувати.
Чергові імпрези? Вшанування двох роковин, звязаних з місяцем січнем, уже "на варстаті". У проєкті — українська вистава в рямцях "Австлєндер-Студентен-Клюб"-у.
Загальні збори Філії УНО теж за плечима.
Ось так іде праця в українській громаді у Відні. Коли будете читати цей допис, не думайте, що йде в нас, як по маслі. Скільки є перешкод, таки внутрішнього характеру, цього Ви собі навіть не уявляєте! Нераз звужуємо початковий плян або перебудовуємо його в ході роботи через особисті розрахунки й амбіції, почуєте й у Відні т. зв. критику, найдете й тут дещо з української типової нерозважности, псевдоамбіції, партикуляризму. Та — хиба ж у Відні люди гублять свої хиби?
А проте є справи, про які всі однаково думають, є щораз більший гурт, що переростає нашу вузькість і обмеженість. Це той гурт, що знає: його праця — цеголка в Майбутнє і його треба вважати українським Віднем, коли про роботу цього Відня говориш.
Анатоль Курдидик. 