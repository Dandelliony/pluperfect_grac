О. Волошин премієром Карпатської України.

Центральний уряд Федеративної Републики в Празі звільнив у середу 26. 10 ц. м. пополудні дотеперішнього міністра для справ Карпатської України і премієра її уряду п. Андрія Бродія і на його місце іменував знаного українського діяча о. Августина Волошина.
Новий премієр склав телєфонічно присягу при свідках: командантові дивізії в Ужгороді і віцегубернаторові д-рові Олександрові Бескидові та негайно обняв урядування.
Іменування премієром о. Волошина викликало в цілому краю незвичайне одушевлення.
Крім о. А. Волошина входять до нового уряду як міністри: ю. Ревай та д-р Е. Бачинський.
Заява премієра Карпатської України о. А. Волошина.
10.000 українців маніфестує свою радість в Ужгороді.
Кошицька радіовисильня подала, що вчора, після іменування о. Августина Волошина премієром Карпатської України в Ужгороді відбулися спонтанні величезні маніфестації в честь о. премієра. На площі під будинком уряду зібралося 10.000 народу з жовто-блакитними та державними прапорами, маніфестуючи за Республикою. Членам уряду: о. дир. Волошинові, міністрові Ю. Реваєві та іншим членам уряду уладили маніфестанти довготривалі овації.
З балькону промовляли до маніфестантів: мін. Ю. Ревай, голова Т-ва "Просвіта" д-р Ю. Бращайко та вкінці премієр уряду о. дир. А. Волошин.
Премієр Карпатської України зложив з балькону урядового будинку таку заяву:
"Стоїмо за неподільністю території Карпатської України, як це вже Українська Національна Рада одноголосно рішила, а саме противимося якнайрішучіше плебісцитові, тому що ми рішили дефінітивно про конфедерацію держави чехів, словаків та українців-русинів.
Закликую вас удержати повний лад та спокій! Хай усі урядовці остануть на своїх місцях! Підкреслюю, що вжию всіх засобів, щоб у нашому краю панував лад і спокій. Бо лиш у таких умовинах зможе відбуватися природна еволюція політичного, господарського й культурного життя. Закликую закинути всі мовні та політичні спори та поладнання всіх справ залишити владі.
Влада вийшла з народу, буде працювати для народу."
Після промови премієра о. дир. Волошина маніфестанти нагородили бурхливими оплесками, овації в честь уряду не мали в Ужгороді кінця.
Кілька дат з життя премієра о. Волошина.
О. А. Волошин народився 17. березня 1874. р. в Келечині (Мармарощина). Його батько Іван був священником. Рід Волошинів не підпав мадяризації, як інші священничі роди. В домі Волошинів українською мовою говорили всі, подібно, як і в домі його діда, також священника о. Івана також розговірною мовою була українська мова в домі його батька.
Народню школу покінчив о. Волошин у родинному селі, згодом перейшов до ґімназії в Ужгороді, де в 1892 здав матуру. Опісля перейшов на теольоґію в Будапешті. По скінченні теольоґічних студій, одружився з Іриною Петрівною, дочкою професора ґімназії в Ужгороді і в 1897 році висвятився та став капеланом в Ужгороді. 1. листопада 1997 став о. Волошин учителем учительського підготовного cеминара, дістав дипльом вчителя народніх шкіл, в I899. і 1900 р.р. дипльом на вчителя т. зв. горожанських шкіл з математики й фізики. В 1912 р. став титулярним директором учительського семінара а від 1917. року дійсним директором цього заведення. Під його проводом виховалися ряди національно свідомого народнього учительства. 1918. р. оснував о. Волошин "Руську Народню Раду", 1919 р. став членом директорії Карпатської України. У всіх ділянках національного життя має теперішній премієр неоціненні заслуги.  