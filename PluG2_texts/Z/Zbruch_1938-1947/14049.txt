Десять літ праці Богословської Академії.

В неділю 9-го жовтня ц. р. відбулася у греко-католицькій Богословській Академії у Львові інавґурація академічного року. Це торжество було звязане з іншим, а саме з десятиліттям істнування Академії, яку оснував та ввесь час давав їй і дає моральну й матеріяльну підтримку митрополит Андрей.
Ціле торжество складалося з трьох частин. Перша — архиєрейська Служба Божа, яку відправив у богословській церкві св. Духа Преосвященний Никита в асисті о. декана Василя Лаби й о. декана Миколи Конрада. У Службі Божій взяв участь професорський збір Академії під проводом о. ректора Йосифа Сліпого, студенти Академії та представники наших установ, преси і громадянства. Співав хор богословів під проводом студ. Василя Якубяка.
Після Служби Божої відбулося висвячення діякона Антона Рижака.
Друга частина інавґурації відбулась у спеціяльно прикрашеній салі Академії. На прикрашеній килимами невеличкій сцені уставлено погруддя митрополита Андрея серед цвітів, над ним приміщено картину хрещення Руси-України, по боках жовто-блакитні прапори.
В салі зібралися: професорський збір Академії, представники українського світською духовенства і чернечих чинів, представники ухраїнських політичних, культурно-освітніх та економічних установ і представники української преси. В перших рядах заняли місця Преосвященний Никита, о. мітрат Й. Сліпий, ігумен ОО. Василіян о. Чепіль, ігумен ОО. Редемптористів о. Девохт, през. д-р Кость Левицький і декани поодиноких виділів Академії. Решту салі виповнили богослови.
Після хору питомців, що відспівав Цельнерівського “Бальтазара”, Преосвященний Никита заявив, що митрополит Андрей не міг взяти участи в інавґурації з уваги на стан свого здоровля, тому переслав письмо, яке Преосвященний відчитав.
У тому письмі митрополит Андрей підкресливши велику вагу праці Богословьского  Академії для Церкви і цілого українського народу, виславив бажання: „нехай Всевишній дасть нашій Богословській Академії, цій нашій славі і силі, діждатися і сотого ювилею істнування, а в будучому столітті виховати багатьох учених мужів, що присвічуватимуть цілому народові на дорогах всестороннього розвитку до могутньої і славної будуччини".
Преосвященний Никита у своїй промові сказав про великі заслуги митрополита Андрея при орґанізації Богословської Академії та про замітний вплив Академії на піднесення рівня освіти нашого духовенства. Преосвященний підкреслив і те, що Академія зуміла лишати при собі не тільки духовну, але й світську інтеліґенцію та не тільки плекає й береже релігійно-національну традицію, але поза своїми мурами всякає в наше життя та працює над українською культурою в христіянському дусі.
Після того о. мітрат д-р Йосиф Сліпий склав звіт з праці Академії за 1937/38 академічний рік.
У свому звідомленні о. ректор згадав, що 10-ліття істнування Богословської Академії у Львові збігається з ювілеєм 950-ліття хрещення України і підкреслив оте велике значіння, що його мало для культурного розвитку України заведення христіянства.
Щодо Богословської Академії у Львові, то вона має два факультети: теольоґічний і фільософічний. Впродовж першого 10-ліття її істнування викладало в ній 36 професорських сил. Ректором академії за ввесь час її істнування був о. мітрат Й Сліпий, його заступником був о. Мишковський, секретарем о. Дмитро Хомин. Мала Академія 10 семинарів, а статті та розвідки семинаристів друкувалися в ріжних часописах та журналах. Деякі семинарі мали свої власні видання. Досі видала Богословська Академія 21 томів своїх праць, а їх видання коштувало 76.149 зол. В першому свому 10-літті мала Академія 2.718 студентів звичайних і 33 надзвичайних. Абсольвентів — 415. Бібліотека Академії складається з 5.939 томів. Фреквенція в науковій робітні Академії майже така сама, як в науковій робітні Т-ва ім. Т. Шевченка. При Академії є музей, що має понад 1.300 експонатів. Представники Академії брали участь у ріжних наукових з’їздах. В акад. р. 1937-38 мала Академія 61 абсольвентів.
Третьою частиною інавґурації був виклад проф. д-ра Івана Крипякевича про Володимира Великого, в якому наш історик представив нашого великого князя як збирача українських земель, як великого політика і реформатора та особливо підкреслив вагу його великого чину — охрещення України.
На закінчення інавґурації відспівано національний гімн. 