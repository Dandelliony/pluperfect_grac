Комунікати та обіжники. — Академія в память проф. С. Русової. — Дві академії в Холмі

Комунікати та обіжники
Культурно-Освітній Відділ Українського Центрального Комітету у Кракові взиває всіх учителів українців, які перебувають на б. польських землях, що їх закинув туди б. польський уряд, і які ще не зголосились в Українському Центральному Комітеті у Кракові, щоб у власному інтересі подали негайно такі дані: імя й прізвище, дату уродження, літа служби, учительські кваліфікації, свою адресу. Справа пильна. Йде про службове перенесення до українських шкіл.
Краків, у червні 1940.
Керманич Культурно-Освітнього Відділу У.Ц.К. у Кракові. Академія в память проф. С. Русової
Заходом Жіночої Секції при т-ві "Просвіта" у Кракові відбулася минулого четверга 6. ц. м. вечором у домівці т-ва "Просвіта" святочна академія в память відомої української діячки, виховниці молодих поколінь проф. С. Русової. Академію почала вступним словом відома українська письменниця О. Теліга про два типи жінок-українок та їхній вплив на вихованки молодого покоління. З черги відомий рецитатор Ґеник-Березовський віддеклямував прегарно з чуттям твір В. Стефаника п. н. "Мати". Опісля приявних полонила д-р X. Кононенко, яка живо і цікаво з суттєвими подробицями переповіла про свої взаємини з проф. С. Русовою від ранньої молодости, аж до останніх днів її життя. Прецікаві спогади переплітала грою на фортепяні п-ні І. Павликова, яка — по сольоспіві п. С. Тарасевич — відограла на закінчення жалібний марш Шопена. Свято залишило незатерте вражіння між приявними. Дві академії в Холмі
Т-во "Рідна Хата" у Холмі відсвяткувало дві академії з приводу двох пропамятних траґічних подій — парижської та ротердамської. Великий дзвін скликав усе українське громадянство до собору й тут, перед гарно прибраною могилою, відправлено панахиди, на яких отці проповідники згадали про ці дві великі і болячі втрати. Після відправ у соборі відбулися академії, що добором програми та виконанням їх відповідав гідно цим великим поминкам. Приявні переживали у душі ще раз цей біль невтишний по втраті двох Великих Синів, що їх відсутність так дуже відчувається зокрема тепер, у цей важливий час вагітних подій. Ці дві академії, що так близько зійшлися своїми траґічними датами, мають для Холму ще й особливе значіння. В рямах т-ва "Рідної Хати" їх зорґанізували представники українського народу усіх сторін українських земель, котрих доля кинула саме до Холму, щоб тут на ділі затерти почування зашкурілого льокалізму.
Дві символічні Могили поставили також побіч себе, рамя при рамені, два українські покоління. Цих, що творили вже Чин і цих, що до Чину рвуться. У кого серце й душа горять полумям вірности для добра Справи, цей певно в цьому моменті освідомив собі остаточно, що до головної розправи, щоб переможньо завершити почин прадідів, так само рамя при рамені мусять станути всі українські сили від столітнього діда, аж до маленької дитини. 