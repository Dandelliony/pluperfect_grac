◦ ◦ ◦ ◦

Празник св. Йосафата. Празник св. Йосафата відбудеться сьогодні, у неділю, 29. ц. м., в церкві ОО. Василіян, у Львові, вул. Жовківська ч. 36. Порядок богослужень: Читані Служби Божі в 6, 7, 8 і 9-ій год. В 10-тій годині Співана Архиєрейська Служба Божа; її відправить Преосв. Никита Будка в асисті духовенства. Сповідь ввесь час. Пополудні вечірня в год. 4.30, опісля Молебен св. Йосафатові з проповіддю.
Українські радіопередачі. Завтра, у понеділок, 30 листопада, від год. 10.30 до 11-ої передає Львівська Радіовисильня концерт української народної музики у виконанню бандуристів: Ю. Сінгалевича і З. Штокалка та хору Є. Козака. У програмі концерту, крім інших творів, теж перший раз у Львові "Чабарашки" С. Людкевича. — У середу, 2 грудня у тому самому часі концерт музики М. Лисенка. Виконавці: Одарка Бандрівська (сопран) і Роман Савицький (фортепіян). — У четвер, 3 грудня у тому самому часі передача українських народних пісень у виконанні Люби Німців (сопран), З. Штокалка (бандура) і Р. Савицького (фортепіян) — У п’ятницю, 4 грудня у тому самому часі концерт популярних українських пісень. Виконавці: хор Є. Козака, Лев Рейнарович (баритон) і Євгенія Курилович-Чапельська (фортепіянний супровід).
"Тріюмф прок. Дальського" у Сокалі. У понеділок, 7 грудня Спілка Праці Українських Акторів улаштовує виставу драми на 5 картин К. Гупала п. н. "Тріюмф прокурора Дальського" в залі кіна в Сокалі. Участь беруть артисти Оперного Театру у Львові. Щоб дати змогу довколишнім селянам побачити цю виставу, буде виставлена пополуднева вистава в год. 2.30, а крім того відбудеться вистава тої самої драми в год. 6.30 веч.
Сходини працівників домоуправ. Сьогодні, в неділю, 29 листопада, в год. 11-ій у приміщенні при вул. Галицькій ч 19, відбудуться сходини Об'єднання Праці Українських Працівників Домоуправ спільно з Об’єднанням Купців при Українському Комітеті на місто Львів. У програмі сходин цікавий реферат на загальні теми. 