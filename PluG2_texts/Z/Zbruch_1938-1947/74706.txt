За національне прізвище

Львів, 21 грудня.
Нав'язуючи до поклику Редакції поміщувати в кутику "Трибуна читача" свої думки на актуальні теми, хочу порушити болючу тему транскрипції наших прізвищ.
З довголітного життєвого досвіду знаю, скільки енергії витрачували свідомі свойого національного почуття одиниці на боротьбу, щоб зберегти своє національне прізвище з закінченням на -ський, -цький, -ій, -чук, -ик, -ишин і т. д.
Пригадую собі випадок зі шкільним товаришем Миколою Винницьким (тепер парохом Глубічка Великого біля Тернополя). Він прибув по матурі 1905 р. до тернопільського старости Завадського в одній справі, жадаючи посвідки. Староста змінив самовільно його прізвище на "цкі". Тов. Винницький — обстоював свої права щодо транскрипції прізвища, доказавши метрикою своє українське прізвище; староста — рад-не-рад — визнав справедливим йото домагання та змінив посвідку. Подібна справа була з прізвищем "Пронишин", якого прізвище "власть імущі в школі" хотіли перемінити на Пронішин. Таких випадків можна б навести сотки, а то й тисячі. Вони освідомлювали молодь, скріплювали її національне почуття — гартували до дальшої боротьби.
Тепер, за німецької влади — здавалось би нема причини критися зі своїми прізвищами в українській транскрипції. Знаємо, що німецька влада апробує українську транскрипцію.
За те є ще між нами одиниці, які легковажать собі ту справу. Їм здається: щоб писати латинкою прізвища — треба їх писати в польській транскрипції!
Ті люди, заскорузлі в свойому консерватизмі й бюрократизмі, не можуть примінитись до обставин. Вони не здають собі справи, яку шкоду спричинюють українській справі своєю легковажною й недоцільною поведінкою.
Апелюю до всіх відповідальних чинників, щоб в зрозумінню національного добра — змінили свою поведінку. Коли німці шанують нашу транскрипцію, нехай вони не зміняють цього стану на втіху ворогам.
Варто б також подумати над реконструкцією метрикальних книг в парохіяльних урядах! У тому напрямі повинні виступити з відповідно плянованою акцією духовні чинники з метрополії при Соборі св. Юра.
Службовик. 