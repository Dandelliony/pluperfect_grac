◦ ◦ ◦ ◦ ◦ ◦ ◦

Література, лозунги і плакати
До міста Львова у великій кількості прибула література — Конституція СРСР, доповідь товариша Сталіна на VIII Надзвичайному З'їзді Рад, Конституція УРСР, промова товариша Сталіна на передвиборних зборах сталінської виборчої округи міста Москви, брошуру Трайніна "Що дала радвлада народам СРСР" та інш.
Також прибула велика кількість лозунгів і плакатів. Все це розподіляється по районах та червоних кутках.
Більшість районів уже одержало бібліотечки для червоних кутків.
Друкування підручників
Відділ народної освіти при Тимчасовому Управлінні м. Львова, за вказівками Наркомосу України, організував друкування навчальних планів, програм та підручників. Загальний тираж 7 міліонів примірників.
Також організовано редакційну комісію з кращих працівників шкіл м. Львова для пристосування старих та створення нових підручників для шкіл польською та єврейською мовами.
Кінофільм "На освобожденной земле"
Московська студія кінохроніки випустила фільм "На звільненій землі", присвячений визволенню народів Західної України і Західної Білорусії від панського гніту. В фільмі показаний перехід передовими частинами Червової Армії кордону, вступ їх у села і міста Західної України і Західної Білорусії, радість населення. (ТАРС)
Перший український театр
Днями Тимчасове Управління міста Львова прийняло рішення про утворення першого українського драматичного театру ім. Т. Г. Шевченка у місті Львові. Театр працюватиме в приміщенні великого міського театру.
Колектив театру налічує 105 чол., куди входять найвидатніші артисти Західної України — Йосиф Стадник, Володимир Блавацький, Іван Рубчак, Кривіцька, Бенцалева, Совачева, Стадникова, Стефа Стадниківна і інші. Трупа зараз готує до постановки п'єсу на 5 дій "Хмара" Суходольського.
Колектив з великим бажанням чекає на новий радянський репертуар, особливо на п'єсу "Богдан Хмельницький" українського письменника-орденоносця О. Е. Корнійчука.
Відкриваються відділи Педагогічного Ліцею та Педагогії з українською мовою навчання.
До Ліцею приймають тих, що закінчили нову 4-літню гімназію або 6 клас гімназії старого типу, а до Педагогії тих, що закінчили Ліцей або гімназію старого типу.
Записуватися щоденно від 9—12 год. вул. Дверніцького ч. 15 (чоловічі відділи), вул. Сакраменток ч. 7 (жіночі відділи); до Педагогії вул. Дверніцького ч. 15 (чоловічі і жіночі відділи). Навчання безплатне. 