◦ ◦ ◦ ◦ ◦ ◦ ◦

Війна в Європі, Африці і Азії
(Щоденник воєнних дій за 13 травня)
У ніч на 13. травня німецькі літаки бомбардували портові міста в Південній і Південно-Східній Англії. Тривали операції на морі. Німецьке зведення повідомляє про потоплення невеликого англійського воєнного корабля і одного пароплава, а також пошкодження інших англійських суден.
В ту ж ніч англійські бомбардувальники знову зробили нальоти на об'єкти в Рейнській області (Німеччина). Основний удар був спрямований проти промислового району Маннгейма. Бомбардування зазнали Кейльн і Комбленц. Інші загони бомбардувальників атакували доки в Остенде (Бельгія) і Дюнкерку (Франція). Літаки берегової оборони скинули бомби на доки французького порту Сен-Назер.
В Північній Африці воєнні дії, як раніше, відбуваються в секторі Тобрука і біля Соллума. За німецькими даними, німецькі гармати знищили поблизу Тобрука англійську батарею. Місцеві атаки англійських танків відбиті. В повідомленні англійського командування зазначається, що в районі Тобрука англійські механізовані патрулі напали на великий загін ворога, завдавши йому втрат. В районі Соллума відмічаються активні дії розвідувальних частин обох сторін.
Авіація воюючих сторін проявляла велику активність в басейні Середземного моря. Німецькі літаки бомбардували воєнні об'єкти на острові Мальта, скупчення англійських суден поблизу острова Кріт, бази постачання англійців поблизу Тобрука. Англійська авіація атакувала різні об'єкти в Кіренаіці. Як відмічає англійське зведення, значні пошкодження заподіяні ворожим мотомеханізованим силам між Тобруком і Дерною.
В Східній Африці, в Абіссінії, англійські війська просуваються з двох боків до пункту Амба-Алагі.
В Іраку нічого істотного не відбулося. Дії авіації і сухопутних сил воюючих сторін мали переважно розвідувальний характер. (ТАРС)
Повідомлення Німецького інформаційного бюро про Гесса
БЕРЛІН, 13 (ТАРС). Німецьке інформаційне бюро передає повідомлення бюлетеня "Націонал-соціалістіше пресскореспонденц" про Рудольфа Гесса.
Як з'ясувалося з документів, залишених Гессом, говориться в повідомленні, він "був захоплений нав'язливою ідеєю, яка полягала в тому, що він хотів шляхом свого особистого звернення до знайомих йому англійців добитися угоди між Англією і Німеччиною".
Бюлетень далі повідомляє, що за відомостями з Англії, Гесс спустився на парашуті в Шотландії, "коло пункту, в який він хотів потрапити", і був там знайдений пораненим.
Як відомо в колах націонал-соціалістської партії, зазначає бюлетень, Рудольф Гесс протягом останніх років хворів, "але дуже можливо, що з англійської сторони Гессові була влаштована пастка. Націонал-соціалістська партія шкодує, що цей ідеаліст став жертвою однієї з фатальних нав'язливих ідей."
Повідомлення англійського міністерства інформації про Рудольфа Гесса
ЛОНДОН, 30 (ТАРС). Англійське міністерство інформації опублікувало офіціальне повідомлення, в якому говориться, що в ночі 10 травня коло Глазго розбився німецький літак "Мессер-Шмітт—110". Недалеко від нього був виявлений німецький офіцер, який пошкодив собі ногу при спуску на парашуті. Офіцер цей спочатку назвав себе Хорном, а пізніше зізнався, що є Рудольфом Гессом.
Розпорядження Гітлера
БЕРЛІН. 13 (ТАРС). Як передає Німецьке інформаційне бюро, Гітлер дав розпорядження про те, що бюро заступника Гітлера, яке існувало досі, надалі називатиметься "канцелярією націонал-соціалістської партії". Ця канцелярія, керівником якої є Мартін Борман, буде підпорядкована особисто Гітлерові.
Незгоди у Фінляндії у питанні про оселення евакуйованих карелів
Як відомо, фінляндський уряд почав примусову евакуацію населення східних районів країни ще у вересні 1934 року. В результаті евакуації сотні тисяч карельських селян, робітників і службовців ледве животіють. 28 червня 1940 року фінляндський сейм прийняв закон про негайне оселення евакуйованих карелів. Проте відразу ж після видання цього закону почалася відкрита кампанія проти його реалізації. Великі шведські і фінські землевласники категорично відмовилися надати свої землі для оселення на них карелів. Щоб обминути закон і зберегти свої землі, вони поставили вимогу надати їм право придбання так званих "замінних" земельних ділянок для передачі їх переселенцям. Як "замінні" ділянки були вибрані землі, розташовані часто-густо за сотні кілометрів від маєтків земельних власників і малопридатні для обробітку.
Цими днями у фінляндському сеймі відбулося обговорення законопроекту про негайне оселення карелів, евакуйованих з східних районів, які відійшли до СРСР за мирним договором між СРСР і Фінляндією від 12 березня 1940 року. Новий законопроект внесений урядом під тиском великих земельних власників. Один з пунктів законопроекту передбачає відстрочку покупки "замінних" земельних ділянок землевласниками. Проте під час дебатів в сеймі цей пункт і ряд інших менш важливих були відхилені більшістю голосів. Міністр внутрішніх справ фон Борн, який вимагав продовження строку покупки "замінних" ділянок до кінця 1941 року, подав у відставку. Дебати в сеймі показали, що внутрішньо-політична боротьба в країні загострилася. (ТАРС)
Виступ міністра оборони Канади
Міністр оборони Канади Ралстон виступив по радіо з закликом набрати 32 тисячі добровільців в канадську армію у найближчі 2 місяці. Ралстон зазначив, що Англія звернулась до Канади з просьбою послати їй кілька тисяч солдатів, крім тих військ, які за планом повинні бути послані в Англію в 1941 році. (ТАРС)
Встановлення дипломатичних відносин між Китаєм і Австралією
Китайське міністерство закордонних справ опублікувало комюніке про встановлення дипломатичних відносин між Китаєм і Астравлією. (ТАРС) 