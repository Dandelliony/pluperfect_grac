◦ ◦ ◦ ◦ ◦

Український Краєвий Комітет складає щирі побажання Веселих Свят і щасливого Нового Року всьому Українському Громадянству, всім Українським Установам. Окружним Комітетам, Делегатурам і Мужам Довір'я.
"Всі до Варієте". Ревієвий Театр "Варієте" у Львові, вул. Францішканська 7 ставить велику святочну ревію: "Всі до Варієте", скетчі, виступи солістів, балету ревелерсів. В першому та другому днях Різдвяних Свят 7 та 8 січня дві вистави в год. 5 і 7 вечером, у третьому дні, 10 січня одна вистава в год. 7 вечером. Вступ на всі святочні вистави для українців.
На допомогу полоненим. З нагоди ім'янин Дир. Степана Кузика зложили службовики Центробанку 335 зол. на допомогу полоненим.
Нова установа. З радістю вітаємо кожну нову українську установу, що наладнується у Львові. Тішимося тимбільше, що цей раз річ іде про "Українську Літературну Книгарню", власність "Спілки Українських Письменників" у Львові. Відкриття цієї установи у Львові при вул. Вермахту ч. 6 (Дім радіовисильні) відбудеться цими днями. Дирекція Книгарні дає найкращу запоруку, що ця установа розвинеться дуже гарно. Уже тепер — скільки праці вложила дирекція і персонал в наладнання приміщення, що було зовсім запущене! З яким смаком упорядковано багаті видання-книжки (тут великий відділ дитячої літератури, словників, календарів!). Як дуже манить єго мистецький відділ гуцульських виробів. Є надія, що ця книгарня буде в центрі уваги нашого громадянства. Зчасом вона і розвинеться на поважну інституцію!
Вистава. Вистава праць львівських образотворчих мистців (малярство, скульптура, графіка) триває дальше в приміщенні Спілки Українських Образотворчих Мистців у Львові, Марійська площа 9. Вистава відкрита для відвідувачів у всі три дні Різдвяних Свят.
Організуймо українську молодь! На Холмщині і Підляшші потрібні референти і організатори молоді від Українського Центрального Комітету в Кракові. Кандидати мусять виказатися відповідною освітою, організаційно-виховним досвідом і достовірним дорученням. Зголошення приймає ВОнМ УКК, Львів, Паркова 10. пов. 