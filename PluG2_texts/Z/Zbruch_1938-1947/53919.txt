У справі закупна м’яса, хліба та інших товарів

Розпорядок
Управа м. Львова для кращого розподілу і прикріплення мешканців м. Львова до поодиноких крамниць для закупна м'яса, хліба і інших товарів, до часу заведення карткової системи наказує:
1. Всі Домоуправи виготовлять негайно спис посідачів мешкань по націоналізованих домах з такими даними:
а) Прізвище, ім'я посідача(ки) мешкання,
б) Вулиця, ч. дому, ч. мешкання.
в) Кількість осіб, які приявні у Львові та проживають у данім мешканні.
2. Всі власники згл. завідувачі не-знаціоналізованих домів зголосять негайно такий самий список посідачів мешкань їхніх домів до найближчої Домоуправи.
3. Домоуправи переведуть реєстрацію всіх зголошених посідачів мешкань у власному заряді на переданих їм формулярях (в 2 примірниках). Реєстрацію провадиться окремо для кожної крамниці.
4. По зареєстрованні посідач мешкання одержує з Домоуправи посвідку, яка управнює до закупна хліба і мяса означеній крамниці.
5. До помочі Домоуправам і для контролі зголосяться члени комітету "Жіночої Служби України" і студенти.
6. Дільницеві уряди м. Львова передадуть негайно Домоуправам погоджений з Райхарчоторгом розподіл прикріплення вулиць зглядно домів до поодиноких крамниць.
7. Всі списки власників мешкань передадуть Домоуправи не пізніше 13 VII., година 9-а рано, своїм Дільницевим Урядам.
8. Реклямації зголошувати в Домоуправах. Домоуправи зобов'язані оправдані, перевірені реклямації пропущення власника мешкання у списку передати безпосередньо крамницям, а копію надсилати до Торговельного Відділу Управи міста Львова, Ратуш, кімната 83.
9. Родини, які проживають разом в однім мешканні, можуть бути реєстровані осібно для одержання осібної посвідки.
10. Посвідки про управнення до закупу роздають Домоуправи зі своїм підписом негайно посідачам мешкань.
11. Всі зловживання, приміром зголошування як приявних у Львові вибувших зі Львова осіб, належить зголошувати негайно до Міліції для притягнення винних до судової відповідальності.
Львів, 10. VII. 1941 р.
Голова Управи м. Львова Д-р Ю. Полянський 