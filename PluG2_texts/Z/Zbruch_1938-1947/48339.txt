Не занедбуймо фахового вишколу

Восени минулого року зявилось було кілька статтей на теми фахового вишколу молоді, які піднесли на деякийсь час зацікавлення цією справою. Треба зазначити, що фаховий вишкіл молоді зацікавив більше наше село, ніж місто. Відгукнулись на цю справу в першу чергу батьки селяни й своїми дітьми заповнили ті школи, які повстали з великим трудом. Міське населення, передусім наша інтеліґенція, і далі, на жаль, зберегла у відношенні до фахових шкіл нехіть і резерву. І хоч повстало кілька фахових шкіл уже з наближенням до середнього типу — то ними наша інтеліґенція майже не зацікавилася. Ще найбільше мають успіх торговельні школи, мабуть тому, що торговля — це "панське" дещо заняття, тоді, коли вже, наприклад, технічна або слюсарська школа виховує лише, на думку декого, ремісників, а школа домашнього господарства кращих служниць.
Цей підхід до фахового шкільництва, якого б то не було фаху, є надзвичайно шкідливим залишком колишньої польської шкільної системи й усієї виховної прапаґанди. Ще ніяк не може призвичаїтись наш загал до того, що є на світі середні фахові школи, які дають дитині той самий розвиток і виховний зміст, що й кожна інша середня школа, тільки з більшим фаховим вишколом у якомусь одному напрямі.
Сьогодні можемо вже мати перегляд наших фахових шкіл, які почали вже науку у цьому шкільному році. Мало їх і мало дітей в них, хоч і могло бути далеко більше й шкіл і дітвори. Як кожний початок є тяжким, так і всі школи, що повстали, мають багато перешкод до переборення. Одною з найголовніших перешкод є відсутність відповідних учителів та учительок, що мали б відповідні кваліфікації. Якщо навіть і були місцевості, де така школа могла б рахувати на успіх серед населення, коли були навіть випадки, де батьки домагались певного типу школи, перешкодою була відсутність відповідних учительських сил. Невідкриття такої школи викликало невдоволення і знеохоту й у дітей і в батьків, а в майбутньому це може мати прикрі наслідки.
Для нашої жіночої молоді відкрилась можливість уже в цьому році вступати до однорічних шкіл домашнього господарства, які є першим ступенем усіх жіночих середніх фахових шкіл. Є це школи основні, до яких приймають лише по семиклясовій народній школі, а без яких не може дівчина вступити ні до школи садівничок, ні до школи готелярського промислу та ін. Помилково дехто зараховує цю школу до шкіл сільсько-господарських: вони такими зовсім не є. Всі дані промовляють за тим, що ті саме школи матимуть у нас згодом серед жіночої молоді найбільший успіх і будуть найпотрібнішими, коли схочемо вишколювати жіночу молодь і в інших жіночих фахах. Зрештою вже саме навіть закінчення однорічної такої школи відразу дає дівчині фах у руки чи то для власної потреби, чи й для заробітку.
На жаль, відкриття більшої кількости тих шкіл було в цьому році неможливе саме внаслідок відсутности учительок, які б мали потрібні кваліфікації і хоч навіть платня в тих школах є більша, ніж у школах народніх — учительок нема.
Звернули на це увагу і шкільні німецькі власті і радо пішли назустріч ініціятиві УЦК та орґанізують державний тримісячний курс для перевишколу і дошколу учительок для шкіл домашнього господарства. На курс прийматимуть: учительок народніх шкіл, які б хотіли прийти до шкіл домашнього господарства, а не мають відповідної чисто господарської підготови. Можуть також на цей курс вчащати й ті, що мають ґімназійну чи семінарійну матуру, як ще не учителювали, далі і ті, які мають семиклясову народню школу, але мають господарську теоретичну чи практичну підготову. Кандидатки складатимуть відповідно їхній освіті вступний іспит. Вік кандидаток між 21 і 40 роком життя. Курс платний 40 зол. місячно за саму науку. Відбуватиметься той курс правдоподібно в Ярославі. Всі запити в цій справі треба спрямовувати до УЦК у Кракові.
Ця нова можливість для нашого жіноцтва має бути вповні використана, якщо хочемо, щоб у майбутньому наш фаховий вишкіл жіночого доросту ніщо не спинювало. Це інтерес не тільки окремих одиниць, але всього нашого загалу, цього вимагає господарське і здоровне добро нашого народу, краще завтра всієї нашої нації.
Д-р Харитя Кононенко. 