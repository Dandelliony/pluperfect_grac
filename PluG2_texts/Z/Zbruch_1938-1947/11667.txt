— Ніодна українська приватна школа у Львові не зліквідована. — Втеча 7-ох слонів з цирку. — „Небезпека" перед жидівськими еміґрантами. — Низьких ростом не приймають до війська. — Будова каналу Одра—Дунай—Лаба.

— Ніодна українська приватна школа у Львові не зліквідована. Повідомляємо, що на терені м. Львова ведуть підозрілі і невідповідальні за свої вчинки людці, неукраїнської народности аґітацію за вписуванням дітей до неукраїнських шкіл, причому послуговуються неправдивим аргументом, шо раз ту, то знову іншу школу „Р.Ш." зліквідовано та дають батькам до підпису відповідні заяви. По затягненні інформацій з компетентного джерела Канцелярією Народньої Орґанізації м. Львова стверджуємо, що не зайшла ніяка зміна в сітці шкіл "Р.Ш." у Львові. Взиваємо наших членів (нок) протидіяти цій шкідливій діяльности та провести акцію за вписом дітей до українських шкіл у Львові. – Президія Народньої Орґанизації м. Львова.
— Втеча 7-ох слонів з цирку. 3 цирку „Буліон" в Голяндії втікло сім слонів і понищили по дорозі багато підміських городів. За містом слоні попадали до старих фортифікаційних ровів, з яких їх відвели назад до цирку.
— „Небезпека" перед жидівськими еміґрантами. Від березня до липня ц. р. в Міляно внесло прохання на побут в Італії 580 жидів з Австрії, 572-ох жидів з Німеччини і 410 жидів з Польщі. Італійська преса подає згадану вістку п. н.: „небезпека".
— Низьких ростом не приймають до війська. Офіційний комунікат каже, що внаслідок поправи італійської раси підскочив теж пересічний ріст молодих мужчин в Італії. Тому влада підвищила мінімум росту для кандидатів до військових шкіл піхоти, кавалерії, артилерії і штабів до 1.65 м., а межу росту в формаціях карабінерів зі 1,70 до 1,75 м. Італійська преса пише, що це наслідок 16-літньої дбайливості уряду про фізичну поправу італійської раси.
— Будова каналу Одра—Дунай—Лаба. Хоч політичні відносини між Прагою і Берліном дуже напружені, чеські господарські кола далі слідкують за всіми зусиллями у справі будови каналу Одра—Дунай—Лаба. Чеські господарські кола домагаються приспішення підготовних праць і мобілізації фінансових засобів, щоби приступити до самих робіт при будові каналу. Створення на території Чехословаччини водного шляху, що получив би систему водних доріг західної і полудневої Европи, що є найдогіднішим і найдешевшим транзитом для експорту західної Европи, головно Німеччини на полуднє і схід, дасть Чехословаччині дуже важний атут у господарських взаєминах з Німеччиною, бо уможливить пристосувати репресії на випадок якихнебудь транспортових перешкод  для чеського експорту. Чеська преса з вдоволенням подає факт, що краєвий уряд у Брні вставив до прелімінари буджету на 1939 р. міліон корон на підготовні праці при будові каналу. Це вже третя поважна підмога на будову каналу Одра—Дунай—Лаба. 