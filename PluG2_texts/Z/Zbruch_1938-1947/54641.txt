◦ ◦ ◦ ◦

Висвячування нових священиків. (М. О. ч. 69) Абсольвенти Богословської Академії, які мають намір просити про рукоположення, зголосяться до 14-го серпня особисто у Митрополита, предкладаючи всі потрібні метрики і свідоцтва, абсолюторію, доказ зложених передординаційних іспитів, письмо від пароха і декана і найдокладніший опис життя від хвилини закінчення студій. Ті, що закінчили 4-тий рік, можуть зголоситися до іспитів з 5-го року і з свідоцтвом тих іспитів предложити таке саме прохання про рукоположення з відповідними алегатами. Хто не встиг би це зробити перед 14-тим серпня, хай це зробить перед 12-тим вересня. Від М. О. 1. серпня 1941. † Андрей, Митрополит.
Вісті з Товариства св. Андрея. Українське духовенство Львівської Дієцезії зібране на нараді у Львові 18 липня 1941, постановило відновити діяльність свого станового Товариства. Вибрало тимчасову Управу Т-ва св. Андрея в такому складі: голова о. Дзерович Юліян, заступник голови о. Галянт Микола, секретар о. Савицький Йосиф; члени: о. Ліщинський Микола і о. Боднар Юрко. Повідомляючи про те членів Товариства Тимчасова Управа закликає відновити довоєнні Окружні Відділи Т-ва і повідомити про склад Управи Окружних Відділів, почати статутову діяльність і подати намічений плян праці на найближчу мету. Канцелярія Т-ва міститься в довоєнній домівці Т-ва у Львові, вул. св. Тереси ч. 38/І.
Українське Технічне Товариство у Львові переводить обов'язкову реєстрацію українських інженерних і технічних сил усіх кваліфікацій у Львові і в краю. Інженерів українців з провінції закликаємо нав'язати зв'язок з УТТ. Зголошуватись щоденно в 10—12 і 16—20 год. в домівці УТТ, вул. 1. Травня (б. Легіонів) 5. І. пов. Усі часописи на провінції просимо передрукувати цей наш заклик — Рада У. Т. Т.
† Д-р Богдан Чайковський, науковий співробітник Етнографічного Музею у Львові, кол. адвокат, редактор "Вістника Державних Законів ЗУНР" у Станіславові, довголітній голова філії Т-ва "Просвіта" та основник-директор Музею "Сокальщина" в Сокалі, арештований большевиками у Львові, 26 червня 1941 р. і закатований у тюрмі НКВД при вул. Лонцького. Похорон відбувся у Львові, 2-го липня 1941 на Личаківському цвинтарі. Поминальна Служба Божа за душу Покійного відправиться в Архікатедральній Церкві св. Юра у Львові, 5-го серпня 1941, в гол. 8-ій. Жінка, діти й родина. 