Зустріч колективу столичної опери з капелею "Трембіта" та театралізованим джазом

Зал Львівської консерваторії переповнено. Присутні нетерпляче чекають початку концерту.
На цей раз з мистецтвом хорової капели "Трембіта" і театралізованого джазоркестру під керівництвом Г. Варса, прийшов познайомитись незвичайний глядач, — видатні актори, музиканти, артисти балета, хору, режисери, диригенти Київського Ордена Леніна театру опери та балета.
Ось на сцену в національних гуцульських костюмах вийшов колектив хорової капели "Трембіта". Представник капели в короткому слові привітав гостей, висловивши велику радість з приводу того, що капела має можливість виступити перед такою висококваліфікованою аудиторією.
Під диригуванням художнього керівника капели т. П. Гончарова, "Трембіта" продемонструвала в великій різноманітній програмі своє прекрасне мистецтво. Героічна "Вставай розкований титан" — Колесси, "Пісня про Сталіна" — Вериківського, "Туман хвилями лягає" — Лисенка, класичні хори з "Демона" — Рубінштейна, "Севільського цирульника" — Россіні, а особливо обробки народних пісень композиторів західних областей України виконані з високою майстерністю, музикально і культурно, запевнили присутніх, що талановитий колектив "Трембіти" керований прекрасним майстром хорової справи П. Гончаровим і досвідченим диригентом композитором Д. Котко, в дуже короткий термін досяг блискучих наслідків. Так одностайно оцінили гості.
Після "Трембіти" з великим успіхом виступив театралізований джазоркестр під керівництвом композитора Генріка Варса. Висока виконавська техніка окремих музикантів, зіграність колективу, вміла культурна театралізація справила на гостей глибоке враження.
Висловлюючи бажання і думку всіх присутніх народний артист УРСР, орденоносець М. І. Донець сердечно подякував колективу "Трембіта" і Джаза за те величезне естетичне задоволення, яке принесли вони своїм прекрасним мистецтвом.
Зустріч колективу столичної опери з художніми колективами Львівської філармонії вилилась в братерське єднання старіших майстрів радянської сцени з представниками молодого, відродженого мистецтва колишньої Західної України.
К. Д. 