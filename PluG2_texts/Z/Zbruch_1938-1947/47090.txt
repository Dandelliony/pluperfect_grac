◦ ◦ ◦ ◦ ◦ ◦ ◦

5.000 скульптур. Колектив робітників Львівської скульптурної фабрики, готуючись до дня відкриття XVIII Всесоюзної партійної конференції, зобов'язався виготовити 5.000 скульптур керівників партії і радянського уряду. Це зобов'язання колектив фабрики з честю здійснює. Кожного дня 9 цехів поступає по 100 готових скульптур. Міжобласна контора КОГІЗу вже закупила на фабриці 1.400 скульптур товаришів Сталіна, Молотова, Ворошилова, Калініна, Хрущова. Для міського Будинку пропаганди і агітації фабрика виготовила 2 великі статуї Леніна і Сталіна та композицію — "Ленін і Сталін в Горках".
6.150 телефонних апаратів. Львівська автоматична телефонна станція була дуже пошкоджена під час польсько-німецької війни. Спричинені руйнування лінійно-кабельних і дротових споруд вимагали кропіткої роботи по відновленню і монтажу складної апаратури. З цією роботою колектив АТС впорався успішно. Протягом 1940 року довелося підчепити по стінах 24 тисячі кілометрів обірваного кабеля та прокласти 26 тисяч кілометрів нового. На 25 січня АТС вже включила до роботи 6.150 телефонних апаратів.
Десятиденний лижний табір для студентів Львівського політехнічного інституту організовано в Яремчі. 50 юнаків і дівчат проведуть у таборі кілька військово-тактичних навчань на лижах.
7 тисяч чоловік відвідало першу львівську радіовиставку, присвячену радіолюбительству, радіофікації та радіомовленню в Радянському Союзі. На виставці відбулося 12 бесід та кілька консультацій на популярні радіотехнічні теми, проведено 6 сеансів запису та відтворення звуку.
П’єсу "Нахмарило" поставив драмгурток с. Забір'я, Угнівського району, яким керує сільський учитель тов. Іващук. Вистава мала великий успіх серед селян.
Створюємо продовольчу базу. Львівський млинарський трест має великі можливості для організації підсобних господарств по відгодівлі свиней. Сотні тонн м'яса і м'ясних виробів можна дати для споживача, використовуючи млинарські відходи для відгодівлі свиней. В цьому році по області буде створено до 50 свиновідгодівних пунктів. Це дасть можливість в подальшому відгодовувати щорічно більше 5.000 голів свиней. Поголів'я свиноматок буде доведено до 145 штук з тим, щоб на кінець року поставити на відгодівлю 1.000 поросят. Крім того, буде поставлено на відгодівлю ще 600 голів молодняку, одержаного від "Заготскоту". 