Підносити якість критико-бібліографічних статтей

З великим задоволенням зустріли ми постанову ЦК ВКП(б) про критику і бібліографію в нашій пресі.
Здійснюючи рішення Центрального Комітету, газета "Вільна Україна" за останні місяці значно більше відводить місця для відділу "Критика і бібліографія". В цьому відділі появляються рецензії і критичні огляди нових літературних творів.
Основне завдання доброї літературної рецензії і критики — інформувати читача про нові літературні твори, вказувати на їх ідейні і художні якості, допомагати читачеві у виробленні літературного смаку. Разом з тим, добра літературна рецензія і критична стаття закликані виховувати і письменника, роблячи серйозний аналіз його творчості.
Слід відзначити, що більшість вміщених рецензій і критичних рядків відзначаються серйозним виховним підходом як до читача, так і до автора. Проте, були деякі критичні статті, зокрема в №33 "Вільної України" про журнал "Література і мистецтво", які не відповідають злободенним вимогам.
Треба побажати, щоб "Вільна Україна" присвячувала більше уваги творам львівських письменників.
Протягом 20 місяців існування радянської влади в західних областях України невпинно зростає і розвивається художня література визволеного народу. Вже видано 13 книжок львівських письменників, 8 номерів українського літературного журналу "Література і мистецтво". Однак, читач ще не знаходить на сторінках "Вільної України" належного обговорення літературних творів місцевих письменників.
У відділі критики і бібліографії газети появилося лише кілька рецензій на книжки львівських письменників та дві рецензії на журнал "Література і мистецтво". Цього надто мало. Надалі редакції слід ліквідувати таке відставання, звернувши особливо серйозну увагу на якість кожної критичної статті.
Ярослав Кондра, член Спілки радянських письменників України. 