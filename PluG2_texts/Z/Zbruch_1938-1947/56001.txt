◦ ◦ ◦ ◦

Картки на опал і нафту. Хто з жителів Львова одержав уже картки на опал і нафту, повинен зареєструватися в найближчому нафтовому склепі і в складі опалу.
Високі школи у Львові. Важлива і пекуча справа Високих шкіл має вже остаточно частинну розв'язку. В найближчому часі буде відкритий Медичний Інститут, Ветеринарний Інститут та Рільничо-лісова школа. Слід сподіватися, що зчерги будуть урухомлені важніші відділи політехніки. Зокрема дуже потрібний відділ архітектури. Але реактивацію Львівського Університету вважається теж за культурну конечність і мешканці Львова сподіються її в короткому часі.
З трамвайного руху. Відділ руху Львівської Трамвайної Дирекції повідомляє, що по скінченню направи водопровідного колектора трамваї ч. 10 знову їздять вулицями Шпитальною і Соняшною. Внутрі трамваю, як теж і на його площадках курити не вільно.
Справа харчів. Щоб населення Генерального Губернаторства могло забезпечити себе харчами, а водночас, щоб перешкодити паскарській торгівлі, що підносить ненормально високо  ціну харчових продуктів, наказано з 1 вересня ц. р. загострену контролю перевозу харчових продуктів. Ця контроля торкається збіжжя і муки, стручкових насінь, худоби і свиней (поросята вище 20 кг), овець, м’яса і м’яних виробів, масла та інших товщів. Винятком у цьому є т. зв. забезпечення домашнього господарства, що означене спільним вантажем 3-х кілограмів, у чому може припадати на масло пів кг, на м’ясо або м’ясні вироби — 1 кг. Отож перевіз 3 кг харчових продуктів (у поданому тут складі) є дозволений возом і залізницею. А там, де на терені Генерального Губернаторства відкрито рух поштових пересилок, вільно посилати 3-кілограмові харчові пачки.
Обмеження вживати газ — відкликано. Розпорядком ч. 18 Штадтгавптман відкликує своє зарядження з 5 вересня ц. р. в справі обмеження вживати газ.
Президент міста Львова. Вчорашній день, день 10 вересня 1941 був останнім днем урядування проф. д-ра Ю. Полянського як президента міста Львова. Цей уряд перебрав проф. Полянський з рук військової влади. Ждала його важка праця вивести місто з хаосу, в який кинула його дволітня господарка, сперта на засадах, що були суперечні з суспільним і господарським устроєм міста, гордого своєю високою культурою. Це завдання було незвичайно важке теж і тому, що дотеперішні господарі міста і їхні помічники понищили акти або залишили їх у цілковитому неладі, а в Міській Касі по заплаченню всіх потреб львівської комунальної господарки лишилось... 25 коп. (двадцять п'ять копійок). Жертвенна, сперта на громадськім почутті, праця урядовців, давніх працівників Львівського Магістрату, кермована невтомним і незвичайно тактовним та спокійним президентом Полянським, довела до того, що комунальний Львів — як завжди у своїй історії — почав певним кроком вертатись до рівноваги. Постать професора Полянського, якого цінять громадяни — жителі Львова, до якої мають довір'я, заслужено входить до історичного ряду президентів столичного города Львова. 