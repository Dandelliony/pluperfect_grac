Концерт Українського Національного Хору у Кракові

Черговий концерт Українського Національного Хору під управою В. Божика, що відбувся 12-го травня ц. р. в Кракові, при битком набитій салі Старого Театру, пройшов серед дуже теплої атмосфери, що вміру виконування старих козирів популярного концертового репертуару, переходила в вибухи нестримного захоплення.
В чому ж криється тайна великих осягів цього хору? В першу чергу — це заслуга дириґента В. Божика, що скупчує в собі всі дані, потрібні провідникові такої музичної збірноти, його безперечної музикальности й дириґентського таланту. В. Божик не лише має закінчену загальну й спеціяльну музичну освіту, але й естрадну практику — сам він, як співак-тенор, був членом різних вокальних ансамблів. Саме ця сполука різних елєментів музичної індивідуальности дає йому можність проби сил на творах поважної музики, але й дозволяє йому щасливо балянсувати на межі мистецтва і "півмистецтва", без надто великого нарушення канонів музичної естетики.
Вже після вислухання ледви кількох пісень слухачеві стає очевидним, що В. Божик вміє надати кожному виконуваному творові своє виразне інтерпретаційне обличчя, вповні володіє технікою хорової дириґентури, включно з умінням видобути з хору всякі, хочби найтонші нюанси, а для повної характеристики його музичного профілю треба додати, що навіть у творах перейнятих із репертуару б. хору Д. Котка, зумів у більшості випадків найти свій індивідуальний підхід і нові виразові можливості. Таксамо дві його веснянки "Царівна" і "Жучок" кажуть надіятись, що і в хоровій композиції схоче Божик сказати своє слово.
Програма останнього концерту корисно відрізнятися від минулорічної. Придбання вартісних творів, головно ХХХІІ-го концерту Д. Бортнянського, дальше нові композиції Й. Хомінського й ін., значно підвищили музичний стаж репертуару й усунули в тінь усяку "давидовщину", що їй місце дійсно в наддатках. При клясифікації поодиноких точок на першому місці треба поставити виконання концерту Д. Бортнянського "Скажи ми, Господи". Без огляду на транскрипцію на мужеський хор і звязану з тим зміну тонації, сама композиція нічого не втратила з свойого характеру, а вдумлива інтерпретація Божика вміло підкреслила питомий їй молитовний настрій і плястично виразила контрапунктичне мережево кінцевої частини.
Вслід за тим велике вражіння викликала цінна мініятюра Леонтовича "Ой, пряду", зокрема "Кубанська пісня козака" — правдива перлина в творчости великого мистця хорів Ст. Людкевича. Цікаве, як одна з проблем хорового співу, що щойно цього року ця пісня блиснула в повній своїй красі. Деякі твори вимагають дійсно довгого часу, щоб у них вповні "вспіватися".
Окремо треба спинитися над двома новими композиціями Й. Хомінського: "Зайко" і "Засвистали козаченьки". Умисне вживаю тут вислову "композиції", щоб зразу відмежувати їх від поняття аранжементів народніх пісень, з якими вони нічого спільного не мають. Народній мотив — це тут тільки тематичний матеріял до більшої музичної форми. Й. Хомінський вперше представився як український композитор і його вдалий дебют треба щиро привітати. Автор навязав зразу до кінцевих вислідів праці старших композитора над народньою піснею і послідовно розвиває створену Леонтовичем і Козицьким форму перекомпонованої пісні. Модерна, місцями політональна, гармонія, вправне голосоведення, опанована музична форма свідчать дуже позитивно про автора. До успіху пісень причинився в значній мір сам хор, опанувавши вповні гармонічно скомпліковані й інтонаційно важкі твори. Обі композиції займуть почесне місце в нашій, ненадто багатій літературі мужеських хорів, як зразки нового підходу до народнього пісенного матеріялу.
Хоча відомі нам труднощі з підбором нового репертуару, проте бажаємо УНХорові, щоб він якнайскоріше спромігся відновити програму концертів та позбувся повторювання заодно річей вже надто відомих із давніших виступів того чи іншого хору. Друга вимога до УНХору — це необхідність покращання складу перших тенорів. Відповідні коректури таки конечні. Найвартісніша складова частина ходу — це баси, зокрема Пухальський зі своїм культурним і ніяким тембром. Середні голоси вимагають скріплення. Поза тимУНХор — це дуже вартісна мистецька одиниця і просто неоцінений фактор пропаґанди нашої музичної культури.
Богдан Пюрко. 