Косо, криво...

Все збільшується потреба населення на товари широкого вжитку. Громадянин хоче придбати не тільки асортимент потрібних йому товарів, а й ставить вимоги про високу якість предметів споживання і особистого комфорту.
Через недогляд державної інспекції і міськторгвідділу на ринок потрапляє іноді звичайнісенький брак.
...Хтось проявив непогану ініціативу і було створено промкооперативне товариство по виготовленню чорнила. Хемічну фабрику (директор тов. Тимошенко) так і назвали "Инициатива". Не спокушайтесь назвою. Купіть одну пляшку продукції і потримайте пару днів у світлій кімнаті. Чорнильний порошок осяде на дно і до ваших послуг лишається... синенька водичка.
...Ви купили кілька стільців, зроблених фабрикою гнутої меблі по Зеленій вулиці №208 (директор тов. Фельдман). Оберігайтесь сідати на них. Ми знаємо десятки потерпілих. Стілець розсипався при спробі на нього сісти. Експонати "гнутої меблі" з цієї фабрики можна знайти в сараях і коморах багатьох установ і окремих громадян, які мали нещастя познайомитись з товарами деревообробного тресту.
На вулицях пропонують мазь для взуття. В кривій, незграбно зробленій коробці (ціна — 2 карбованці!!) — якась вонюча рідина. Від вживання її взуття ніколи не блистить, натомість швидко псується. Це теж експонати браку продукції.
Ми не примхливі і проти всяких узагальнень. Бракованої продукції на ринку не так уже багато. Ми назвали пару невеликих фабрик, де в гонитві за прибутками і кількістю, забули про якість. Але ми разом з покупцями категорично протестуємо Проти цих фокусників, аматорів метаморфози товарів ширвжитку.
С. Єзерський 