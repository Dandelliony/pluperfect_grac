◦ ◦ ◦ ◦ ◦

Совєти парцелюють Іранську територію
Адана, 4 жовтня. Політичні кола Теграну затривожені сильно планом Совєтів, згідно з яким північно західний Іран з Тебрісом мали б прилучити до вірменської совєтської республіки. Заявляють, що ген. Уейвел, який перебуває для розмов зі Совєтами в Тегерані, вже згодився на це в імені Англії.
Китайський часопис про московські наради
Шангай, 4 жовтня. Розглядаючи можливості американської допомоги Совєтам у зв'язку з московською конференцією, пише Китайський часопис "Гсінг Чунгкуопао", що московська конференція здемаскувала передусім критичне господарське положення Совєтського Союзу.
Електростація Ленінграду під німецькими бомбами
Берлін, 4 жовтня. На північному відтинку східного фронту німецькі літаки проводили безупинне бомбардування Ленінграду і Москви, де в центральних дільницях повстали великі пожежі і вибухи. Ленінград зазнав зокрема великого бомбардування. Поцілено бомбами електростацію і заводи воєнної промисловості ім. Кірова.
Два спеціяльні заступники маршала Петена
Віші, 4 жовтня. Згідно з декретом, що появився у французькому державному деннику, іменували полковника Франсуа де ля Рока, колишнього провідника французької соціалістичної партії, спеціально уповноваженим голови французької держави. Полковник де ля Рок належить до національної ради і в цьому характері буде йому з доручення голови французької держави призначене окреме завдання. Водночас другим спеціально уповноваженим маршала Петена заіменували професора Гюберта Лягарделя, члена конституційної комісії національної ради.
Важкі переживання мадярського посольства
Будапешт, 4 жовтня. Члени мадярського посольства в Тегерані від'їхали з Ірану. Група мусіла під час цілотижневої майже подорожі до турецького кордону переносити невимовні муки. На турецько-совєтському кордоні сконфіскували їй супровідні совєтські вояки всі клунки. Брутальна поведінка супроти жінок і дітей викликала в Будапешті велике обурення.
Сіям дістає Індокитайські острови
Париж, 4 жовтня. Під час устійнювання кордону між французьким Індокитаєм та Сіямом відступлено з негайною важністю 77 індокитайських островів на ріці Коконг Сіямові.
Залізнича катастрофа в Японії
Наслідки жахливого дощевого тайфуна
Токіо, 4 жовтня. Після залізничої катастрофи на Кіюшію, трапилася майже серед таких самих умовин чергова катастрофа на Шікоку. Як і в першому випадку, так і тут злетів з моста в ріку комбінований, особово-вантажний поїзд. Причиною був теж сильний дощевий тайфун, що в середу вранці навістив південні околиці Японії. Бур'я підмулила міст; двох пасажирів та 8 залізничників уважають пропащими. Праці над добуттям пропащих під час залізничої катастрофи на Кіюшію енергійно продовжують. Досі добули 50 вбитих і сто ранених, але число жертв буде помітно більше. В околиці Нагасакі на Кіюшію захопив тайфун чимало рибальських човнів. 50 риболовів пропало. У зв'язку з важкою залізничою катастрофою біля Кумамото на Кіюшію повідомляють далі, що добування жертв проходить доволі повільно. Не вір'ять, пише "Токіо Нічі-Нічі", щоб можна було добути з затоплених вагонів ще яких 100 осіб.
Московська конференція Сталіна з уповноваженими Англії та Північної Америки закінчилася умовою, згідно з якою большевики в заміну за достави сирівців одержать майже все, що вони потребують. Про питання транспорту, що є найважливішою передумовою для всяких достав, з обережності не говорили.
На підставі одної умови Бразілія має одержати від СДА подібну допомогу, як Англія на підставі закону про допомогу.
Атентатчик Поль Колет, який виконав замах на французьких політиків Лаваля і Деата, французьким державним трибуналом засуджений на смерть.
Для зміцнення одиниць американського флоту, що вже є в Ісландії, прибули тепер дальші американські війська.
У Бельгії заведено тепер добровільну жіночу службу праці, на основі досвіду, осягненого в Німеччині.
Технічна вистава в Брюсселі, яка має завдання передати бельгійській промисловості та бельгійським ремісникам замовлення німецьких фірм, має дуже великий успіх.
На одному відтинку східного фронту один загін німецької авіяції 29 вересня знищив 1.070 ворожих авт та інші льокомоційні засоби. 