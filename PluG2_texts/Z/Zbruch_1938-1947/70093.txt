Континґенти

Краків, 28 серпня 1942.
Континґенти — це слово чуємо сьогодні всюди. Про континґенти говорять усі. Є всілякі континґенти — збіжжя, молока, мяса, яєць, навіть континґенти людей, цебто континґенти робітників до праці в Німеччині, робітників до праці при дорогах, тощо.
Багато людей розуміє на що це все і з якої причини. Але дуже багато селян не знає цього. Люди журяться континґентами, нарікають і думають, що все це на те, аби огірчити їм життя, яке й без того вже нелегке.
Але так воно не є. Континґентів не вигадали на те, аби других людей тиснути або їм дошкулювати. Хто так думав би, цей грубо помиляється. Тільки в системі большевицького гнету континґенти на сільсько-господарські продукти мали за ціль гнобити селянську верству та визискувати її, і тим способом примусити людей, щоби ішли в колгоспи. В німецькій державі континґенти мають зовсім іншу ціль. Вони служать воєнним потребам.
Сьогодні не поможе нічого казати: моя хата з краю. Сьогодні замало робити своє діло, сповнити самому свій обовязок супроти влади і свого народу. Бо сьогодні панує право збірної відповідальности. Закон збірної відповідальності — це закон війни. Закон непохитний, твердий і безоглядний.
Такий є дух часу, дух: першої світової і тотальної війни. — Доба жорстока, як вовчиця, — казав хтось про наші часи. Де там! Вовчиця є смирненьким ягнятком в порівнянні з жорстокістю нашої доби і безоглядністю сьогоднішньої війни.
Обовязком нашим відкрити широко наші очі і тверезим зором глядіти на дійсність. Хто не розуміє законів тієї війни, той не зрозуміє якслід і своїх обовязків. Свідомість обовязку — це передумова його виконання. Всі активні громадяни мусять вияснити ширшому загалові українського громадянства умовини нашого часу і причини сьогоднішньої війни. Мусять вияснити, за що бореться сьогодні Німеччина і під її проводом ціла Европа. Разом з тим треба вияснити потреби воєнного часу і ті обовязки, які він накладає на кожного громадянина. Зокрема треба повести освідомну акцію серед широких кругів українського селянства, щоб воно зрозуміло, з яких причин і для яких цілей воно має складати континґенти збіжжя та інших продуктів сільського господарства.
В умовинах сьогоднішньої війни дві речі є найважніші — зброя і хліб. Тому селянин рішає про успіх у цій війні в такій самій мірі, як і вояк на фронті. Що більше — праця хлібороба сьогодні важніша ніж усе інше. Бо коли не буде хліба, то й найкраща зброя не поможе, бо без хліба вояк не матиме сили орудувати крісом.
Тому континґенти збіжжя та інших продуктів складають тепер селяни всіх країв і усіх народів. Навіть ті краї, які самі не ведуть війни, так або інакше втягнені в воєнну господарку сусідніх країв воюючих і тому і їх селянство мусить давати континґент своїх плодів. Континґенти на збіжжя, мясо, молоко, яйця і т. д. — це не примха держави, це не забаганка такого чи іншого уряду. Не один думає собі: якби то держава допустила вільну торгівлю, як було за мирних часів, то справді було б краще; і селянинові було б легше, і місто дістало б своє. Але такі міркування неправильні. Сотні голов, сотні й тисячі найрозумніших господарників, політиків і державних мужів передували основно ті справи і прийшли до переконання, що вільний оборот і вільна торгівля харчовими засобами в часі війни недоцільна, шкідлива, а навіть катастрофальна. Досвід останньої европейської війни з 1914 року виказав, що при такій системі вільної торгівлі голодує армія на фронті і в запіллі, голодують міста, а тільки спекулянти наживаються і роблять ґешефти, в такій системі ситі є тільки багатії, що мають подостатком грошей, і паскарі-спекулянти.
Сьогодні харчеве положення Европи куди важче ніж попередньої війни. Тоді цілий ряд европейських країв міг свобідно спроваджувати харчеві запаси з заморських країв. Сьогодні це неможливе, бо всі моря стали тереном війни. А Европа з харчового боку далеко не самовистарчальна.
В тих умовинах на держану спадає велетенське завдання — взяти діло прохарчування в свої руки. Коли харчів стало менше, то — при вільнім обороті харчевими продуктами — міста й промислові фабричні осередки вимирали б з голоду. А це був би перший крок до катастрофи на фронті й до загального розвалу. Бо, навіть, якщо військо дістало б вистарчаючу скількість хліба, то забракло б йому воєнних матеріялів, зброї і муніції. Бо зголоднілий робітник у фабричних осередках умирав би з голоду, замість продукувати зброю. Тому держава мусить кермувати харчевою справою, а прохарчування населення мусить перебрати державний апарат. Бо тільки при допомозі державного апарату можна вийти з того зачарованого кола. Коли в Европі стало менше хліба і харчів, то єдиний вихід — істнуючий запас хліба розділити рівномірно поміж усіх. Коли хліба менше, всі мусять його менше їсти. Було б не тільки шкідливо для держави і для воєнних потреб, коли б одні наїдались до сита, а другі гинули з голоду, але це було б теж несправедливо. Мораль, справедливість і любов до ближнього вимагає, аби той, хто має хліба подостатком, відняв частину від своїх уст і дав її тому, кому грозить смерть від голоду. Це мусять зрозуміти передовсім селяни всіх країв нашого суходолу. Доля цілого нашого континенту сьогодні в руках селянських мас. Від того, чи вони зрозуміють цю відповідальність, залежить страшенно багато.
Запевнити прохарчування армії і рівномірно розділити харчеві запаси для всього цивільного населення, може держава тільки при системі континґентів. Це полягає в тому, що держава збирає в своїх магазинах харчеві продукти від продуцента, себто від селян і більшої земельної посілости. І щойно звідтам кермує їх розділом. Іншим способом, як тільки дорогою континґентів цього не можна перевести. Тому континґенти є невідхильною конечністю. Це одинокий вихід і єдина можливість сільського господарювання в часі війни. Селянин найбільше споміж усіх верств населення любить свободу. Це випливає зі способу його життя, життя нерозривно звязаного з природою. Тому йому тяжко зжитися з такою системою господарки. Тим то розумніші уряди, передовсім уряд Німеччини, ще за мирних часів наставляв своє селянство на таку господарку, щоб воно поступово привикало до системи континґентів. Не привикло ще й українське селянство до того. Треба йому в цьому всіма засобами допомогти, освідомити його про неминучість континґентової системи і повчити, як воно зможе найлегше вложитися в цю нову систему.
М. С. Українські хлібороби!
Стоїмо на порозі четвертого року найбільшої вирішної війни в історії світу. Воюють не лише вояки на фронтах. У вир воєнної хуртовини втягнені всі, — чоловіки й жінки, молоді і старі. Кожний бореться по свому, на своєму відтиску праці, бо від висліду війни залежить життя і доля всіх.
Тому обовязок кожної людини — причинюватися своєю працею до перемоги. А коли праця хліборобів була вже й у мирних часах підставою життя народів, то що й казати про ролю і завдання хліборобів підчас війни.
Бо хліб — так само важний, як і зброя. Через те й хлібороб рішає про перемогу нарівні з вояком, що проливає свою кров на фронті.
Армія мусить мати хліб. Хліб мусять мати також міліони робітників, що працюють по фабриках для війни й постачають армії зброю. Тому в усіх країнах, що охоплені війною, заведено збіжеві континґенти. Континґенти — це невідхильна конечність війни.
На полях відбуваються тепер жнива. Обовязок здавати континґенти тяжить також на українському народі. І бути інакше не може.
До того теперішня війна стоїть під знаком боротьби з большевизмом, а московський большевизм це смертельний ворог також українців! На безмежних фронтах іде кривавий бій і за справу української нації, за нашу долю і за майбутність наших дітей.
Тому всі українці мусять принести свою жертву на жертівнику цієї святої війни.
Кожний українець, що працює тепер для потреб війни, чи він при плузі, чи при станку, за письменним столом, чи зі зброєю в руках — кує долю української нації!
Українські хлібороби!
Віримо, що виконаєте свій обовязок чесно й добровільно!
Все для перемоги, все для кращого майбутнього!
Український Центральний Комітет. 