Напрямні й завдання німецької політики.

Дипльоматичний кореспондент “Менчестер Ґвардіян”-у містить під поданим угорі наголовком статтю, в якій він твердить, що нім. політика йде тепер трьома шляхами: німці слідкують за кроками західних великодержав, зокрема Великої Британії, дбають про консолідацію німецьких надбань, зокрема в Чехословаччині та в Еспанії і підготовляються до нових підбоїв.
В першому випадку німці роблять усе, щоб протиставитися фронтові, що його тепер західні держави монтують. "Менчестер Гвардіян" пише, що німецько-польська війна без анґлійських та французьких ґарантій не могла би була довести до світової війни, одначе тепер вона довела б до того безсумніву. Найбільше ненависть відчувають німці до Великої Британії і тому вони радуються з того, що совітсько-анґлійські переговори продовжуються. Німці оферували Туреччині далеко йдучі політичні концесії, одначе Туреччина, яка не має імпериялістичних забаганок, на них не пішла. Туреччина теж параліжує Болгарію. Німеччина намагається мирним способом здобути контролю над румунськими копальнями нафти. Анґлія та її союзники подбають про те, щоб дати змогу Румунії оборонити, або на випадок нім. інвазії знищити ті копальні. Гітлєр знає, що Анґлія готова воювати за Ґданськ. Тому німці ждуть на те, чи у фронті мира не покажуться якісь риси. Німці числять на внутрішню кризу у Франції та на те, що Анґлія знову виявить мирні тенденції та що Польща не видержить фінансового тягару постійного мобілізаційного стану. В Італії німецькі впливи кріпшають, одначе в Італії збільшується нехіть до Німеччини. Німеччина консолідує внутрішній фронт, викликуючи воєнну психозу та роздуває ненависть до Польщі. Німеччина рішена довести до розвязки багатьох проблєм у найближчій будучности, імовірно у вересні. Чи Німеччина справді готова вести війну, точно не відомо, одначе певне, що вона не зреклася ніякого свого імперіялістичного пляну. Німеччина рішена опанувати Румунію, але закріплює теж своє становище в Лібії. Та середземноморський конфлікт матиме для Німеччини тільки другорядне значіння. Їх безпосередні цілі зосереджуються в Східній та південно-східній Европі. 