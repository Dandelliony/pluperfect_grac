Відірвані від життя. — Про зелень і антисанітарію

Відірвані від життя
Керівництво Львівського держуніверситету ім. Ів. Франка ніколи не пропустить випадку похвалитися своєю фундаментальною, однією з крупніших бібліотек в Радянському Союзі. Бібліотека існує понад сто років і налічує понад 1 млн. томів. Тут можна знайти рідкісні видання, унікуми, друковані кілька сторіч тому, багато наукової, технічної і публіцистичної літератури.
Нема потреби доводити, яке величезне значення має відігравати ця бібліотека в творенні нової, соціалістичної культури на визволених від польсько-панської неволі землях. Працівники бібліотеки при кожній слушній нагоді не забувають складати патетичні реляції й тиради про її роль і значення. Однак, на жаль, у них палкі слова і обіцянки перебувають в кричущому протиріччі з ділом, з практичною роботою. В колективі немає бойової мобілізованості на те, щоб як можна швидше привести до ладу скарби цього книгосховища і поставити їх на службу радянської культури. Навпаки, щодо збереження і використання бібліотечних фондів панує цілковита байдужість.
Тут відгородились "китайським муром" від наукових працівників, студентів. Щодня відвідує бібліотеку лише 30-40 студентів, при чому більш як половина з них відходить без літератури. З 120—150 заявок на книги за день задовольняється не більш третини. В залі наукових працівників бувають одиниці.
В чому справа? Де причини такого неприпустимого стану? Це не важко з'ясувати. Справа в тому, що керівники бібліотеки дуже шанують насамперед свій спокій, не люблять масового відвідувача-студента. Отже, вони і створили для себе безхмарні, лагідні і у великій мірі хатні умови роботи.
Ніхто толком не знає, скільки й якої літератури є в бібліотеці. Переоблік книжкового фонду триває вже 8 місяців і кінця йому не видно. Каталогізація ведеться за старою системою, алфавіт — чеською транскрипцією. Заступник директора тов. Горянський відкрито заявляє, що "не збираємось переходити на радянську бібліотечну систему", бо... вона, за його твердженням, ніби не є досконалою. До речі, у цього ж т. Городиського в шафах зберігається, невідомо для чого, різний контрреволюційний мотлох.
В бібліотеці дуже важко одержати марксистсько-ленінську літературу. Пануючий тут хаос з обліком не дозволяє розшукати і ті книжки, що тут зберігаються. Приміром, професор Мелещенко розповіла нам такий, з багатьох, факт: їй потрібно було дістати літературу з епохи Ренесансу, книги про в бібліотеці є, але знайти їх не змогли. До речі, кілька тисяч томів книг з бібліотеки зникло, однак і досі невідомо — хто в цьому винен. Розбазарювання літератури триває й досі.
Про всі неподобства в бібліотеці не раз сигналізували ректорові університету тов. Биченку. Є з цього приводу і рішення партійної організації. Але тов. Биченко, очевидно, додержується іншої думки і не знаходить потрібним налагодити порядок в фундаментальній і факультетських бібліотеках.
Висновок з усього цього може бути лише один: такого стану далі терпіти не можна жодного дня. Ми певні, що відповідні партійні й радянські органи пильно зацікавляться справами бібліотеки, оздоровлять в ній задушливу атмосферу і вживуть рішучих заходів до того, щоб в ній був наведений справжній радянський порядок.
П. Животенко. Про зелень і антисанітарію
Зелені бульварчики та різні дерева і кущі — це легені кожного міста. Вони не тільки стримують пилюгу але й милують око своєю красою. Не дивно, що в усіх містах нашої соціалістичної батьківщини озеленення вулиць зберігають з великим піклуванням. В Москві, Ленінграді, Києві, Харкові та десятках інших міст любовно дбають про кожне деревце, оточують господарським піклуванням кожний кущик, кожний шматок зелені на вулицях.
Не те у Львові. Правда, трест зеленого будівництва розповідає іноді трудящим про свої хороші плани, а тим часом зелень гине.
Ось, наприклад, вулиця Енгельса. Ще торік влітку по ній зеленіли обабіч хороші бульварчики. Та вже з кінцем літа ці бульварчики стали безкарно нищити. Спершу почали заїжджати на них шофери з автомашинами, потім діти перетворили їх на ігорні майданчики, а в кінці управдоми зробили собі там площадки для вугілля і дров. Зараз бульварчики мають жалюгідний вигляд: вони зовсім витоптані, огорожа знищена і розтягнута. А "поети" з тресту зеленого будівництва сидять у конторах і малюють свої радужні плани.
Безкарне, ніким не стримуване нищення зеленого насадження по вул. Енгельса відбувається і тепер. Снігу цієї зими випало доволі і дозорці згорнули його на бульварчики. Але управдоми видали наказ, щоб увесь сніг перекинути в палісадники перед кожним будинком. І полетіли тонни зледенілого снігу просто на кущі бузку, акації, грабини, на вишні і сосонки.
Для повноти образу цієї вулиці годиться згадати і про смітник перед 4-ою радянською лікарнею. За огорожу, перед самі вікна лікарні, накидали величезну гору брудного снігу. Скориставшись тим, що мовляв, "і так брудно", мешканці будинку стали викидати на сніг різне сміття: консервні банки, старе ганчір'я, черепки, папір і т. д. "Красується" це все на очах кожного перехожого, кожного лікаря.
Невже директору 4-ої радянської лікарні невідомо, з чого беруться всякі бацили? І де він ще бачив такий антисанітарний стан перед радянською лікарнею?
П. Степаненко. 