Домагаються вивласнення митрополичих лісів. — Нова зміна назв вулиць у Львові. — Кли мамута. — Цікавий процес на тлі національного антаґонізму. — Самогубство в самоході.

Домагаються вивласнення митрополичих лісів у Карпатах. Ендецьке "Слово Народове" з 1 ц. м. (312) помістило велику статтю п. н. "Німецькі і чеські ґранати кидали харцизяки з ОУН в Гаях", в якій запевняє, що вбивства поштової уряднички і поліцая в Гаях доконали члени ОУН з німецьких військових револьверів. Крім того напасники, мовляв, кинули одну гранату "нім. типу" до помешкання команданта станиці поліції Койдера, другу гранату "чеського типу" на станицю поліції. Пів години пізніше по нападі вибухла пожежа у віддаленім 2 кільометри фільварку, де знайдено пляшки і легкопальні матеріяли. "С. Н." запевняє, що вбивники прийшли з Закарпаття крізь ліси митрополита Шептицького. У звязку з такими виссаними з пальця "своїми ревеляціями" "Слово Народове" домагається вивласнення лісів Митрополита Шептицького, бо ними, мовляв, можна найкраще перейти на другий бік.
Нова зміна назв вулиць у Львові. На свому засіданні міська рада рішила переіменувати "Гетьманські Вали" на "Вали през. Мосьціцького", горішню вул. Сикстуську назвали вулицею Оборони Львова, долішню частину вул. Кадетської вулицею "П.О.В.", вул. Широку — вул. "Блакитної Армії", горішню частину Городоцької на вул. Ґенерала Токаржевського. Крім того назви інших вулиць будуть змінені на вулиці: Розвадовського, Ґрабського, Сулімірської і Торуня.
Кли мамута викопали робітники при копанні придорожних ровів у Заболотцях пов. Перемишль. Сензаційні викопалини оглядає тепер шкільна молодь з дооколичних сіл.
Цікавий процес на тлі національного антаґонізму. Суд в Одесі засудив на кару від півтора до трьох років вязниці трьох урядовців колхозу "Червоний Промінь" з головою Морозом на чолі за згірдливе відношення до членів колхозу: росіян і татарів та за шиканування їх під правним і матеріяльним оглядом.
Самогубство в самоході. В ночі з вівтірка на середу 2. ц. м. їхав до шпиталю таксівкою 26-літній Франк Врубель, кафляр, замешкалий при вул. св. Яцка, який виступав теж як боксер дружини "Погоні". Нагло з початком вул. Личаківської розлягся стріл. Шофер глянув поза себе і побачив у руці Врубля револьвер. Тому ще швидше поїхав до шпиталю, де Врубель по трьох годинах помер. Врубель їхав до шпиталю, щоб піддатися операції. Зі знайденого при нім листа до батьків виходить, що скінчив самогубством тому, що був важко нервово недужий. 