◦ ◦ ◦ ◦ ◦ ◦ ◦

Прибуття Чіано в Берлін
БЕРЛІН, 27. (ТАРС). Німецьке інформаційне бюро повідомляє, що італьянський міністр закордонних справ Чіано сьогодні о 12 год. 30 хвилин прибув на літаку в Берлін. Він був зустрінутий міністром закордонних справ Ріббентропом.
Припинення нальотів на Гібралтар
ЛОНДОН 27. (ТАРС). За повідомленням агентства Рейтер, ліонська радіостанція передала вчора, що, як тільки англійська ескадра припинила атаки на Дакар, були припинені нальоти французських літаків на Гібралтар.
Заява французького морського міністерства
НЬЮ-ЙОРК, 26. (ТАРС). Як передає агентство Ассошіейтед Пресс, французське морське міністерство заявляє, що французи торпедували вчора в Дакарі англійський лінкор "Резолюшн". Прямі попадання снарядів відмічені також у лінкор "Бархем". Англійський крейсер "Кент" торпедований. Агентство вказує, що французське морське міністерство підтверджує повідомлення про пошкодження, заподіяні англійською артилерією французькому лінкорові "Рішельє".
Англо-італьянська війна
Італьянські повідомлення. РИМ. 27. (ТАРС). В зведенні італьянського командування говориться, що в Північній Африці англійці провели повітряний наліт на Соллум. Італьянські літаки бомбардували Хайфу. Бомби попали в резервуари нафтопровода, воєнні склади, залізничні і портові споруди і в стоянку підводних човнів. Всі італьянські літаки повернулись на бази.
В Східній Африці італьянська авіація бомбардувала скупчення ворожих військ на захід від Галлабата і загони ворожих військ біля ріки Атбара в Судані. Противник зробив повітряні нальоти на Ергейса, Берберу, Джіг-Джіга, Агордат і Гура. При нальоті англійців на Метемма убито 6 і поранено 23 чол. туземного населення. Збиті два англійських літаки.
Англійські повідомлення. ЛОНДОН, 27. (ТАРС). З Каїра офіціально повідомляється, шо велике з'єднання англійських бомбардувальників позавчора успішно бомбардувало порт Тобрука, казарми, берегові будівлі і скупчення автотранспорту. На набережній спалахнула велика пожежа. Всі англійські літаки вернулись на свої бази.
Англійські літаки продовжували успішні операції у Східній Африці і італьянському Сомалі. Бомбардуванню були піддані Ассаб, Макака, Бербера. В Метемма з невеликої висоти атаковані ворожі літаки, що стояли на землі.
Італьянські винищувачі, які зробили наліт на Мальту, були зустрінуті нашими літаками. Один італьянській літак збитий. Гадають, що другий літак також збитий.
Англійське комюніке про воєнні дії в Єгипті. ЛОНДОН, 26. (ТАРС). Як офіціально повідомляється, вчора рано вранці з'єднання військово-морського флоту знову успішно атакували ряд об'єктів у районі Сіді-Баррані. Великі пожежі супроводжувалися сильними вибухами.
Англо-німецька війна
Англійські повідомлення. ЛОНДОН, 27. (ТАРС). Офіціально повідомляється, що більшість німецьких літаків, які учора вранці брали участь в операціях проти Англії, діяла по одному. Ворожі літаки скинули бомби в двох пунктах північно-східного побережжя Англії, заподіявши деяку матеріальну шкоду і викликавши людські жертви. Під час нападу на англійські міста на березі Ла-Манша бомбардуванням заподіяні пошкодження. Є убиті і поранені.
Учора англійською винищувальною авіацією було знищено 19 ворожих літаків. Втрати англійської авіації обчислюються в 6 винищувачів.
ЛОНДОН, 27. (ТАРС). Агентство Рейтер повідомляє, що канадський озброєний торговий пароплав захопив в ніч на 26 вересня поблизу Мансанільо (Мексіка) німецький вантажний пароплав "Везер", водотоннажністю в 9 тисяч тонн.
Заява англійського міністра воєнного постачання Моррісона.ЛОНДОН, 26. (ТАРС). Агентство Рейтер передає заяву англійського міністра воєнного постачання Моррісона, в якій говориться, що "спроби Німеччини порушити роботу англійської воєнної промисловості досі не увінчалися успіхом. За окремими винятками, матеріальна шкода, заподіяна англійським воєнним підприємствам в результаті операцій німецької авіації, є значно меншою, ніж цього чекав противник на початку своїх повітряних операцій проти Англії". Моррісон вказав, що з деякого часу на англійських воєнних підприємствах введена нова система, за якою вони продовжують роботу навіть в умовах повітряних тривог, якщо при цьому немає безпосередньої небезпеки ворожого нападу.
Новий секретний снаряд в Англії. НЬЮ-ЙОРК, 27. (ТАРС). Вашінгтонський кореспондент газети "Дейлі міррор" Пірсон пише, що, за відомостями воєнних спеціалістів, Англія застосовує новий секретний снаряд для зенітних гармат. Цей снаряд вибухає на встановленому за бажанням рівні, випускаючи нового типу газ такої ж щільності, як і повітря. Пролітаючий через цю масу газу літак запалюється, що викликає його вибух і загибель.
Німецькі повідомлення. БЕРЛІН, 27. (ТАРС). Верховне командування озброєними силами Німеччини повідомляє: Великі сили німецької авіації вчора зробили напад на воєнні об'єкти в Південній і Середній Англії. У Вулстоні заподіяні великі руйнування ангарам і іншим спорудам авіаційних заводів. На інших воєнних підприємствах Середньої Англії виникли великі пожежі і сталися вибухи. Значні пошкодження заподіяні портовим спорудам і газовим заводам Саутгемптона. В районі Ліверпуля бомби попали в шлюз і ворожий торговий пароплав. Далекобійні гармати військово-морського флоту обстріляли Дувр. Біля берегів Шотландії підданий бомбардуванню конвойований караван суден. Два судна загорілися.
Нічні нальоти німецької авіації були направлені насамперед проти Лондона. Бомбардуванню були піддані також портові споруди в Ліверпулі і Беркенхеді. Відмічені великі пожежі. Вчора вночі незначні повітряні сили противника зробили напад на Голландію, Бельгію і Північну Францію.
Англійська авіація вчора втратила 27 літаків. Шість німецьких літаків не повернулися на бази.
Німецький підводний човен потопив два озброєних ворожих торгових судна загальною водотоннажністю в 8.700 тони. 