◦ ◦ ◦ ◦ ◦ ◦ ◦

Англійські повідомлення про воєнні дії в Африці
ЛОНДОН. 28. (ТАРС). Агентство Рейтер передає з Каіра комюніке англійського командування військово-повітряних сил, в якому говориться: "27 липня авіація провадила розвідувальний політ над аеродромом в Дерна (Лівія), який 26 липня зазнав нальоту з боку англійської авіації. Як з'ясувалось, під час нальоту 6 ворожих літаків дістали серйозні пошкодження. Літаки типу "Бленхейм" вдруге бомбардували аеродром, скинувши бомби на ворожі літаки. Проведеним з повітря фотозніманням встановлено, що бомби влучили не менше, ніж в 4—5 літаків, які знаходились на аеродромі. Всі наші літаки під прикриттям винищувачів "Гладіатор" повернулись на свої бази без пошкоджень. Повітряні нальоти проведені на воєнно-морські склади в Ассабі і на деякі об'єкти в Рахейта. Кілька ворожих літаків, які знаходились на аеродромі в районі ріки Мідле, дістали серйозні пошкодження. 26 липня три ворожих з'єднання авіації літали над Мальтою. Наші винищувачі негайно піднялись в повітря і відігнали ворога".
На пан-американській конференції
НЬЮ-ЙОРК, 29. (ТАРС). За повідомленням агентства Юнайтед Пресс, на пан-американській конференції одноголосно прийнята резолюція про протидію передачі європейських володінь в західній півкулі неамериканській країні.
Повітряний бій коло берегів Англії
ЛОНДОН, 29. (ТАРС). Як повідомляє агентство Рейтер, вчора після полудня над протоками і коло південно-східного побережжя Англії відбулось кілька повітряних боїв, в яких взяли участь принаймні 70 літаків. Збиті три німецьких літаки.
Повідомлення німецького командування
БЕРЛІН, 29. (ТАРС). Німецьке інформаційне бюро передає таке повідомлення німецького командування:
"Один підводний човен торпедував 5 англійських суден загальним тоннажем в 48.000 тонн, які знаходились під охороною сильного конвою. В числі потоплених суден є також один допоміжний крейсер водотоннажністю понад 18.000 тонн. Караван суден був розсіяний. Цей же підводний човен потопив велике озброєне англійське торгове судно.
Другий підводний човен потопив ворожі судна, що знаходились під сильною охороною конвою, загальною тоннажністю в 18.750 тонн. Третьому підводному човнові вдалось потопити поблизу англійського побережжя озброєне торгове судно противника тоннажністю більше 6.000 тонн.
Під час розвідувальних польотів над Ла-Маншем відбулось кілька повітряних боїв. В цих боях збито шість літаків противника і один німецький літак.
В ніч на 29 липня англійські літаки скинули невелику кількість бомб над західною і північною Німеччиною не заподіявши пошкоджень. Тільки в Гамбургу одна бомба впала в населеному кварталі. Загальні втрати противника за вчорашній день становлять 11 літаків. Два німецькі літаки не повернулись на свої бази".
Прийом Муссоліні румунських міністрів
БЕРЛІН, 28. (ТАРС). За повідомленням німецького інформаційного бюро з Рима, румунський прем'єр-міністр Жигурту і міністр закордонних справ Румунії — Манойлеску були вчора прийняті Муссоліні в присутності італьянського міністра закордонних справ Чіано.
Комюніке японського військового міністерства і міністерства юстиції
ТОКІО, 29. (ТАРС). Агентство Домеб Цусін повідомляє, що японське військове міністерство і міністерство юстиції сьогодні опублікували спільне комюніке. В комюніке говориться: "Зважаючи на зрослу за останній час в Японії активність іноземних шпіонських органів і їх конспіративну діяльність, військова поліція за вказівкою прокурора у вигляді першого кроку арештувала 27 липня осіб, які складають частину англійської шпіонської сітки, що охоплює всю країну".
Прийом Гітлером Філова і Попова
БЕРЛІН, 28. (ТАРС). Німецьке інформаційне бюро передало, що вчора після полудня Гітлер в присутності міністра закордонних справ Ріббентропа прийняв болгарського прем'єр-міністра Філова і болгарського міністра закордонних справ Попова. Розмова тривала дві години. О 19 год. болгарські міністри покинули Берлін.
Керівники індійського національного конгресу вимагають незалежності Індії
НЬЮ-ЙОРК, 28. (ТАРС). Бомбейський кореспондент агентства Ассошіейтед Пресс повідомляє, що 150 керівників індійського національного конгресу, що засідали в Пуна і Бомбеї, ухвалили резолюцію, в якій вимагають від Англії надання Індії, після закінчення війни, незалежності. Ганді на цих засіданнях не був присутній. Кореспондент вказує, що з керівництва індійського національного конгресу 7 чоловік висловились за цю резолюцію, а Ганді — проти.
Японські операції в районі Гонконга
НЬЮ-ЙОРК, 28. (ТАРС) Як передає гонконгський кореспондент агентства Ассошіейтед Пресс, японські морські власті повідомили про висадку японських морських частин в бухті Хонхай (70 миль на північний схід від Гонконга). Трохи раніше японські морські частини висадились в бухті Біас (між Гонконгом і бухтою Хонхай). Той же кореспондент, посилаючись на достовірні джерела, повідомляє, що нові японські підкріплення висадились вчора в гирлі Жемчужної ріки.
Проголошення самостійності Бретані
БЕРЛІН, 29. (ТАРС). Газета "Варшауер Цейтунг" повідомляє сьогодні про проголошення самостійності французької провінції Бретань. Рішення про створення самостійної бретонської держави прийняте бретонською національною радою. Провінція Бретань, що складалась з п'яти департаментів і розташована на північному заході Франції, буде населена виключно Кельтами. Головне місто Бретані Ренн налічує 100 тис. жителів. Друге по величині місто — Брест. З двох міліонів населення Бретані понад міліон говорить бретонською мовою, решта — французською.
"Щоб врятувати Бретань, — пише бретонський щотижневик, — від принизливого стану, в якому вона перебувала під французським управлінням протягом 150 років, німецькі власті офіціально визнали самостійність Бретані".
Бретонська національна рада зробила заяву, в якій говориться, що міжнародне становище бретонської держави і характер її відносин з Німеччиною і Францією будуть визначені відповідним договором. "В нинішній війні між Англією і Німеччиною Бретань, — вказується далі в заяві, — займає позицію, спрямовану проти старого ворога — Англії". 