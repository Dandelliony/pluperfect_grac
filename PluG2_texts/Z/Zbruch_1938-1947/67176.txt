За скріплення культу української пісні

Львів, 8 червня.
Дбаючи про культ української пісні та про піднесення рівня українських хорів, інститут Народної Творчости, як секція Культурно-Освітного Відділу УЦК. у Львові, влаштовує знагоди 100-річчя народин найбільшого українського музика й композитора, М. Лисенка, Краєвий Конкурс наших хорів у Генерал-Губернаторстві, в якому візьмуть участь співочі товариства, хорові гуртки сіл і міст при читальнях, церквах та інших установах, при фабриках, при вищих і середніх школах.
Конкурси хорів матимуть передусім велике загально культурне значення. Наша пісня здобула собі славу у цілому культурному світі, тому й свідомий культ та опіка над нею, дбання про її дальший розвиток та піднесення її на вищий рівень — це одне з основних наших завдань. Конкурси хорів надають діяльності наших співочих гуртків, що досі працювали на власну руку, організований характер, охоплять їх в одноцілі рами і об'єднають в одному організаційному центрі. Це причиниться у великій мірі до уодностайнення їх праці й до планового ведення діяльности. Конкурс матиме теж велике виховне значення, бо заставить співочі гуртки інтенсивно працювати, точно й систематично відбувати проби та приготовитися так, щоб осягнути успіх. Важну ролю відіграє тут теж емоційний момент, як невідлучний чинник при співзмаганнях. Зв'язання конкурсу хорів зі 100-річчям народження Лисенка причиниться до пізнання ближче його життя й музичної творчости, спопуляризує його твори та поширить і закріпить його культ серед найширших мас нашого громадянства. З тією метою УЦК за посередництвом ІНТ, видав серію Лисенківських творів, брошуру про його життя й творчість, портрети великого мистця тонів, листівки та металеві відзнаки.
Краєвий конкурс хорів, на який прибудуть хори з усіх закутин нашого краю, відбудеться у Львові при кінці червня або на початку липня ц. р. Тому, щоб конкурс вийшов якнайкраще, йде вже від зими планова підготова. — Представники ІНТ виїхали в терен, переводять провірну роботу, дають вказівки. З місць приходять до централі зголошення, звіти про дотеперішній хід праці, про стан приготувань і про висліди вже переведених конкурсів. Праця йде за інструкціями й вказівками та згідно з правильником, який ІНТ своєчасно розіслав Окружним Комітетам, Районовим Делегатурам і поодиноким хоровим гурткам. Згідно з цими інструкціями й з правильником конкурси хорів відбудуться у чотирьох етапах, а саме: місцевому, повітовому, окружному й краєвому. Для кожного етапу створено спеціяльну комісію, якої завданням є організація й переведення відносного конкурсу. Центральна конкурсова комісія перевела точне розмежування хорів на окремі категорії, а саме: категорію сільських, містечкових і репрезентаційних хорів, при чому для кожної категорії обов'язують окремі критерії оцінки.
До конкурсу зголосилося понад 300 хорів. Місцевий етап конкурсів усюди вже переведений, тепер відбувають ся повітові конкурси. Після того кожний повіт вишле три найкращі хори на окружний конкурс, а кожна округа по два хори на конкурс до Львова. Слід сподіватися, що до Львова приїде коло 30 хорів з різних земель Генерал-Губернаторства.
Найкращі хори і диригенти одержать відповідні грамоти й відзначення. Передбачується теж грошеві нагороди.
Наші хорові гуртки повинні подбати, щоб ця величава імпреза, якою являється Краєвий хонкурс хорів, вийшла якнайкраще, бо його хід і вислід дасть доказ нашої організованости і причиниться до піднесення наших самодіяльних і фахових хорів на вищий щабель співацької культури.
Т. П. 