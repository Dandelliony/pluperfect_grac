Розквіт наукової думки

Колектив наукових працівників філіалу інституту історії України невеликий. Але на нього покладено важливі і відповідальні завдання. Основна проблема — показати історію Західної України з найдавніших часів. Ця складна робота вимагає від колективу, від кожного наукового працівника невтомної роботи над літературою, архівними матеріалами і т. д. Тим більше, що раніш було багато літератури, яка неправильно, викривлено показувала історію західноукраїнського народу, його боротьбу за національне визволення. За час існування інститут — з лютого 1940 року провів значну роботу. В працях філіалу, які вже закінчені і готуються, тепер поступово вимальовується весь історичний шлях Західної України, пройдений протягом кількох сторіч.
Науковий працівник В. І. Гарасимчук в своїй праці "Волинь і Галичина до X століття" висвітлив найдавнішу історію. Тут показано початок заселення, племена, роль варягів, початок державного життя, культурний вплив сусідів і т. д. Немалий інтерес являє праця "Західний кордон Галицька-Волинського князівства до. XIV століття" С. Т. Біленького. До цієї праці він приступив ще на початку минулого року і працюватиме над нею в цьому році. Науковий працівник Т. Я. Голійчук закінчив працю "Колонізація галицького Підкарпаття в XV сторіччі". Тут показало соціальні проблеми, життя і побут гірського населення: гуцулів, бойків, лемків в той період, втеча їх в гори від шляхти, початки опришків — Муха, Довбуш і інші.
Науковий працівник О. А. Терлецький в минулому році працював над темою "Соціально-політичний стан Галичини в першій половині XIX сторіччя". Це велика робота, в якій автор має за завдання показати національне відродження українського народу в Галичині.
Ф. А. Лютман закінчив перший том великої праці "Галицьке селянство ХІХ сторіччя і ліквідація панщини на Галичині". В цьому році він працює над другим томом, який присвячується селянському повстанню 1846 року на Галичині.
Колектив філіалу підготував, крім того, ряд матеріалів до підручника для вищих учбових закладів "Історія України", що тепер виходить у Києві.
Особисто я в минулому році опрацював три теми: "Зв'язки Західної України з Наддніпрянською в XVI — XVII сторіччі", "Зв'язки Галичини з Росією в XVI — XVII сторіччі", "Іван Федоров — первопечатник у Львові". В першому творі показано елєменти, які з'єднували український народ, висвітлено економічні зв'язки, зміцнення господарства і торгівлі, творення спільної культури, національно-політична єдність, зростання свідомості, роль козаччини і т. д. В другому творі відбито звернення міщанства Львова до московського царя Федора, посольства до Москви, культурний обмін виданнями, творами мистецтва, зацікавлення Росії після Переяславською договору Західною Україною.
Тепер я працюю над твором "Соціальні відносини в Західній Україні і класова боротьба в першій половині XVII сторіччя". Тут покажу боротьбу селян та боротьбу в містах проти польської шляхти.
В травні у Львові відбудеться сесія відділу суспільних наук Академії наук УРСР. На цій сесії наукові працівники філіалу інституту історії України прочитають 5 доповідей з історії Західної України.
Наскільки справляється з своїми завданнями колектив інституту, хай судить про це наукова громадськість.
І. П. Крип'якевич — професор, керівник філіалу інституту історії України. 