Догори ногами

Малий фейлєтон
Заходжу якось до Редакції та й дивлюся на редактора від малих фейлєтонів. Здвигає раменами, сам до себе говорить та, мабуть, має "муху на носі". Не знаю, з котрого кінця зачинати. "Гм, — думаю, — треба б якось поправити йому гумор". Отже просто з моста:
— Знаєте, пане редакторе, таки найориґінальніший нарід у світі — це українці.
— Не знаю, в чому їх ориґінальність, — зідхнув редактор. — Хіба в тому, що за гумор і дотеп уважають здебільша те, над чим плакати хочеться. Дивіться на цю стирту зіпсованого паперу. Як хто рушить дотепом, то як... (далі йшла милозвучна народня словесність).
— Га, не дивниця, бо щоб рушити дотепом, то треба інколи рушити з місця — сказав я, навязуючи до слів редактора, який на те глипнув на мене допитливо зпід лоба.
— Треба бодай під неділю вискочити з Кракова і оттуди на рідну землю, де живе рідний народ, де відбуваються різні вистави ноші, презентовані гарними й менше гарними представницями красного пола і т. д. Там же ж пливе, а часом і буриться весняними бурунами справжнє національне життя, що одиноке було, є й буде джерелом цікавих тем та творчого надхнення.
Редактор, притакуючи, похитував головою та, не перебиваючи, ждав на те цікаве, що мало оправдати мої виводи.
— Кажу вам, що українці — це найоригінальніший нарід на світі. Хочете вірте, а хочете, то самі провірте. Ось, напр., скоїлась така ориґінальна подія в одному з претенсійних наших краєвих осередків, де — на думку місцевих патріотів — зовсім добре міг би бути осідок бодай нашого українського ґубернатора. І ось там счинилася така чудасія, що, як би ви хотіли це образово представити, то треба б хіба сказати, що люди догори ногами ходять. Бо подумайте: прийшли роковини памятної смерти Ольги Басараб. Як звичайно, так і цього року наше громадянство без огляду на всякі можливі різниці (не берусь їх навіть приблизно вичислити, бо певно не дав би ради), рушило до церкви, щоб взяти участь у традиційній панахиді. Але — ба! Знайшлись такі ориґінальні українці, що замість піти до церкви та, як Бог приказав, причинитись до звеличання цієї памятної хвилини, придумали собі таку ориґінальну штуку, що не тільки самі не пішли, але ще й інших завертали зпід самої церкви. Але на тому не кінець! У той же самий памятний вечір улаштували собі знову щось таки дуже ориґінальне. А вгадайте що?
Редактор зморщив чоло та по хвилині надуми сказав:
— Певно демонстрацію на місті з сумним епільоґом?
— Та де там! Це ще не було б ориґінальне. Ні, слухайте й затямте собі: у памятний вечір смерти Ольги Басараб 11. лютого 1941 р. влаштували собі наші деякі ориґінальні українці забаву з танцями. Чув я так і Вам так кажу, але направду тяжко мені, при всій достовірності оповідачів, у це повірити. Хоча з другого боку інші факти таки переконують, що це справді можливе.
Редактор, дещо збентежений аж такою ориґінальністю земляків, далі насторожено рад був слухати цієї цікавої тематики з рідного терену.
— Ось, напр., безконкуренційний український патент приятельської боротьби. Це м. і. при кожній нагоді стосований славний "бойкот". Отже, у тому самому місті відбувалася популярна, пропаґандивна, з численною участю чужинців імпреза — показ народніх обичаїв та ноші. І от ці ориґінальні земляки признали за вказане та доцільне перевести бойкот цієї невинної, а всетаки з національного погляду корисної імпрези. Що-правда, цей бойкот властиво торкався радше їх самих, бо саля була вщерть наповнена, та все ж вістка про нього дійшла до широкого відома та викликала відповідні коментарі й рефлєксії. Про них не хочу вже вам говорити, бо знаю, що ви, пане редакторе, краще це зробите у своїх чергових фейлєтонах, що певне торкнуться інших ориґінальних рисок химерної вдачі наших славних, закоханих у собі й дуже-дуже зарозумілих земляків. На всякий випадок я стою при тому, що хто як хто, але ми, українці, це ориґінальний нарід, бо вміємо ходити догори ногами.
П. Колючий. 