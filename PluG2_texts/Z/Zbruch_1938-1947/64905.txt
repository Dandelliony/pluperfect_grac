За високий рівень фахової та загальної освіти

Львів, 17 квітня.
Життєва практика виявляє у нас сьогодня недостачу фахових людей, які у теперішних умовинах могли б заповнити становища у державній і самоврядній адміністрації, у шкільництві, у кооперації та в інших установах. Це явище не є дивне, коли пригадаємо собі, в яких умовинах жили ми перед 1939-тим роком; в умовинах, що ніяк не давали змоги творити кадрів українців-фахівців. Безробіття української інтелігенції, матеріяльні злидні українського селянства, міщанства і робітництва довели до того, що чимраз менше української молоді йшло до фахових середніх і високих шкіл. Спеціяльні розпорядки колишньої польської влади намагалися недопустити до шкіл навіть тої частини нашої молоді, яка мала деяку матеріяльну можливість учитися. Були у нас і такі молоді люди, що, не маючи ніяких виглядів на працю після закінчення студій, залишали їх напівдороги. Коли додати до того стану з-перед 1939-го року ще й величезні втрати української інтелігенції, які завдали нам большевицькі окупанти за 22 місяці свойого кривавого панування в Галичині — то чи ж можемо дивуватися, що всі порожні місця в адміністрації, у шкільництві, у кооперації чи в інших установах треба обсаджувати іноді нефаховими людьми, а навіть часто й людьми без загальної освіти. Вправді, вони можуть виховатися на добрих працівників, та тільки під умовою, що будуть мати змогу докінчити свою фахову та загальну освіту на різних фахових і загально-освітніх курсах. Такі курси влаштовує вже влада для працівників самоврядування та планує перевести організацію курсів для сільсько-господарських, фінансових й інших референтів міських чи волосних управ. Крім цих курсів треба б подумати про організацію курсів для некваліфікованих учителів, яких багато прийнято до праці у шкільництві. Спеціяльні вечірні школи у більших міських осередках дають змогу поглибити загальну та фахову освіту тим людям, що вже працюють і через те не можуть ходити до звичайних шкіл. Маємо на думці спеціяльні торговельні, економічні, кооперативні та інші, ба навіть загально-освітні вечірні курси. Ті, що живуть поза такими більшими міськими осередками, у малих містечках чи селах — могли б користати із загальноосвітніх курсів з обсягу середньої школи, які вели б навчання шляхом кореспонденції, на зразок кореспонденційних курсів, що їх проводили Подєбрадський Інститут та Ревізійний Союз. Треба б подумати теж про влаштування заочної гімназії та вчительського семінара, які дали б змогу закінчити фахову і загальну освіту масам молодших людей, які з різних причин, від них незалежних, не мають змоги цього зробити шляхом правильної науки у школах. Вкінці мусимо згадати про окремі консультації, які проводили б у міських і більших сільських осередках відповідні фахівці з усіх ділянок фахової чи загальної освіти. Такі консультації дадуть змогу навіть старшим людям поглибити і поширити свою фахову та загальну освіту, користаючи з вільного від праці часу. Численні і різнородні є форми доповнення і поглиблення фахової і загальної освіти; йде тільки про те, щоб наше громадянство усвідомило собі потребу : існування таких курсів чи консультацій у нас під сучасну пору та приступило, енергійно і організовано до реагування такої важливої, сьогодні справи, якою є — дати змогу усім членам української суспільности піднятись на високий рівень фахової та загальної освіти. 