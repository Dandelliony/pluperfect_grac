◦ ◦ ◦ ◦ ◦ ◦ ◦ ◦ ◦ ◦

Припинили діяльність трьох товариств у Гринівцях. ПАТ повідомляє: Староста в Товмачі припинив діяльність товариств "Просвіта", "Луг" і "Каменярі" у Гринівцях, бо діяльність згаданих товариств загрожувала "безпеці, спокоєві і публичному ладові".
Перетягають на латинський обряд. У підльвівських селах Дмитровичі та Глуховичі, почавши від 16. березня ц. р., поліція з Гаїв ходить по хатах мішаних подруж і там приказує підписувати готові вже протоколи про перехід жінок і дітей на латинський обряд. Це підписування відбувається під натиском, бо застрашена жінка підписує, що їй кажуть. Поліція настроює відповідно чоловіків римо-католиків, які теж вимагають від своїх жінок та дітей переходу на латинство. Цікаво, хто видав постерункові державної поліції в Гаях такий приказ, бо п. староста Замечнін нічого про це не знає.
Сойм і сенат у цифрах. Національний склад сойму виглядає так: поляків 183, українців 19, білорусинів 1, жидів 5. Освіта: вищу освіту має 104 послів, середню — 53, нижчу — 53. Реліґія: римо-католиків 177, греко-католиків 12, православних 8, євангеликів 5 та мойсеєвої віри 5. Зайняття: хліборобів – 21, промисловців і купців — 9, адвокатів — 28, інжинірів — 16, урядовців — 40, лікарів — 4, духовних — 6, журналістів — 6 і т. д. Національний поділ сенату: поляків 87, українців 6, німців 2, 1 жид та 1 москаль. Освіта вища — 62, середня — 27, нижча — 7. Релігія: римо-католиків — 85, греко-католиків — 8, православних — 1, євангеликів — 3, мойсеєвої віри — 2 та 1 старообрядовець. Зайняття: хліборобів — 20, промисловців, купців і ремісників — 6, вільні професії — 20, урядовці — 42, інші — 8.
Вибили знову шиби. Пишуть нам із Самбора. Вночі з 14. на 15. березня вибито шиби в парохіяльнім уряді у Самборі. Тої самої ночі вже втретє вибили шиби в буднику ґімназії Рідної школи і в домі проф. І. Филипчака. — В кілька днів пізніше арештовано і відставлено до вязниці о. Володимира Івашка, самбірського сотрудника. — Дня 22. ц. м. арештували в Самоборі Володимира Прийляка, просвітянського орґанізатора і перевели ревізію в канцелярії "Просвіти". 