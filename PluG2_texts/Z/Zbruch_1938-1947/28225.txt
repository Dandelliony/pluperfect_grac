◦ ◦ ◦ ◦ ◦

Безробітні одержують роботу
Львівське Тимчасове Управління багато зробило в справі ліквідації безробіття серед міського населення. Починаючи від 28 вересня на різні роботи послано 3.300 чоловік. Для розширення дороги біля львівського передмістя прийнято на роботу 1.000 чоловік. Групу безробітних направлено працювати до міських електричних підприємств.
Цими днями розпочнеться будівництво автостради Львів — Ровно — Корець. На це будівництво буде послано 5.000 робітників.
З великим успіхом пройшла реєстрація некваліфікованих і кваліфікованих робітників на роботу до Радянської України. В соціалістичний Донбас буде послано 6.000 безробітних.
Головна Рада профспілок надіслала на різні роботи 100 жінок, 50 інженерів, 5 техніків, 16 столярів, 35 електромонтерів і 30 шоферів. Мулярські майстри будуть використані для ремонта пошкоджених будинків.
Ці факти ще раз переконують трудящих Західної України, що право на працю в умовах радянської влади є живою і реальною дійсністю. Сталінська Конституція гарантує для трудящих право на працю, право на відпочинок і право на освіту. М. Заяць.
Український театр розпочинає сезон
Український театр, що об'єднався з декількох українських розрізнених колективів, готується до зустрічі XXII роковин Великої Соціалістичної революції.
Зимовий театральний сезон буде розпочато новими п'єсами.
Для творчої роботи українського театру зараз створені всі умови. Зокрема колектив одержав чудове помешкання Львівського Великого Театру. Тепер на завжди покінчено з злиденним кочівним життям, з приниженням, якого зазнавали українські артисти від польської шляхти.
Піклування про український театр запалює колектив до нової творчої роботи. М. Рудницький. 