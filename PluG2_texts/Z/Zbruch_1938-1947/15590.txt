Чеські уряди мусять визнавати назву "Карпатська Україна".

Міністр Черни приняв у Празі делєґацію українських установ, яка предложила йому меморіял з домаганням, щоб у Чехословаччині впровадити загально назву "Карпатська Україна". Мін. Черни заявив, що чеські уряди не будуть робити ніяких труднощів з уживанням назви "Карпатська Україна", заки офіційно затвердить її автономний сойм.
Мін. Хвальковський виїде до Берліна щойно на другий тиждень.
При кінці цього тижня мав мін. Хвальковський виїхати до Берліна. Як говорять у Празі, цю подорож переложено на першу половину найближчого тижня.
В понеділок похоронять Кемаля Ататурка.
В неділю рано приїде до Анкари спеціяльний поїзд з домовиною Кемаля Ататурка. На гарматній ляфеті перевезуть її до палати національних зборів і виставлять там.
В понеділок відбудеться похорон з участю закордонних делєґацій. Почесну сторожу буде становити 12-ох генералів.
Єгипетський король став батьком.
Єгипетська королева привела на світ донечку, яку назвуть Феріяль.
Населення Єгипту уладило радісні маніфестації. Бідним роздають харчі й одежу, на майданах уладжують народні забави. Літаки розкидують над краєм летючки з повідомленнями про прихід на світ королівної.
В пятницю відбудеться в Каїрі велика військова ревія.
Француський амбасадор у Римі.
В суботу рано француський амбасадор Франсуа Понсе зложить у Римі дипльоматичні повновласти, заадресовані до короля Італії та цісаря Абісинії.
Гітлєр на похороні фон Рага.
В четвер рано відбувся в Діссельдорфі похорон радника німецької амбасади в Парижі фон Рага. На похорон приїхав Гітлєр з пресовим шефом Дітріхом та державним секретарем Ганке.
Надгробну промову виголосив мін. Рібентроп. 