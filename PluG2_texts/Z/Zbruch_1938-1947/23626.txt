Про вагу фахової освіти для дівчат.

З приводу отворення першого жіночого торговельного ліцею в Перемишлі.
Вже багато писалось у нас про потреби й ролю фахової освіти для української молоді. Наглядним доказом цієї потреби є розбудова саме одної групи фахового шкільництва — торговельного шкільництва. На нашому терені діють уже всі роди фахових торговельних шкіл, починаючи від однорічних шкіл торговельної підготови першого ступня через купецькі ґімназії аж до торговельних ліцеїв і шкіл торговельної підготови вищого ступня.
Узасаднювати потребу їхнього істнування річ зовсім непотрібна, бо само життя домагається їхнього істнування та розбудови. Починається у нас навіть уже спеціялізація цього шкільництва. Побіч загальної першої української купецької коедукаційної ґімназії Т-ва "Р. Ш." у Львові і такої самої у Станиславові маємо вже також кооперативний ліцей, творяться й інші подібні школи.
Журбою батьків є не тільки доля синів, але й доля доньок. Із зміною форм життя змінилися деякі, традицією освячені погляди на ролю жінок у житті народу. Жінка сьогодні відограє таку саму ролю в громадянстві, що й мужчина. Скінчився у нас вже тип жінки, що чекає вдома батьків на жениха. Сьогоднішня жінка виборола собі право на самостійне життя у всіх ділянках громадянського і господарського життя. Так як і мужчина мусить і вона здобути собі досвід і знання на цю працю.
Широким кругам нашого громадянства відома роля, яку відіграв у нас Український Інститут для дівчат у Перемишлі. Кілько то наших бабусь, матерей, дружин і сестер здобуло середню освіту в заведеннях Інституту! Ніхто не сумнівається та не оспорює, що Інститут відограв велику ролю у пробудженні життєвої активности української жінки і тому широкий загал повинен підтримати новий етап праці Інституту.
Реалїзуючи велику програму розбудови українського економічного життя, приступає цей Інститут до орґанізації першого жіночого торговельного ліцею для українських дівчат, абсольвенток загально-освітніх та інших рівнорядних фахових шкіл. Концесію на ведення школи дістав Інститут ще восени минулого року, одначе через сильно спізнену пору приступив щойно тепер до переведення задумів у діло. Цілу зиму йшла сильна підготова. Вивіновано робітні, підготовано приміщення, тощо і це все дає повну ґарантію, що й ця нова школа відограє таку саму ролю в громадянстві, яку відіграв Український Інтитут для дівчат разом з усіми своїми школами.
Покінчення фахового ліцею дає змогу абсольвентам кінчати вищі торговельні шкоди, дає теж змогу старатися про самостійну працю в характері фахової сили, без зайвої безплатної практики та всяких доповняльних курсів.
Батьки, котрим залежить на дбайливій опіці над своїми доньками, котрі хотіли б забезпечити своїм донькам змогу здобути собі колись самостійну працю, повинні використати всі можливости, які дає школа, і негайно звернутися за інформаціями до Дирекції Ліцею на адресу: Жіночий Торговельний Ліцей Українського Інституту для дівчат, Перемишль, Татарська 4. Речинець вступних іспитів буде оголошений в українській пресі.
З.К. 