Перед роком

11—17 вересня.
Воєнні дії німецько-польської війни можна би поділити на три фази: від 1—10-го вересня проломання польських оборонних ліній, від 10-го до 17-го окружування та винищування польських армій а вкінці по 17-ім виловлювання розпорошених польських дивізій при повній ліквідації останніх оборонних позицій таких як: Бзура, Варшава, Модлін, Львів.
Перебіг першої фази відомий читачам з попередніх оглядів, тепер же згадаємо про другу фазу, а саме про події від 10-го до 17-го. Ця фаза позначилася двома великими оступами польських армій на захід від Висли та швидким випадом уперед полудневої нім. ґрупи, що діяла в Галичині.
В німецько-польській війні була поділена німецька армія на дві великі армійські ґрупи: північну під командою ґенерала-полковника фон Бока і полудневу під командою ґенерала-полковника фон Рундштедта. В склад північної армійської групи входила армія ґен. артилєрії фон Кіплєра, що наступала від Сх. Прусії в околицях ріки Нарев і армія ґенерала артилєрії фон Клюґе, що діяла в коридорі здовж Висли в напрямі на Варшаву. Полуднева армійська ґрупа складалася з армії ґен. піхоти Блясковіца, яка напирала зі Шлеська в напрямі на Лодзь, армії ґенерала пртилєрії фон Райхенав, переважно змоторизованої з панцирними відділами, яка діяла в околиці Ченстохови та армії ґенерала-полковника Ліста, що зі Шлеська прямувала на Краків і з яблонківського просмику через Карпати на Ярослав — Перемишль — Львів.
Коло 10-го вересня боєві дії північної і полудневої армійської ґрупи виявили вже такі осяги, що передні загони обох ґруп були вже близькі сполуки зі собою під Варшавою, тоді, як відступаючі з Поморя і Познанщини польські дивізії не вспіли дійти до Варшави, а ті дивізії, що коло Радома не встигли переправитись через Вислу. Під Радомом армія ґен. Райхенава замкнула майже цілі 4 польські дивізії. Як подає звідомлення з 14-го вересня попало там у полон 60.000 вояків разом з дивізійними та армійськими штабами, при тому ще 143 гармат і 38 панцирних возів.
Битва під Кутном була дуже кривава, про що згадували німецькі комунікати, та тривала доволі довго, бо ж і скупчені там сили були куди більші. Коло 17-го вересня ця битва в дійсності вже скінчилась, а невеликі лише відділи, що намагалися прорвати до Варшави, ставили ще завзятий спротив через декілька днів у болотнистих околицях ріки Бзури.
В тому часі, як північна німецька ґрупа взяла в оступ від заходу Варшаву і Модлін, то полуднева захоплювала щораз більші простори Галичини. Вже німецьке звідомлення з 11-го вересня подало про бої, що йдуть на чисто українській етноґрафічній території (дотепер лише праве крило армії ґен. Ліста проходило Лемківщиною), про перехід через Сян коло Сянока, Радимна та Ярослава, а звідомлення з 12-го, про зайняття Хирова, з 13-го про зайняття Самбора і Яворова та про те, що німецькі панцирні загони опинились під Львовом. — І хто ж із львовян не пригадує собі того памятного пополудня 12-го вересня, як то польські воякі розбігались у паніці по вулицях, як заметушився Львів і як в українців забилось серце від радощів на близькі визволення. Та це були лише стежні панцирні загони, щоб навести паніку, бо ще навіть Перемишль не був у німецьких руках і аж звідомлення зі 16-го подало про його зайняття.
Дня 17-го вересня вечором німецькі війська вже стояли на лінії: Білосток, Берестя, Володимир Волинський, довкруги Львова та на схід від нього і на схід від міста Стрия. Поза цим фронтом залишилися тільки Бзура, Модлін і Варшава, де йшли бої і де поляки ще ставили спротив.
М. 