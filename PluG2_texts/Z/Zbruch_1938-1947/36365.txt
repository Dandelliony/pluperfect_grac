Новий медичний заклад. — У львівському показовому універмазі

Новий медичний заклад
За кілька днів у Львові розпочинає роботу обласна станція по переливанню крові. В багатьох кімнатах переданого для станції будинку зараз закінчуються відбудовні роботи, обладнуються кабінети, де найближчим часом будуть провадитись складніші хірургічні операції з застосуванням переливання крові.
У 1939 році в Польщі було проведено до 30—40 переливань. Донорів в місті налічувались одиниці. По-новому буде працювати новоорганізований медичний заклад. Навколо станції створюється актив донорів до 500 чоловік. Це в переважній більшості молодь, робітники. Першими добровільно виявили бажання стати донорами працівники станції.
Вже в цьому році обласна станція зможе зробити до 500 переливань. Крім того, в 5-ти районах області: Золочівському, Перемишлянському і інших при радлікарнях, в клініках медінституту відкриваються кабінети по переливанню крові.
В панській Польщі переливання крові проводились безпосередньо від донора хворому. На Львівській станції, як і в усьому Радянському Союзі, переливання проводитиметься консервованою кров'ю.
При станції організується також філіал Київського інституту невідкладної хірургії і переливання крові по підготовці висококваліфікованих кадрів і розробці наукових проблем. У львівському показовому універмазі
11 травня у Львові відкрито головний універмаг. В цьому триповерховому, просторому і світлому магазині налічується 19 відділів. Тут галантерея, конфексіон, електро-радіо-приладдя, фотоапарати і прибори, ювелірні вироби, посуд, велосипеди, білизна, фарфор, косметика, дитячі іграшки, одяг та інше. Відділ взуття, як окремий філіал універмагу, відкрито по вул. 1 травня.
В день відкриття універмагу його відвідало коло 25 тисяч покупців, які закупили товарів на 123 тисячі карбованців. Торгові обороти магазину другого дня перейшли за суму 156 тисяч карбованців і щоденно збільшуються. До магазинів універмагу лише в травні місяці буде завезено високоякісних промтоварів на 10 міліонів карбованців.
Для поширення асортименту промислових товарів і забезпечення магазинів універмагу доброякісними виробами організуються шість майстерень по виготовленню білизни, галантереї, хутра, абажурів тощо.
Сьогодні відкривається текстильний філіал універмагу, по вулиці Сапіги, якого обороти по продажу бавовняних, сукняних, шовкових, льняних та інших тканинах розраховується на 2 міліони карбованців у місяць.
В усіх відділах універмагу, майстернях працює 400 чоловік персоналу. 