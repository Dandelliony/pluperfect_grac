◦ ◦ ◦ ◦ ◦ ◦ ◦ ◦ 

Німецько-Радянське комюніке від 22 вересня. 
Німецький уряд і уряд СРСР встановили демаркаційну лінію між німецькою і радянською арміями, яка проходить по р. Пісса до її впадання в ріку Нарев, далі по р. Нарев до її впадання в р. Буг, далі по р. Буг до її впадання в р. Вісла, далі по р. Вісла до впадання в неї р. Сан і далі по р. Сан до її початку.
Наказ Начальника гарнізону м. Львова. 24. вересня 1939 року №2 м. Львів.
Встановлено ряд випадків, коли частина населення міста розкрадає майно, яке належить державі, армії, фабрикам, заводам, складам, магазинам, приватним власникам і іншим установам.
Наказую: На протязі 24-х годин здати все це майно в комендантське управління міста Львова. Особи, які не здадуть розкрадене майно, підлягають арешту і відданню до суду Військового Трибуналу. Коменданту міста простежити за виконанням цього наказу.
Начальник гарнізону міста Львова комдив Іванов
Військовий комісар гарнізону батальонний комісар Сизоненко
На Західній Україні. Залізничний рух
На залізничних лініях Західньої України проводяться роботи по організації нормального руху і зв'язку з Радянською Україною. На участку Шепетівка—Здолбуново (Західна Україна) вже курсують поїзди. Вживаються заходи до відновлення руху на інших участках, зокрема між крупними залізничними вузлами. Всюди приводиться до ладу залізничне господарство, налагоджується правильна його експлуатація. Вирішальне значення для досягнення успіхів в найкоротший строк має укомплектування вузлових станцій підготовленими робітниками. Штат залізничних станцій Західньої України за деякий час до приходу частин Червоної Армії був польською владою розігнаний. На всі керівні пости були призначені поляки. Тепер вони майже всі втекли, кинувши доручене їм залізничне господарство на призволяще.
Негайно ж після приходу Червоної Армії були поновлені на роботі залізничники-українці.
Поштовий зв'язок
Уповноважений Наркомзв'язку СРСР по Україні дав розпорядження конторам зв'язку і поштовим агенствам республіки направляти кореспонденції у всі міста і села Західньої України, які зайняті червоноармійськими частинами на тих же умовах і за тим же тарифом, як і в пунктах, які розташовані на території Радянського Союзу.
В експлуатацію здано для міжгородніх переговорів телефонні лінії Новоград-Волинськ—Ровно і Новоград-Волинськ—Корець. Закінчуються роботи по здачі в експлуатацію ряду нових телефонних ліній, які зв'яжуть Москву, Київ і інші центри країни з різними пунктами Західньої України.
Демонстрація кінофільмів
Населення Західньої України проявляє величезний інтерес до радянських кінофільмів. Київська копіровальна фабрика і філія "Союз-кінопрокат" вже відправили в міста і села Західної України 80 копій кращих радянських кінокартин.
Демонстрування радянських кінофільмів всюди проходить з великим успіхом. Кінотеатри міст Західньої України відкриті для безкоштовного відвідування громадянами.
В найближчі дні на Західню Україну буде відправлено ще декілька партій радянських фільмів. 