Друга сесія міської Ради

17 лютого відбулася друга сесія міської Ради. На порядку дня основне питання: "Про реалізацію постанови РНК СРСР і ЦК ВКП(б) від 9 січня". Доповідачами по цьому питанню були директор промкомбінату місцевої промисловості т. Александров, і голова міжрайпромспілки Єфіменко.
В своїх доповідях вони відмітили досягнення місцевої промисловості і промкооперації щодо збільшення випуску товарів широкого вжитку. В планах на 1941 рік в обох системах намічено 109 нових видів предметів широкого вжитку.
З співдоповіддю виступив тов. Ніколаєв, член постійно діючої комісії по промисловості міста.
Тов. Ніколаєв поряд з досягненнями підкреслив все ще незадовільний стан в питанні боротьби за збільшення випуску товарів ширвжитку.
В своїй промові сказав він, що доповідачі багато говорили про плани, цифри і проценти. Але надто мало конкретного сказали про самі факти, про практичну реалізацію постанови партії і уряду від 9 січня. Із 62 видів предметів ширвжитку місцева промисловість засвоїла тільки 31, а промкооперація з 47 — тільки 14. Та й з тих видів не всі ще засвоєні по-справжньому, на ділі. Ось, наприклад, багато говорили про утюги. Але ж виробляти покищо не розпочали. Основна хиба в ході виконання постанови від 9 січня, це надто велика повільність, неповоротливість, недостатня ініціативість наших господарників. Далі він навів ряд фактів невикористування місцевих ресурсів, які дають можливість виробляти нові види предметів ширвжитку в півтора-два рази і більше намічених планів.
Депутат Маслюк гостро критикував формальний, канцелярський підхід до виконання постанови РНК СРСР ЦК і ВКП(б) від 9 січня з боку господарників.
— Виробляти товари ширвжитку, — сказав він, — це значить виробляти дешеві і якісні товари. Без цих двох основних моментів у нас продукція ширвжитку буде збільшуватись лише на папері, а не в житті, не в споживанні трудящих міста.
— А що кажуть факти? Ціни на більшість предметів ширвжитку у нас значно вищі загальнореспубліканських цін на ті ж самі предмети. Утюг, про який вже тут говорили, у нас коштує 61 крб. Особливо промкооперація не бореться за зниження собівартості, за покращання якості продукції.
— Про незадовільний хід виконання постанови від 9 січня, — сказав директор Держбанку тов. Васильєв, — говорить такий серйозний факт, як цілковите невикористання державних кредитів, призначених на цю мету. До цього часу я не одержав ні однієї заяви від наших господарників на відпущення кредитів.
— Якщо вони не зацікавились кредитами і ще й до того, спеціальними, пільговими кредитами, то як вони могли зацікавитись розгортанням продукції ширвжитку, що в значній мірі вимагає цих кредитів для капіталовкладень?
Голова виконкому міської Ради тов. Басараб у своєму виступі підкреслив незадовільне використовування місцевої сировини.
— Основне в постанові від 9 січня, — сказав він, — це розширення продукції широкого вжитку на базі місцевої сировини. А у нас, ще насьогодні більшість виробів спирається майже виключно на завозну сировину. Розробка місцевих ресурсів недостатня. У нас можна видобувати вапно і інші речі, а ми їх завозимо.
В обговоренні питання про розвиток товарів ширвжитку взяло участь 10 депутатів.
Після виступів, друга сесія прийняла ряд важливих рішень по питанню боротьби за збільшення випуску товарів широкого вжитку.
В одностайно прийнятих рішеннях сесії конкретно намічено практичні заходи по дальшому розгортанню виробництва товарів широкого вжитку. Особливу увагу надається справі зниження собівартості, поліпшення якості товарів, прискорення темпів розгортання нових видів продукції, більшого і кращого використання місцевої сировини, повсякденному і систематичному контролю над ходом реалізації постанови від 9 січня. 