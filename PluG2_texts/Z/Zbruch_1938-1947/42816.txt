Довір'я

На профспілкові збори зібралися професори, доценти, викладачі, асистенти, студенти Львівського ветеринарного інституту. Серед присутніх сидів і Альфред Фрідрікович Травінський — професор санітарно-ветеринарної експертизи.
На порядку денному зборів одне питання — висування кандидатури в члени районної виборчої комісії по виборах у місцеві Ради депутатів трудящих. Кожний з присутніх перебирав у голові кандидатури — кого б можна наділити цим почесним довір'ям. Першим виступає професор Кошко.
Погляди присутніх звернуті на літнього професора. Їм цікаво було почути кого ж намітить цей посивілий вчений.
— Обміркував оце я собі кандидатуру, — почав професор. — Правда, людей, яких можна було б наділити цим довір'ям, у нас багато. Але ж більш усього заслуговує цього усім вам відомий професор Альфред Фрідрікович Травінський.
— Вірно, вірно! — пролунали голоси.
Хто б не виступав з промовців, кожний говорив про Альфреда Фрідріковича, як про талановитого вченого, чуйного товариша. Розповідати про цю людину є що. За 52 роки свого життя професор Травінський встиг внести у скарбницю науки великий і досить цінний вклад. Його наукові праці читають і вивчають тисячі студентів, застосовують в своїй практичній роботі ветеринари і зоотехніки.
Людину, сповнену енергією, не переборює старість. Старості вона не відчуває і, неначе в юнацькі роки, настирливо працює над розкриттям таємниць науки. Полиці бібліотеки інституту прикрашують сто наукових праць Альфреда Фрідріковича.
Того ж самого вечора, коли в інституті на зборах виступали професори і студенти, доценти і асистенти, говорячи про величезні заслуги популярного професора, на Львівському заводі №5 робітники і службовці намічали свого представника.
Байорська Кристина Вільгельмівна, яка висунута робітниками заводу в склад районної виборчої комісії, — рядова робітниця першого монтажного цеху. Але про неї, 22-річну дівчину, промовці розповіли багато цікавого.
Кристина Вільгельмівна, дочка вдови-робітниці, багато років блукала битими дорогами з одного містечка в інше, шукаючи долі.
А тепер про цю колишню "безталанну" дівчину всі говорять з пошаною, виявляють почесне довір'я. І це заслужено. Кого б ви не запитали на заводі про Кристину Вільгельмівну, кожний її відрекомендує, як кращу стахановку і активістку.
З ініціативи монтажниці тов. Байорської на заводі почала регулярно виходити стінна газета, організовано оборонні гуртки, де молоді і літні робітники вивчають військову справу, складають норми на оборонні значки.
На першому засіданні районної виборчої комісії зустрінуться сивий професор Альфред Фрідрікович Травінський, краща стахановка заводу Кристина Вільгельмівна Байорська і накладчиця штемпельно-граверної майстерні Данута Владиславівна Стєтка.
Кращі посланці від робітників, службовців і наукових працівників разом будуть працювати, на ділі виправдуватимуть виявлене їм довір'я.
П. Гаркавенко. 