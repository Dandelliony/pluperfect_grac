Про покращення обслужування околиць Львова

Не всі господарські, торгові і культурні організації Львова вжили заходів, щоб поліпшити культурно-побутове обслужування трудящих, які живуть на околицях міста. Взяти Левандівку. Тут досі немає газетного кіоску. Для того, щоб купити свіжу газету, журнал чи ще яку-небудь літературу, треба йти за кілька кілометрів до міста. Так само немає залізо-скоб'яного магазину, немає крамниці з продажем молочних виробів.
На цьому не обмежуються ті незручності, яких зазнають левандівці. Тут мешкає понад п'ятнадцять тисяч населення. Це — робітники, службовці, які працюють в місті на підприємствах і в установах. Їм часто пізно ввечері доводиться повертатися додому. Та йти мали освітленими вулицями не зовсім приємна річ. Приміром: на вулиці Загороди є 5 електричних стовпів, але на жодному лампочки не горять.
Впорядкування околиць — дуже важлива справа. За капіталістичної Польщі цьому не приділялось уваги. Між містом і околицями лежала межа. Тепер радянська влада вживає заходів, щоб цю грань усунути. Вже зроблено в цьому напрямку чимало. Так, від Левандівки до Янівського мосту прокладають бруковану дорогу, провадять зелені насадження, розбивають сквери тощо.
Звичайно, всього зразу не зробиш, бо ж околиці були дуже занедбані. Для того, щоб привести їх до належного вигляду, потрібен час. Але є багато такого, що можна без особливих труднощів зробити. Приміром, на Левандівці є головна вулиця Льотнича. Тут слід було б в першу чергу полагодити брук.
Багато незручностей вносить відсутність зв'язку околиць з центром міста. Немає сумніву, що незабаром по наших околицях будуть курсувати автобуси. Але комунальному відділу міської Ради слід би тепер уже подбати, щоб трудящим не доводилось ходити пішки за 2—3 кілометри до першої трамвайної зупинки. Очевидно, не завадило б сполучити Левандівку з першою зупинкою трамваю автобусним рухом.
Н. Ільницька, мешканка Левандівки. 