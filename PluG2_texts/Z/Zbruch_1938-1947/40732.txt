◦ ◦ ◦ ◦ ◦ ◦ ◦

Німецька преса про роковини радянського німецького пакту про ненапад
БЕРЛІН, 23. (ТАРС). Німецька преса і радіо сьогодні відмічають роковини підписання радянсько-німецького договору про ненапад. Газети вмістили передові статті, присвячені договорові. Газета "Фелькішер беобахтер" пише, що радянсько-німецький договір про ненапад запобіг небезпеці дальшого поширення війни на європейському континенті і оберіг німецький і російський народи від величезних жертв. Газета вказує далі, що договір, який має глибоке значення для СРСР і Німеччини, остаточно встановив між обома державами відносини, що відповідають їх історичним традиціям, так і політичним і економічним інтересам.
"На сході Європи настало заспокоєння і консолідація, — підкреслює "Фелькішер беобахтер", — які були б неможливі без пакту між СРСР і Німеччиною."
Газета "Дейче альгемейне цейтунг", відмічаючи роковини радянсько-німецького договору про ненапад, пише, що при укладенні радянсько-німецького пакту Німеччина висловила тверду волю "знайти не тимчасове вирішення, а створити справді міцну систему відносин".
Газета "Берлінер берзенцейтунг", відмічаючи роковини радянсько-німецького пакту, заявляє: "Будьяка можливість війни між Німеччиною і СРСР виключена назавжди". Газета підкреслює, що німецько-радянський договір відповідає інтересам обох країн.
Офіціоз німецького міністерства закордонних справ "Дейче діпломатіш-політіше корреспонденц" в статті, присвяченій роковинам радянсько-німецького договору про ненапад, пише: "Укладений рік тому німецько-радянський договір про ненапад не тільки повернув обом країнам, що підписали його, взаємне довір'я і почуття безпеки, але й врятував європейський континент від тяжких струсів, які йому готували дипломати західних держав. Результати, досягнуті протягом першого року німецько-радянського співробітництва, цілком виправдали сподівання обох сторін". Наприкінці офіціоз заявляє: "Результати цього, надзвичайно багатого подіями, року дають обом країнам впевненість у правильності вибраного ними шляху".
Повідомлення агентства Рейтер про італьянський ультиматум Греції
ЛОНДОН, 23. (ТАРС). Агентство Рейтер повідомляє, що Італія вимагає від Греції відмовлення протягом 24 годин від англійських гарантій, що передбачають подання допомоги Греції в разі нападу на неї. Якщо Греція не виконає цієї вимоги, то Італія почне воєнні дії проти неї.
РИМ, 23. (ТАРС). Як передає агентство Стефані, офіціальне англійське агентство повідомляє про італянський ультиматум Греції, за яким Італія нібито вимагає від Греції протягом 24 годин відмовитись від англійських гарантій.
Агентство Стефані спростовує повідомлення про італьянський ультиматум Греції
Агентство Стефані вказує, що італьянські авторитетні кола категорично спростовують чутки про італьянський ультиматум Греції з вимогою відмовитись від англійських гарантій, як позбавлені всякої підстави. Вони заявляють також, що їм нічого не відомо про окупацію англійцями грецьких островів Корфу і Кріт.
Ці чутки, відмічає агентство, мають на меті посилити напруження в італо-грецьких відносинах і провокувати Італію.
В цих же колах заявляють, що коли Греція надасть свою територію і свої води в розпорядження Англії проти Італії, то Італія зуміє вжити відповідних заходів.
У Греції
НЬЮ-ЙОРК, 24. (ТАРС). Як повідомляє римський кореспондент агентства Ассошіейтед Пресс, за відомостями з високопоставлених кіл фашистської партії, в разі окупації Англією якогонебудь грецького острова, Італія негайно вторгнеться в Грецію.
За повідомленням лондонського кореспондента агентства Юнайтед Пресс, офіціальні особи спростовують чутки про те, що англійські війська окупували острів Корфу.
Кореспондент агентства Юнайтед Пресс, який знаходиться на острові Корфу, повідомив в Афіни, що на острові спокійно. За повідомленням лондонського кореспондента цього агентства, англійські офіціальні кола заявляють, що Англія повністю виконуватиме свої гарантії, дані Греції.
Англійські повідомлення
ЛОНДОН, 24. (ТАРС). Міністерство авіації повідомляє, що в ніч на 23 серпня англійська авіація піддала запеклому бомбардуванню німецькі далекобійні гармати, установлені на французькому побережжі між Булонью і Кале. Англійська авіація бомбардувала також воєнні об'єкти в Німеччині. Атак зазнали 22 аеродроми в Німеччині і на окупованій нею території. Всі бомбардувальники вернулись, за винятком одного, що зробив вимушену посадку. Екіпаж цього літака загинув.
ЛОНДОН, 24. (ТАРС). Агентство Рейтер повідомляє, що сьогодні вранці в Лондоні була оголошена повітряна тривога. В ніч на 24 серпня противник зробив наліт на внутрішні райони Англії, скинувши бомби великої вибухової сили. Скинуто також 200—300 запалювальних бомб. Зруйновані приватні будинки. Жертв не було. Один німецький літак скинув бомби над містом в південному Уельсі. Зруйновано 4 будинки в робітничому кварталі.
ЛОНДОН, 24 серпня. (ТАРС). Англійське міністерство авіації і міністерство внутрішніх справ і внутрішньої безпеки повідомляють: "Протягом ночі на 23 серпня ворожі літаки провадили повітряні нальоти на Англію. Літаки діяли ізольовано або невеликими групами. Над різними районами Англії і південного Уельса, а також над одним з міст північно-східної Шотландії були скинуті бомби. Кілька бомб було скинуто поблизу Лондона. Пошкоджені будинки. Є невелика кількість жертв. Вдвох містах північно-східної Англії пошкоджені приватні володіння. Є також незначні пошкодження в двох містах південно-східної Англії. В інших районах також є пошкодження і людські жертви.
Під час повітряних боїв 22 серпня було збито 9 ворожих літаків. 7 з них були збиті нашими винищувачами і 2 зенітною артилерією. 4 наших винищувачі загинули, але 2 льотчики врятовані.
Закриття ворожих народові організацій в Естонії
ТАЛЛІН, 23. (ТАРС). За рішенням начальника внутрішньої безпеки закрито спілку естонських фабрикантів, як ворожу антинародну організацію. Одночасно закрито нарвський естонський академічний клуб і спілку власників графічних підприємств Тарту, діяльність яких була ворожа трудящим. 