◦ ◦ ◦ ◦ ◦ ◦ ◦

Зведення верховного командування німецької армії
БЕРЛІН, 9. (ТАРС). Німецьке інформаційне бюро передає таке зведення верховного командування німецької армії: "Просування німецьких військ в Ютландії на північ і на островах здійснюється швидко і успішно. Датський уряд наказав військам не чинити ніякого опору. Німецькі і датські штаби сьогодні ранком встановили обопільний зв'язок. Окупація німецькими військами найважливіших опорних пунктів по всій Норвегії проходить швидким темпом. Частини всіх трьох родів військ оперують у взаємодії. Незначний місцевий опір норвежських військ припинився. На аеродромах в Ютландії і південній Норвегії приземлились німецькі повітряні сили".
Повідомлення про зайняття німецькими військами Бергена і Тронгейма
НЬЮ-ЙОРК, 9. (ТАРС). Агентство Юнайтед Пресс передає, що за відомостями лондонського філіалу американської радіомовної компанії "Колумбія бродкестінг сістемкд", німецькими військами зайняті Берген і Тронгейм.
Рішення англійського і французського урядів
Лондон, 9. (ТАРС). Агентство Рейтер передає по радіо заяву англійського міністерства закордонних справ про те, що англійський і французський уряди заявили про свій намір вести війну в повному співробітництві з Норвегією. Необхідні воєнні заходи на суші і на морі будуть проведені разом з французським урядом".
США і події в Норвегії
НЬЮ-ЙОРК, 9. (ТАРС). Як повідомляє агентство Юнайтед пресс з Вашінгтона, посланик США в Норвегії Гарріман інформував державний департамент США, що вона взяла на себе захист інтересів Англії і Франції в Норвегії.
Норвежський уряд покинув Осло
ЛОНДОН, 9. (ТАРС). За повідомленням Рейтер, норвежський уряд покинув Осло і переїхав у Хамар (центральна частина Норвегії).
Морський бій коло берегів Норвегії
ЛОНДОН, 9. (ТАРС). Рейтер повідомляє, що коло західного побережжя Норвегії відбувається бій між ескадрою союзників і німецьким флотом.
Повідомлення норвежського телеграфного агентства
ОСЛО, 8. (ТАРС). Норвежське телеграфне агентство повідомляє, що сьогодні о 6 год. ранку англійський посланик у Норвегії Дормер і французський посланик де Дамп'ер відвідали міністерство закордонних справ і вручили ноту норвежському урядові. За повідомленнями преси, норвежський уряд не одержував до цього ніяких попереджень, і до нього не звертались також з пропозицією, щоб Норвегія сама встановила міни. Дії Англії і Франції були для Норвегії повною несподіваністю.
Агентство Рейтер про переговори Кута з німецьким послаником
ЛОНДОН, 9. (ТАРС). Кореспондент агентства Рейтер в Осло передає заяву міністра закордонних справ Норвегії Кута про його переговори з німецьким послаником. Кут заявив, що німецький посланик відвідав його о 5 год. ранку і передав йому пропозицію про те, щоб Норвегія не чинила опору входу німецьких військ. Посланик вказав, що в противному разі Норвегію окупують Англія і Франція.
Після цього норвежський уряд зібрався для розгляду становища і вирішив, що Норвегія не може виконати пропозицій Німеччини, "оскільки вони порушують норвежський суверенітет".
Спеціальне повідомлення верховного командування німецької армії
БЕРЛІН, 9. (ТАРС). Як повідомляє німецьке інформаційне бюро, верховне командування німецької армії опублікувало таке спеціальне повідомлення: "Рано вранці 9 квітня німецькі моторизовані частини і бронесили перейшли німецько-датський кордон в районі Фленсбурга і Тондерна і продовжують просування через Апенраде і Єсбьерг на північ. На світанку німецькі війська висадились в протоці Малий Бельт і заволоділи мостом через Бельт. Німецькі військово-морські сили проникли в протоку Великий Бельт і висадили війська в Корсері і Нібургу. З Варнемюнде німецькі частини висадились в Гедсері і звідти почали просування на північ. Одночасно був зайнятий міст Вордінкборг в південній частині острова Зееланд. Німецькі війська на світанку висадились в Копенгагені. Кріпость і радіостанція зайняті німецькими військами. З 8 години все місто знаходиться в руках німців".
Припинення телефонного зв'язку між Норвегією і Швецією
ПАРИЖ, 9. (ТАРС). Гавас повідомляє, що телефонний зв'язок між Осло і Стокгольмом, а також Копенгагеном і Норвегією з полуночі перерваний.
Припинення зв'язку між Лондоном і Скандінавією
ПАРИЖ, 9. (ТАРС). Гавас передає з Осло: "Всякий зв'язок між Лондоном і Копенгагеном перерваний. Це зробило неможливим підтримання телефонного зв'язку з усіма пунктами Скандінавського півострова". 