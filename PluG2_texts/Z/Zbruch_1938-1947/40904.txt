Як жовто-блакитні варвари знущались з пам'яті великого Каменяра

Після смерті Івана Франка труна з його останками протягом п'яти років стояла в чужій гробниці. Каменяреві не давали місця на тій землі, яку він палко любив, і за визволення якої віддано боровся все життя. Нарешті, дозволили поховати письменника у Львові, на Личаківському кладовищі. Щоб зовсім убити в народі згадки про поета-революціонера, могилу його зрівняли з землею і вона заросла бур'яном.
До такої наруги над пам'яттю вічного революціонера приклали свої брудні руки українська націоналістична буржуазія і клерикали. Вони протягом довгих років влаштовували мерзенні знущання з пам'яті великого письменника, борця за визволення трудящих.
Проте, їм не вдалося вбити в серцях трудящих любові до письменника. Робітники, селяни, прогресивна інтелігенція шанували Івана Франка. Вони збирали гроші на пам'ятник своєму благородному землякові.
Націоналісти і духівництво договорилися між собою, як зірвати цей рух трудящих. По сигналу господарів, продажний листок ундівського "Діла" друкує статтю Романа Дмоховського. Цей "кавалер папського ордена" тонко запитує:
"Чи є народним обов'язком свідомого українця зложити жертву на пам'ятник Франкові?" Немовби у відповідь йому, з сторінок брехливої газети "Громадський голос", органу радикалів — прихвоснів II Інтернаціоналу, неслося скажене сичання:
"Ідеалізм і свобода одиниці були провідними думками творчості Франка". І давай разом з "Ділом" та іншими продажними газетками накладати смердючий намул на ідеологію письменника.
Проте, намагання підлої зграї зірвати побудову пам'ятника Івану Франкові провалилося. Трудящі ще більше посилили збір коштів. За свої гроші вони в 1933 році поставили скромний пам'ятник Каменяреві.
Націоналісти всіх мастей дістали ляпаса. Але вони на цьому не заспокоїлись і вирішили продовжувати глузування з пам'яті письменника. Для цього були вжиті попівсько-жандармські методи. У день відкриття пам'ятника вони вчинили скандали і провокації. Ось як це було:
По "душі" атеїста-письменника було замовлено "поминальне богослужіння". Щоб заглушити революційне слово поета, влаштували музичний фестиваль. Трудящим заборонили складати на могилу червоні вінки. Повз могилу Франка не дозволяли проходити делегаціям, які несли на транспарантах уривки з Франкових творів. Чорносотенна зграя студентів закрила перед трудящими ворота на цвинтар. Коли ж останні пробралися на кладовище і проходили повз могилу, чорносотенці почали кидати каміння. При цьому багатьох поранено. Тяжко побили вчительку і журналіста, яких довелося відвезти до лікарні. Потім польська поліція, на прохання своїх лакеїв — українських націоналістів, розігнала трудящих.
Як за життя Франка, так і після його смерті, зграя буржуазно-націоналістичної української інтелігенції і попів кидала на великого письменника-революціонера каміння. Ще рік тому так було. Але це вже було востаннє.
Восени 1939 року на могилці Івана Франка поклали червоні квіти визволителі-червоноармійці, представники братерських народів СРСР. Вони разом з усіма трудящими колишньої Західної України взяли могилу великого Каменяра Івана Франка на своє довічне піклування. На цій могилі тепер маківкою квітнуть червоні вінки.
К. Пелехатий. 