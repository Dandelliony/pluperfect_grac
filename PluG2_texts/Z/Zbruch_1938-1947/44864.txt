Нехай сяють радістю дитячі очі...

Є справи, про які зайво багато писати. Доволі кілька слів пригадки, короткого заклику, щоб українське громадянство беззастережно й просто з почуттям радости — вдовілля приступило до свяченого традицією звичаю:
Свят-миколаївського вечора для української дітвори.
За традицією останніх літ, що її ввела українська преса, кличемо й цього року до всього українського громадянства:
Хай у день 19. грудня — День Св. Миколи засяють радістю дитячі очі! Жертвуймо в цей день українській дитині все, що в нашій спромозі. У важкий сучасний час наша дітвора не повинна опинитися без найконечнішої допомоги з боку рідного громадянства. Українська дитина, що часто разом з батьками переживає всі болючі моменти нашого життя, українська дитина міських провулків і сутерин, і українська дитина, серед твердих умовин у сусідських хатинах — уся вона потребує сторожкого піклування.
Попри невідмовну постійну акцію допомоги нашим найменшим громадянам, день св. Миколи — це той день у році, в якому ми всі принесемо одноразовий дар-пожертву найбіднішій українській дітворі.
"Українське Видавництво" в Кракові, йдучи назустріч цінній ініціятиві редакції дитячого журналу "Малі друзі", закликає все українське громадянство й установи приступити негайно до підготови й устроєння в кожній місцевині Свят-Миколаївського Вечора, а в місцевинах з православним українським населенням традиційної "Ялинки", чи "Діда Мороза", і зложення підчас цих імпрез дарів місцевій українській дітворі в першу чергу в формі зимової одежі, взуття, білля, книжок, а далі харчів, солодощів та гроша на закупно найконечніших річей для дітвори. Хай у день Св. Миколи чи "Ялинки" зійдеться українське громадянство зі своїм найкращим цвітом і надією — зі своєю українською дітворою в одну сімю і хай у цей день засяють спільною радістю дитячі й наші очі.
Наша дітвора — наш скарб і наше майбутнє! Усе — для дітвори!
Здійсняючи наш клич, подаємо оцим до відома Українському Громадянству, Установам, Підприємствам міста Кракова, що Українська Народна Школа в Кракові, Бурґштрассе 60, приймає з сьогоднішнім днем у часі від год. 9—13. свято-миколаївські пожертви для бідної української дітвори м. Кракова.
Дарунки будуть роздані на Свят-Миколаївському Вечорі, що відбудеться заходом місцевого У. Д. Комітету й Української Державної 7-кл. Нар. Школа і Захоронки. Виказ жертв буде кожночасно проголошений у нашому щоденнику. Згори складаємо від наших найменших громадян щиросердечне, українське "Спасибіг" за надіслані дари.
Краків, грудень 1940 р.
"Українське видавництво". 