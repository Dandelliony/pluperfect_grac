Перша рунда

На марґінесі Краєвих Змагань драм-гуртків
В місті небувале оживлення. Прохожі ґрупами спішать вулицями.
Тріюмфальний сміх молоді:
— "Та ми цілим селом приїхали, щоб нашому гурткові дісталися найсильніші оплески. А хто Вашим акторам буде бити браво, як вас лишень 50 людей? Га?" —
— "Ви так дуже не тіштеся! Пани з Оціночної Комісії не будуть слухати оплесків, а судитимуть за гру. І наші будуть горою" —
Спокійні розмови поважніших громадян:
— "Та то чисте "скаранє" з тими театральниками. Тілько троха рук приложать до роботи, тай зараз летят до читальні. Дес якас на них мода настала..." —
— "Не кажіт, куме. Наші і на ґаздівстві добре порєдкували і ті заочні лекції до тіятру вівчалиси, тай різна дурійка їх си не чіпала". —
— "То-то. Замість дурниці говорити, та Бог зна що наслухуватися, наші добре приготовили виставу і навчилися корисних річей". —
— "Що навчилиси, то навчилиси. Мій Петро так файно розказував про єкіс живі образи, шом си аж прослизив... Як то козак відходит — тай підніс руку до гори, а дівка завмерла в сльозах на перелазі... То ми си так банно зробило, жим написав до Інституту Народної Творчости ві Львові, бо хочуси пару таких живих образів купити..." —
Що хвилини брящать дзвінки санок, обліплених мешканцями поблизьких містечок і сіл. Всі прямують до театральної залі. Афіші заповідають виставу п'єси з першої рунди Краєвих Конкурсових Змагань драм-гуртків.
Перед театром рух найбільший. Актори драм-гуртків, що беруть участь у виставі, вже давно приїхали й тепер сидять по ґардеробах і характеризуються та вбираються до вистави. Їхні друзі зносять за куліси ввесь привезений до вистави реквізит і строї. Робітники провірюють правильне розміщення декорацій, згідно з пляном, розісланим до відповідних драм-гуртків місяць тому повітовою оціночною комісією.
***
Ледве можна пропхатися до залі. Натиск неімовірний. Впорядчики двояться, трояться, щоб удержати лад.
— "Агій! Пхаються, якби ту бецуґшайни роздавали" — злоститься міщаночка.
— "Ей пані! Та ви як побачите на сцені нашого Івана, то Вам ще не так дух запре", — веде аґітацію приїжджий молодець.
— "Аби вас кольки скололи! Там через вас згубила анкетний лист і на-чім напишу, жи моя Стефця є найгарніша?"
В ґардеробах не менший рух, але зате взірцевий порядок. Відбувається льосування. Режисери драм-гуртків тягнуть льоси, котру дію п'єси грає їх гурток. Напруження, тиша.
Опісля дискусія:
— "Але ми мали щастя. Та ж друга дія найлегша і найбільш ефектовна, добре, що то ми..." —
— "Та тихо, дурний! Ще почують з інших гуртків і будуть казати, що ми хитромудро дістали найбільше пунктів". —
***
На залю входять члени Оціночної Комісії й займають свої місця. Перед ними пестріють викази акторів драмгуртків, що сьогодні беруть участь у змаганнях, схеми оціночних критерій, табелі, викази проробленого вишкільно-акторського матеріялу, викази кількости проб і інші таємничі акти, недоступні звичайному глядачеві.
В уплянованій годині на сцену входить заповідач:
— "Шановні глядачі дозволять познайомити їх з акторами, що беруть участь у сьогоднішній виставі.
— Ролю Максима Заліза виконає: в першій дії Василь Деревце...
(Василь Деревце викочується з одної сторони куліси і — ніяково розклонюючися — щезає за противною).
— "... в другій дії Іван Грім"... —
(на сцену несміливо показується дрібна постать і перебігає на другу сторону).
— "...в третій..." —
Потім приходять на чергу Марусі, Романи, Катрі, Петри і режисери драм-гуртків.
Публіка перешіптується, плескає в долоні, псикає.
Судний день настає в часі перерви.
— "То Ви в анкетнім листку написали, що наша Гафійка робила злу міміку до Петра? А вчера коло верби, як Ви викривлялися до свого Івана, то було добре?" —
— "А Ви чого заглядаєте в мою анкету? Я Вас о то не прошу. А Іванови я не показувала вчера коло верби жадних жестів, бо ми вчера були на Горбах..." —
— "Василь, знаєте, добре грав" — перебиває в саму пору сусід — "тілько небораці вус відлетів". —
— "То добре" — потішає нечесний противник — "дістане менше пунктів за характеризацію". —
Проходить дія за дією. Глядачі хвилюються, дискутують, бють брава, сміються, сваряться.
А Оціночна Комісія безпристрасно, як спіжеві статуї, приглядається та значить пункти акторам, режисерам і гурткам, щоб по прогляненні всіх гуртків повіту видати справедливі оцінки.
По закінченні вистави знову судний день. Всі глядачі пхаються до розміщених у залі урн, щоб туди вкинути анкетні листки зі своїми заввагами.
І потім знову сміхи, знову балачки та товпи прохожих на вулицях. І знову дзвонять дзвінки санок, що везуть вертаючих до дому.
— "Марусе! А приїдеш на другу виставу першої рунди?"
— "Приїду, Петрусю! Будь і ти!" —
— "Буду напевно"! —
***
Ось Тобі, Читачу, уявлена картина першої рунди Перших Краєвих Конкурсових Змагань драм-гуртків, як її бачить Інститут Народної Творчости.
Ця — покищо — уявлена картина тими днями в багатьох наших повітових центрах переміниться в дійсну дійсність.
Й.О. Горняткевич 