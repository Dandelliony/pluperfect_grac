Визначний композитор

21 виборча округа висунула кандидатуру товариша Барвінського Василя Олександровича, 1888 року народження, директора Музичного Інституту ім. М. Лисенка у Львові.
Товариш Барвінський один з найвизначніших народних композиторів Західної України. Своєю щоденною роботою він працював на користь трудящих. Все своє життя присвятив народній пісні.
На зборах трудової інтелігенції, що висувала кандидатуру товариша Барвінського, промовці підкреслювали своє довір'я до нього і дали йому наказ голосувати в Народних Зборах за об'єднання з країною добробуту і свободи — Радянською Державою.
— Я запевняю, — говорив товариш Барвінський, — що довір'я, яке поклали на мене трудящі, виправдаю. Якщо оберуть мене депутатом у Народні Збори, я голосуватиму за приєднання Західної України до УРСР. Я голосуватиму і за конфіскацію земель поміщиків, монастирів і крупних державних чиновників і передачу її справжнім господарям — селянам. Я голосуватиму за націоналізацію банків і великої промисловості.
Тепер, коли рідна героічна Червона Армія принесла нам свободу, ми хочемо щасливо жити, як живуть наші брати у країні соціалізму. Ми знаємо, що мудрий вождь народів геніальний Сталін подбає і про наш добробут і культуру. 