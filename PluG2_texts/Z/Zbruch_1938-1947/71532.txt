Пам'яті Нестора Нижанківського

Концерт у Літературно-мистецькому Клюбі
Львів, 5 жовтня.
На концерті в неділю, 4 жовтня ц. р., що відбувся в Літературно-мистецькому Клюбі, виконано з творів Нестора Нижанківського: фортепіянове тріо е-моль, фортепіянові твори: "Фуґу" на народну тему, "Малу Сюїту", "Інтермеццо" та сольоспіви "Жита", "Засумуй,трембіто", "Ти, любчику, за горою" і "Снишся мені". З пієтизмом виконали ці твори перед численно зібраною публикою відомі наші артисти: тріо пп. Савицький — Криштальський — Пшеничка, сольо фортепіянове — Р. Савицький, сольо сопранове — М. Сабат-Свірська та акомпаніямент — Е. Чапельська. Таким чином була влучно заступлена камерна, фортепіянова та сольоспівна ділянка творчости незабутнього Нестора. Вступне слово про Його житя і творчість, виголосив дир. Василь Барвінський.
Варто би познайомити наше громадянство та оркестровою спадщиною композитора. Бо хоч ці ділянки вимагають більшого виконавчого апарату, вони відкрили б нам — у новому розрізі — знову такі мистецькі світи, що їх у нікого, крім невіджалуваного Нестора Нижанківського, не знайдемо. З. Лисько.
Спілка Праці Українських Музик, яка є неначе продовженням передвоєнного "Союзу Українських Професійних Музик", вшанувала пам'ять свого першого голови, передвчасно помершого на чужині композитора, д-ра Нестора Нижанківського, концертом його творів Нижанківський — маркантна постать у галицькому музичному життю з багатьох оглядів. Це тип галицького музики нового покоління, що, інакше, як інші давніші композитори, від стіп до голови був озброєний справжнім мистецьким умінням і композиторською технікою, які при визначному таланті могли були його поставити в перші ряди разом з музичними майстрами інших націй Европи. Це виразно почало виявлятися вже підчас студій Нижанківського в пражській консерваторії, коли він — ще студентом — безоглядно перемагав у творчій конкуренції своїх шкільних товаришів, майбутніх західно-европейських композиторів. Нажаль, життя д-ра Нестора Нижанківського пішло пізніше досить тернистим шляхом так, що не дозволило йому вповні розвинути своїх мистецьких можливостей, а передвчасна смерть замкнула творчу книгу, далеко ще не записану його майстерним пером.
Спадщина Нижанківського скількістю невелика, але в ній виявив він досить виразно свою мистецьку індивідуальність. Нижанківський з кості та крови син Галицької Землі. Не зважаючи на свої фахові студії у Відні та Празі, він змістом залишився вірний добрим традиціям галицької музичної культури, а в вужчому значенні, я сказав би, він нав'язав до творчості свого батька, композитора Остапа Нижанківського. З усіх технічних проблемів, із скомплікованих гармонійних суголосів, зі штучного контрапунктичного плетіння у Нестора завжди пробивається на перший плян все таки мелодика, яка, розвиваючися широким руслом, доходить часто аж до природно-щирого патосу. Дуже добра фортепіянова фактура перетворює його акомпаніяменти у цілком рівнорядні партії і надає усім його фортепіяновим творам барвистости й блиску. "Галицькість" Нестора проявляється також у тому, що, впроваджуючи до своєї творчості українські народні елементи, він черпає майже виключно з галицького музичного фольклору, бо його він найкраще розуміє і найцікавіше опрацьовує.
Бувши у своїй творчості найбільше галицьким із усіх сучасних галицько-українських композиторів, Нестор Нижанківський одночасно боровся вперто й безкомпромісово проти деяких галицьких заскорузлих поглядів на музику і музик, і переживав через те чимало неприємностей. І коли сьогодні галицько-українська суспільність зробила в цьому напрямі великий крок наперед, — то чимала тут заслуга Нестора Нижанківського, як музичного діяча, організатора, журналіста й педагога. 