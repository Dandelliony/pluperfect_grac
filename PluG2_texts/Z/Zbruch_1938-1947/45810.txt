◦ ◦ ◦ ◦ ◦ ◦ ◦

Німецька промисловість на кінець 1940 року
БЕРЛІН, 27. (ТАРС). Газета "Данцігер Форпостен" вмістила статтю під заголовком: "Німецька промисловість напередодні нового року". "Вирішальним завданням німецької промисловості в 1940 р., — говориться в статті, — було виконання програми озброєнь. В зв'язку з цим німецька промисловість повинна була в першу чергу розв'язати проблеми залучення робочої сили, забезпечити підприємства необхідною сировиною і вишукати фінансові засоби.
В результаті призову в армію почала відчуватися нестача робочої сили. Щоб забезпечити підприємства необхідною робочою силою, було мобілізовано понад міліон чоловіків. В даному разі мова йде про юнаків, які весною 1940 року закінчили школи а також про пенсіонерів, які на час війни вернулись до своїх професій. Німецькі жінки також зайняли місця чоловіків. Крім жінок, залучених від початку війни у виробництво, на підприємствах будуть зайняті ще 200 тисяч жінок. Крім того, для надолуження нестачі в робочій силі були залучені іноземні робітники, а також військовополонені. У вересні 1940 року на промислових підприємствах було зайнято 400 тис. іноземних робітників і 200 тис. військовополонених. Багато фірм змогли розширити свої підприємства. Так, наприклад, фірма "Гещу" збудувала великий прокатний завод і, крім того, почала будувати нову доменну піч. Фірма "Клекнер" збудувала дві електропечі і нову коксову піч, почавши виготовляння ванадію. Фірма "Гуте Гоффнунгсхютте" розширила свої машинобудівні заводи. Щоб розвантажити німецькі заводи, частина замовлень була передана заводам окупованих областей. Спеціальні інспекції озброєння стежать за роботою підприємств окупованих областей і дбають про доцільне їх використання.
Не зважаючи на блокаду, продовжує газета, все ж удалось забезпечити підприємства сировиною. Поруч з одержанням вугілля з східних районів верхньої Сілезії і залізних руд з Лотарінгії, сировинна база була розширена також завдяки збудуванню нових заводів, передбачених 4-річним планом.
Крім того, вказує газета, сировина у більших кількостях, ніж перед війною, доставляється в Німеччину з Радянського Союзу, з Далекого Сходу, з Близького Сходу і з країн континенту. В першу чергу слід відмітити поставки нафти з Румунії і з Росії, залізної руди з Швеції, бавовни з Росії, целюлози з Скандінавії, бокситів з Італії і Південно-східної Європи".
За словами газети, в останні роки в Лотарінгії видобувалось 15 млн. тони залізної руди. Німецькі спеціалісти вважають, що видобуток руди може бути значно збільшений. О 1938 році на території Німеччини без західних областей було видобуто 233,6 млн. тонн кам'яного вугілля і, крім того, 200 млн. тонн бурого вугілля.
Спинившись на питанні про фінансування промисловості, "Данцігер Форпостен" наприкінці пише, що тільки з січня по жовтень 1940 року було розміщено промислових позик на загальну суму в 835 млн. марок. Крім того, були випущені нові акції на суму в 641 млн. марок.
Італьянське зведення
РИМ, 29. (ТАРС). Агентство Стефані передає зведення Італійського командування: в прикордонній зоні Кіренаіки, в районі Бардії, посилені дії артилерії і патрулів. В результаті дій наших моторизованих частин знищено кілька броневиків противника.
На грецькому фронті відбувалися операції місцевого характеру. Діями нашої артилерії були розігнані сили противника. Повітряні загони зробили нальоти на важливі бази постачання противника в Середземному морі.
У Східній Африці, на кордоні з Суданом, дії артилерії і кавалерійських патрулів. Одне з'єднання італьянських винищувачів провело успішну операцію, обстрілявши з кулеметів моторизовані колони противника на марші. В бою з 5 літаками італьянським літакам вдалося збити 4 ворожих літаки. Літаки противника бомбардували населені пункти в Абіссінії, не заподіявши пошкоджень. Один з наших літаків не повернувся на базу.
Війна на морі
НЬЮ-ЙОРК, 29. (ТАРС). Агентство Юнайтед Пресс передає повідомлення англійської газети "Норт Чайна Дейлі Ньюс", яка виходить у Шанхаї, про те, що німецькі рейдери відправляють усіх полонених моряків на німецький воєнний корабель "Шарнхорст", який з початку війни переховується в японському порту Кобе. Німецька призова команда, яка обслужує захоплений норвежський танкер "Олав Якоб", мала намір передати перебуваючий на ньому норвежський екіпаж потопленого пароплава "Таллейранд" на "Шарнхорст", але в наслідок протесту норвежських представників він був переданий на канадський пароплав "Емпресс оф Ейша", який направлявся в Сінгапур.
Агентство Ассошіейтед Пресс повідомляє, що за останній час німецькі рейдери потопили в Індійському океані 20 норвежських і кілька англійських суден.
В Афінах офіціально оголошено, що грецький підводний човен потопив у Адріатичному морі 3 італьянських пароплави, загальною тоннажністю принаймні в 26 тисяч тонн.
Підводний човен невідомої національності безуспішно атакував пароплав, що вийшов з Пунта Дельгада (Азорські острови) під панамським флагом. Пароплав повернувся в порт.
Спростування грецького телеграфного агентства
АФІНИ, 29. (ТАРС). Грецьке телеграфне агентство повідомляє: "одна угорська газета твердила, що грецькі війська в Албанії знаходяться під командуванням англійського генерала. Ми уповноважені спростувати це повідомлення. Всі з'єднання грецької армії знаходяться під командуванням тільки грецьких офіцерів і генералів".
Комісаріат воєнного господарства в Італьянській Східній Африці
БЕРЛІН, 29. (ТАРС). Німецьке інформаційне бюро передає з Рима, що за розпорядженням віце-короля в Італьянській Східній Африці створений вищий комісаріат воєнного господарства. Цей орган відатиме продовольчим постачанням, а також розподілом сировини і товарів між армією і цивільним населенням. Усі підприємства, що мають значення у воєнному господарстві, будуть підпорядковані контролеві цього комісаріату. Верховним комісаром призначений сенатор Гаспаріні.
Заява Хірануми
ТОКІО, 29. (ТАРС). Як повідомляє агентство Домей Цусін, міністр внутрішніх справ Японії барон Хіранума дав інтерв'ю представникам преси. Зробивши попередження з приводу неправильного розуміння "руху за створення нової структури" в Японії, Хіранума заявив, що реформи, які проводяться в країні, "не обов'язково означають зруйнування старого і створення нового". "Реформа, — сказав Хіранума, — лише поліпшує існуючі нині умови". Твердячи, що національна політика Японії "споконвіку ніколи не змінювалась", Хіранума заявив, що не можна допустити, однак, щоб вона вкрилася "пилом". Лібералізм, підкреслив він, є "пилом", який треба зчищати. Національна політика, сказав наприкінці Хіранума, завжди визначатиметься кабінетом при підтримці "асоціації допомоги тронові", яка буде "центром духовного руху". 