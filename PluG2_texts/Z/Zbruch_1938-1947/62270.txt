Українці в адміністративній праці

У Львові, Тернополі і в Станиславові відкрито минулого понеділка — як про це ми вже повідомляли — другий курс для вишколу керівних адміністративних працівників, як посадників, волосних старшин та міських і волосних секретарів. В курсі бере участь 365 курсантів. Тому півтора місяця відбувся вже такий перший курс, що дав 245 вишколених адміністративних працівників. Намічений є вже третій такий курс, що теж дасть адміністрації кількасот вишколених адміністративних працівників.
Коли справі згаданих курсів присвячуємо більше уваги, то робимо це длятого, щоб підкреслити велику вагу зразкового наладнання адміністративного апарату, зокрема в часі війни. Вистане пригадати собі адміністративні справи за большевицького наїзду, щоб зрозуміти, як не повинна виглядати краєва адміністрація. І саме вищезгадані курси є подумані з тією метою, щоб адміністрація нашого краю, через який впродовж дуже короткого часу перекотилося стільки лихоліть, ставала з кожним місяцем справніша, досконаліша, зразковіша, щоб на відповідному місці була поставлена відповідна людина, яка за справи, що ними керує, могла б взяти на себе повну відповідальність.
Українці були завжди добрими адміністративними працівниками, чи то за давніх австрійських часів, чи пізніше за польської влади. Але від часу остаточного вирішення Антантою політично-правного становища цього краю, число українських працівників на адміністративних становищах з кожним роком меншала. Старші українські працівники вимирали, а дістатись нашій молоді на працю в адміністрації ставало з кожним роком щораз важче, а останніми літами перед 1 вересня 1939 року взагалі майже неможливо. Тому й не диво, що в нас тепер так мало рутинованих адміністративних працівників. А здається, що нікому не треба аж доказувати, що в житті кожного народу адміністративні працівники є таким же важливим складовим елементом, як лікарі, інженери, вчителі, ремісники та інші. Тому й вищезгадані адміністративні курси, що відбуваються тепер у трьох галицьких містах, є дійсно, якщо йде про українців, особливою подією, а як брати під увагу майбутнє, то й історичною, бо саме вони дадуть нам змогу виховати та вишколити саме ті необхідні сили, яких в нас такий великий брак. Не забуваймо теж того факту, що оце вперше мають українці змогу взяти численніше участь у того роду курсах. Гадаємо, що всі ми це якслід зрозуміємо і використаємо цю гарну нагоду повністю.
Але ці курси у своїх наслідках матимуть ще й глибше значення. Вони не тільки виховають сотки добрих українських адміністративних працівників, а тим самим дадуть їм змогу основно познайомитися з проблемами адміністрації, але вони в дальшому причиняться до ще більшого затіснення німецько-української дружби та співпраці, а вона буде тим сильніша, бо буде викована в горнилі щоденних менших чи більших труднощів, що їх прийдеться день-у-день розв'язувати німецьким і українським адміністративним працівникам для спільного добра нашого краю. А відомо, що найсильніша та найтриваліша дружба — це та, що викута у спільній боротьбі проти спільних труднощів, чи ворогів.
Сміливо висловлюємо теж свою віру і в тому, що українці-абсольвенти вищезгаданих адміністративних курсів виконають у пізнішій своїй адміністративній практиці те завдання і сповнять ті надії, що на них покладає влада, що вони своєю працею не тільки не порушать традиційно-доброї репутації українського адміністративного працівника, але навпаки, скріплять її та помножать. 