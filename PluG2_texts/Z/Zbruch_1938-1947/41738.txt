Оголошення. — Пам'яті великого художника українського народу

Львівська державна картинна галерея
відкрита щоденно, крім понеділків, від 10 до 16 год. 30 хвилин.
Відділ українського мистецтва — вул. Мохнацького, 42, тел. №282-49.
Відділ західно-европ. мистецтва XV—XVIII ст. — вул. Оссолінських, 3, тел. №223-86 і XIX—XX ст. — вул. Дідушицьких, 1, тел. №278-66.
Ціни на квитки
для екскурсантів — 20 коп.,
для індивідуальних відвідувачів — 50 коп.,
абонементи для екскурсантів для 3-х відділів — 10 коп.,
для індивідуальних відвідувачів — 1 крб.
У відділі українського мистецтва (Мохнацького, 42) відкрита з 17/ІХ виставка народного українського мистецтва. Пам'яті великого художника українського народу
З глибоким сумом ми довідалися про смерть великого українського художника-артиста Панаса Карповича Саксаганського. В тяжкі роки царського самодержавства, розгулу реакції і національного гноблення він, разом з корифеями української сцени: Заньковецькою і Садовським чесно й самовіддано боровся за культуру українського народу.
Основоположник народного реалістичного мистецтва, Панас Карпович об'єднав навколо себе кращих представників народного театру. З його іменем зв'язані найяскравіші сторінки розвитку українського театрального мистецтва. Багато провідних артистів українського радянського театру з гордістю називають себе учнями Панаса Карповича Саксаганського.
Він одним з перших став на бік перемігшого робітничого класу, віддав народові свій величезний талант артиста, свій полум'яний патріотизм радянського громадянина. Його заслуги справедливо оцінили партія і уряд. Панас Карпович Саксаганський — народний артист СРСР, нагороджений орденом Трудового червоного прапора, — є символом чесного, самовідданого і безкорисливого служіння народові.
В хвилюючі, радісні дні славетної річниці визволення Західної України і Західної Білорусії спід ярма польських панів, колектив Львівського державного драматичного театру ім. Лесі Українки схиляє свої голови перед прахом геніального артиста українського театру і глибоко сумує, що його немає серед нас, що він не може разом з нами поділити нашу радість визволення і радість творчої праці на благо соціалістичної вітчизни.
Алексєєв — директор театру. Стадник  — художній керівник театру.
Артисти: Володимир Блавацький, Іван Рубчак, Ганна Совачова, Софія Стадникова, Леся Кривіцька, Петро Сорока, Борис Балабан, Леонід Боровик, Ярослав Геляс, Олександр Яковлів, Богдан Паздрій, Віра Левицька. Його образ вічно житиме в наших серцях
Письменники Львова з великим сумом у серці схиляють свої голови над труною видатного корифея українського театру, борця за розквіт українського народного театрального мистецтва, щирого вчителя і друга трудової інтелігенції — Панаса Карповича Саксаганського.
Палкий і невтомний у роботі, завжди переконаний у справедливих історичних прагненнях українського народу, Саксаганський протягом багатьох славних десятиріч своєї діяльності із сцени боровся за правду, за свободу трудящих. Створений ним український театр показав усьому світові, які невичерпні багатства має українське мистецтво.
В свій час Саксаганський бував з своїм театром у Галичині, показуючи народові мистецькі надбання талановитих артистів, зміцнюючи культурні зв’язки Галичини і Наддніпрянщини, допомагаючи західним українцям вище підносити прапор боротьби за волю і розквіт народного мистецтва. Ми знаємо його — щирого і працьовитого, палкого натхненника культурного розвитку українського народу.
Ми разом з усім українським народом сумуємо з приводу великої втрати. Образ Панаса Карповича вічно житиме в наших серцях.
Від письменників Львова: Академік В. Г. Щурат, Ол. Десняк, Петро Карманський, Ірина Вільде, Іван Керницький, Василь Ткачук, Ярослав Цурковський, Рахіль Корн, Ян Бжоза. 