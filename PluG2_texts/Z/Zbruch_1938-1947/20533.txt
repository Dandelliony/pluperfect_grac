Високі дивіденди німецьких підприємств. — Театр ім. Котляревського у Львові.

Високі дивіденди німецьких підприємств. З оголошуваних річних звітів німецьких торговельно-промисловнх підприємств можна побачити, що дивіденди, признавані уділовцям і акціонарам таки досить високі. І так Комерцбанк, Вікілєр-Кіппер Браверай і Машіненфабрік Еслінґен дають 6% дивіденду, Дойтше Телєфон унд кабель Індустрі і Віртемберґіше Баумволлє 7%, а Саксіше Емалір унд Станцверке і Ґезер Браверай аж 8% дивіденду. В цих границях дає дивіденду більшість німецьких підприємств, що зовсім не вказує на заломання господарства Третьої Німеччини. Додати можна, що стопа відсоткова за звичайні вклади у Німеччині 4%. Порівнюючи німецькі відносини з нашими можна ствердити, що при всій своїй молодости і наше торговельно-промислове господарство переходить час конюнктури і розвою. Щоб не бути голословними, подаємо, що число наших підприємств, які дають високі дивіденди, у скорому темпі зростає. Нпр. Пром-банк за уділи виплачує цього року 6% дивіденду; як зачуваємо дивіденду виплатить також Центробанк і новооснована наша залізофабрика "Сталь" у Винниках. Тому в інтересі наших дрібних капіталістів є вложувати свої капітали в наші торговельно-промислові підприємства і так не лиш збільшувати їх дохідність, але також причинитися до зросту нашого національного господарства.
Театр ім. Котляревського у Львові. В днях 1./4. н. м. відвідає Львів наш репрезентаційний театр ім. Котляревського. Тому, що маґістрат не хоче піднаймити українському театрові салю Народнього Дому, вистави відбудуться у великій салі "Театру Новостей" (Колісей), вул. Соняшна, 23. В понеділок год. 20 (8 веч.) театр поставить "Царицю Грузії" Сумбатова, історичну пєсу з часів визвольних змагань грузинів, у вівторок, год. 20, романтичну оперету, повну чаруючих народніх румунських мельодій "Циганське Кохання". Обидві пєси зрежисерував В. Блавацький. Нові декорації і костюми проєктував Л. Боровик. Білєти вже продає "Союзний Базар". Щоб уникнути такого натовпу, як підчас попереднього гостювання театру ім. Котляревського у Львові, адміністрація театру просить раніше закупувати білєти. 