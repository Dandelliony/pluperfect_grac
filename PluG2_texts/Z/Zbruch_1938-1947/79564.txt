Вистава української преси Галичини 1848-1943 рр.

Ця вистава, що її відкриття відбулося в четвер, 29 квітня ц. р., в залях Картинної галерії у Львові, вул. Поштова (Оссолінських) 3, І. поверх, це перша вистава, на якій показана вся українська національна преса Галичини 1848—1943 рр. (усіх експонатів 1450).
Перша преса на українській території з'явилася значно раніше, а саме 170 років тому (1773 р.) появлялися у Львові "Звідомлення", що їх видавав, мабуть на французькій мові, друкар Антін Піллєр. До наших часів не врятувався ніодин примірник тої газети. Три роки пізніше появлялася у Львові "Gazette de Leopol", якої річник (число 1—51) з 1776 р. в єдиному примірнику є в Бібліотеці Оссолінських. Ця газета — перша знана періодична газета не тільки у Львові, але на всій українській території. Тут пізніше зачав появлятися між ін. теж "Dziennik patriotycznych polityków" (1792—93, 1794—96 рр.). що був першим щоденником (від квітня 1794 р.) у Львові та в усій Україні. — Про цю першу пресу у Львові та в Україні, що хронологічно випередила українську національну пресу, зовсім принагідно згадую, як про первопочини преси на українській території. Хоч вона появлялася на різних мовах: французькій, німецькій, польській — вона територіяльно українська. Крім того багато в ній вістей з українського життя у Львові, Галичині, Україні, між ін. із життя української Церкви в Галичині. Далі, перший наш щоденник редагував (хоч на польській мові) українець, знаний о. Михайло Гарасевич…
Цієї однак преси з 2-ої половини XVIII-го та першої половини XIX. вв. на нашій виставі нема. Комісія, що влаштувала цю виставу, прийняла на увагу тільки українську національну пресу Галичини від 1848-го р.
Ця преса ХІХ-го в. (1848-1900) розміщена в двох перших залях і налічує 183 експонати. Маємо тут першу українську національну пресу Галичини: політичну, літературну, наукову, релігійну, жіночу, гумористичну, дитячу, учительську, селянську, що в XlX-му в. появлялася у Львові та в інших Галицьких містах (Коломия, Станиславів, Стрий, Перемишль, Бережани, Тернопіль, Ярослав та Жовква). — В другій залі, що в ній кінчаємо оглядати пресу XIX-го в., в окремій габлоті розміщені видання про українську пресу, а саме бібліографія та писання про неї (напр. праці заслуженого дослідника Галицької преси пок. Івана Кревецького (†1940).
У третій залі розташована політична преса XX-го стол., що появлялася у Львові. Тут на 8 столах розложені всі назви львівських політичних щоденників та тижневиків (177 експонатів) від 1901 до 1939 рр. На окремому столі є різні цікаві числа щоденника "Діло", що появлявся найдовше (до 1939 р.).
В четвертій залі розміщена вся інша преса в Галичині 1901—1939 та 1939-41. рр. На двох столах маємо політичну пресу, що появлялася на провінції в різних місцевостях, з яких найбільше видавали газети Коломия, Перемишль, Станиславів, Тернопіль. Далі на окремих столах розміщені політичні місячники, опісля преса: релігійна (тут замітний Жовківськнй "Місіонар", що його видають увесь час тамошні оо. Василіяни), загальноосвітня, літературна, музична, театральна, мистецька, гумористична, історично-наукова (тут між ін. звертають на себе увагу довголітні "Записки Наукового Т-ва ім. Шевченка", "Записки Чина св. Василія Великого"), жіноча преса 1918—1919 рр., видавана у Львові, Станиславові, Коломиї, Тернополі та інших містах у Галичині за часів української держави. На трьох столах видніє преса дитяча, для сільської та середньо-шкільної молоді, руханкова, спортова, пластова, краєзнавча та студентська преса. В окремих габлотах приміщена дуже цікава й невідома нашому загалові рукописна преса: для середньо-шкільної молоді, пластова, стрілецька та підпольна. Ця остання з 1920 та 1930-иХ рр. Окремі столи займає преса сільсько-господарська з "Сільським Господарем" на чолі, економічна, торговельна, купецька, кооперативна, промислова, різнофахова, учительська, технічна, фотографічна. На останньому столі в цій кімнаті є преса (українською мовою), видавана в різних місцевостях у Галичині 1939—1941 рр.
В п’ятій залі, в 7-ох великих габлотах, розміщена преса, видавана в Галичині 1940 та 1941—1943 рр., а саме політична преса, що появлялася в різних галицьких місцевостях 1941—42 рр., далі сучасні щоденники та тижневики, релігійна преса та різні часописи і журнали що появилися та появляються 1940—43 рр.
На стінах розміщені графіками роботи м-ра Степана Білецького. На них подана цікава статистика всієї української преси в Галичині. Крім цих статистичних графіконів, маємо теж цінну карту (мапу) Галичини, на якій зазначені всі місцевості, де появлялася українська преса за часів австрійських, українських, польських, большевицьких та німецьких.
У двох окремих кімнатах розложені експонати та видання Українського В-ва (Краків—Львів) та фірми "Атляс".
Українське громадянство м. Львова та й з провінції, особливо ж шкільна молодь, скористають з цеї цінної культурної вистави нашої преси дуже багато.
Вистава щоденно відкрита від год. 10 ранку до 5 попол. в залях Картинної галерії, вул. Поштова (Оссолінських) 3, І поверх.
Р. Лукань ЧСВВ. 