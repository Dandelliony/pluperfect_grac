Український Національний Музей у Львові

Мистецтво допомогає нам нав'язати зв'язок з духовістю минулого
Львів, 14 березня.
Зав'язком сьогоднішнього Українського Національного Музею був оснований у 1905 р. Митрополитом А. гр. Шептицьким. Церковний Музей, що у 1909 р. за згодою основника перетворився у Національний. Завданням цього Музею було збирати старовину, що свідчила б про духову культуру нашого народу у ході століть. Збірки зберігаються у власному приміщенні Музею при вул. Мохнацького. У 1912 р. всі залі були вщерть виповнені експонатами так, що за кілька років до війни прийшлося його розбудовувати. Ця розбудова ще по сьогоднішній день незавершена.
Національний Музей має такі відділи: 1) старе мистецтво від XI-XIII вв. з розкопів та образотворче мистецтво XIV-XVIII вв..; 2) новітнє українське мистецтво ХІХ-ХХ вв., 3) народне мистецтво (примітив); 4) відділ українського рукопису від ХІІ-XVIII вв., в тому багато мініятюр; 5) архівний відділ, де багато козацьких грамот: 6) відділ стародруків, що має багато дереворитів; 7) підручна бібліотека з історії мистецтва з окремим відділом візантиніки; 8) книгозбірня для виставових цілей та обсліду духової культури. Ці збірки дають картину українського образотворчого мистецтва від найдавніших часів по сьогоднішній день, при чому головний натиск покладено на іконопис. Збірки — здебільша культурний дорібок духового життя Галичини. Усіх збірок по сьогодні Музей нараховує коло 80.000. Збірки походять з дарів, закупів і обміну.
Важкі часи пережив Музей за большевицької окупації. Його збіркам грозило розпилення, бо большевики почали нагінку на надбання іконописного характеру, мовляв — іконоборство пішло так далеко, що Богородчанський іконостас наказали большевики сховати у недоступне місце, а найкращий відділ іконопису закрито для відвідувачів. Большевицька влада підтягала працівників Музею "на вищий ідейно-політичний рівень". Музеєві прийшлося вести тяжку боротьбу за своє існування, бо грозило йому повне розбиття. Фундатор і управа робили заходи, щоб зберегти його у первісній формі, щоб запевнити йому самостійне існування як музею українського мистецтва й культури. Важко було теж перевести конечний ремонт, викінчити добудову та зберегти тим робом збірки перед знищенням.
У найбільш загрозливому положенні знайшовся Музей з хвилиною, коли у березні 1941 р. звільнено його директора І. Свєнціцького, а на його місце поставлено викладача технічної школи, який зразу взявся за механічне розбирання збірок української старовини. Доручивши цю роботу гурткові людей, що не вміли навіть добре по українськи читати. Вислід був такий, що добре упорядковані колись збірки поперевертано так, що запанував жалюгідний стан, 20.000 книжок бібліотеки основно перемішано, а 2000 предметів мистецтва лежало всуміш.
Не зважаючи на це тяжке положення, праця в Музею йшла далі. Управа доповнила його збірки, головно новітнього українського мистецтва (малюнки, рисунки, графіка). Не переривав Музей теж своєї наукової праці, що велася в трьох площинах: науково-аналітичного опису, монографічного вивчення стилевих проблем і загальної характеристики окремих груп мистецтва.
Сьогодні жде управу Музею та його працівників важке завдання. Перш усього треба привести до порядку цей хаос, який запанував тут за большевиків. Деякі предмети вже впорядковано, інші можна буде впорядкувати щойно з весною. Слід вилучити теж зі збірок те, що належить Етнографічному Музеєві (напр. предмети людового побуту). Перша стадія праці мусить бути присвячена на те, щоб усунути жалюгідні наслідки большевицької господарки. Дальшим етапом праці управи Музею буде викінчення добудованих приміщень та збереження збірок перед знищенням. Згодом приступить управа теж до поповнення своїх збірок новими надбаннями, головно картинами і скульптурами з зимової виставки Спілки Українських Образотворчих Мистців та картинами Труша й Устіяновича. Збірки треба поповнити так, щоб вони давали поважний образ українського мистецтва ХІХ-ХХ вв. Намічується теж видання Літопису Національного Музею за 1939-41 рр. з науковими працями його співробітників. Національний Музей ставить собі тепер метою в побудові своїх виставок дати ретроспективний галерійний показ українського образотворчого мистецтва від найдавніших часів по сьогоднішній день.
Національний Музей у ході років сповнив важне завдання. На його виставках вчилися сотні нашої молоді пізнавати ступні культурного розвитку нашої нації. Він є посередником між нашим сучасним і минулим, а зібране й показане у ньому багатство й різнородність нашої мистецької культури всіх часів учить нас шукати за мистецькими вартостями та побуджує до нової творчости. Мистецтво, як література й наука, допомагає нам нав’язати з духовістю минулого та на його традиції творити нові вартості.
(тп). 