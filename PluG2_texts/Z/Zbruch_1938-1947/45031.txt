◦ ◦ ◦ ◦ ◦ ◦ ◦

Заява радянського повпреда в Токіо
ТОКІО, 4. (ТАРС). 1 грудня ц. р. віце-міністр закордонних справ Японії п. Охасі зробив повпреду СРСР т. Сметаніну з приводу угоди, укладеної в Нанкіні між Японією і Ван Цзін-Веєм, заяву, в якій зазначив, що ст. 3 цієї угоди про боротьбу з комунізмом ніяк не направлена проти СРСР і що згадана вище стаття виходить з суто внутрішніх умов і незалежно від цього немає ніякого впливу на бажання Японії урегулювати свої відносини з СРСР.
4 грудня ц. р. повпред СРСР в Японії т. Сметанін відвідав п. Охасі і зробив йому від імені Радянського уряду заяву такого змісту:
Радянський уряд приймає до відому заяву японського уряду про те, що стаття 3 угоди, укладеної між Японією і Ван Цзін-Веєм ніяк не направлена проти СРСР і що вона не буде мати впливу на бажання Японії урегулювати свої відносини з СРСР.
З свого боку Радянський уряд вважає необхідним заявити, що політика Радянського уряду по відношенню до Китая залишається без змін. 