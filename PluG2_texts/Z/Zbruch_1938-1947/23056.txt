◦ ◦ ◦ ◦ ◦ ◦ ◦ ◦ ◦ ◦

Кара за проповідь на Янівськім цвинтарі у Львові. Городське староство покарало 31. м. м. о. д-ра Івана Гриньоха гривною 2.000 зол. зі заміною на випадок нестягальности на 2 місяці арешту за те, що першого дня Зелених Свят виголосив на Янівському цвинтарі підчас панахиди на стрілецьких могилах проповідь, в якій городське староство добачило знамена підбурювання та демонстраційного виявлювання нехіті до польської держави. О. д-р Гриньох відкликався від старостинського рішення до окружного суду.
Спільний вимір кари. При кінці 1937 р. і з початком 1938 р. відбулися дві розправи перед судом присяглих проти б. підстаршини УГА Михайла Хомяка з Милованя за вбивство мясара Лінтнера і родини Міхонських підчас польсько-українських боїв у Львові в листопаді 1918 р. Тоді суд засудив М. Хомяка за вбивство мясара Лінтнера на 15 років вязниці, а за вбивство родини Міхонських на досмертну вязницю. Одначе Найвищий Суд у Варшаві зменшив йому кару досмертної вязниці на 15 років. У вівторок 30. ц. м. окружний суд у Львові вимірив засудженому М. Хомякові спільну кару на 15 років вязниці.
Львівська хроніка. З бюра Хліборобської Палати при вул. Коперника вкрали злодії машину до писання вартости 1.100 зол. — З маґазину спедиційної фірми "Краковія" при вул. Янівській ч. 60 злодії вкрали білля на шкоду М. Біндера — вартости 527 зол. — Я. Вєльоховська повідомила поліцію, що у вівторок 30. травня ц. р. вийшла з хати її 24-літня служниця Г. Оркішевська, залишаючи карточку, що скінчить самогубством. За нею шукає поліція. — До поліції зголосилася пані А. Е., оповідаючи, що минулого понеділка пізнала принагідно на вулиці невідомого мужчину, який представився їй як Д. Б. З ним пішла на прохід, що закінчився крадіжю 42 зол. з її кишені.
Краєва хроніка. На польсько-румунськім кордоні румунська митна сторожа застрілила пачкаря Івана Никифорюка, який вертався з трьома своїми товаришами з Румунії до Польщі. Його товариші встигли втекти. — В Мокротині пов. Жовква поліція застрілила вязня Станислава Скібу з Райського повіту, який втік з вязниці зі своїм товаришем і не хотів затриматися на поклик поліції. Скібу засудив суд на 7 років вязниці за вбивство. Другого вязня, засудженого на 2 і пів року вязниці, вдалося поліції зловити.
Катастрофальна недостача палива в Совітах. У багатьох місцевостях СССР відчувають катастрофальну недостачу палива, головно бензини і нафти. Головною причиною недостачі палива є зле зорґанізований транспорт, бо в нафтових басейнах СССР є велитенські запаси нафтової ропи, але нема відповідного числа цистерн на перевіз нафти і бензини. До того багато залізничих шляхів "закоркували" військові транспорти. Тому совітський уряд затвердив в останньому часі плян розбудови залізничого табору і водних цистерн до перевозу нафти і бензини та призначив великі кредити на будову цистерн літаків, що їх має тепер СССР коло 50. Цистернами-літаками перевозять головно паливо для війська. 