◦ ◦ ◦ ◦ ◦ ◦ ◦ ◦ ◦ ◦

Польська архидієцезія у Львові має тепер 28 деканатів, 1,079.000 вірних, 412 парохій, 390 парохів, 156 вікаріїв, 487 світських священиків, 79 черців, які займаються душпастирством, 9 ґреміяльних каноніків, 9 почесних каноніків, 135 питомців у духовній семинарії, 8 звичайних професорів теольоґії, 4 надзвичайних, 6 доцентів, 1 суплєнта та 2 асистентів. Слід згадати, що єпископ-помічник Базяк заявив недавно, що у львівській архидієцезії римо-католицького обряду створять нові деканати.
Дальша акція відновлення камяниць. Городське староство у Львові почало вже висилати візвання власникам камяниць, щоби відновлювати камяниці. Староство вислало вже 105 візвань у справі заміни поодиноких антен на збірні антени, 22 візвання у справі віднови фасад камяниць, 5 візвань у справі бетонування подвіря, 12 візвань у справі нових огорож і 24 санітарних візвань. Дальшою акцією займається поліція під управою старости д-ра Клімова.
Почта підчас свят. Дня 8-го квітня (Велика Субота) почта урядуватиме для публики до год. 16-ої. На Великдень (9-го квітня) почта зовсім не буде працювати. На другий день свят (понеділок 10-го квітня) почта працюватиме, як у кожне свято, тобто від год. 9—11 та одноразово доручатимуть усі почтові посилки. На третій день наших свят почта урядуватиме нормально, як у звичайний будень. Урядові години в телєґрафі і телєфоні підчас свят незмінені.
Населення Туреччини. Турецькі статистичні дані виказують, що Туреччина має тепер 17,629.214 мешканців, значить на 1.671.196 мешканців більше, як у 1935. р. і 4,280.944 осіб більше, як у 1913. р. На основі статистики в Туреччині є 9,121.539 жінок і 8.707.675 мужчин.
Новий рекорд швидкости устійнив німецький летун Ганс фон Дітерлє на мисливськім літаку типу Гайнкель коло Оранієнбурґа, на північ від Берліна, осягнувши швидкість 746.6 км. на годину. Дотеперішній рекорд швидкости належав до Італії, що його устійнив був італійський летун Анджельо в 1934. р., який осягнув швидкість 709,209 км. на годину. 