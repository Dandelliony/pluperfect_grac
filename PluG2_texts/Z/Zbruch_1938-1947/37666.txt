Трудящі на курортах. — Підготовка керівників гуртків художньої самодіяльності

Трудящі на курортах
Недалеко від Карпатських гір у мальовничій місцевості розташований курорт Моршин. Клімат його нагадує південне побережжя Криму з гірським свіжим повітрям. Навколо курорту розкинулись розкішні шпилькові ліси. З гір витікають природні джерела, які використовуються для лікування шлунку і серця. Поряд з корисними гірськими водами в Моршині багато лікувальної грязі. Останнім часом тут обладнано водогрязелікарню і електросвітолікарню.
Багато років Моршин використовували шляхтичі, приїжджаючи на води з усіх кінців панської Польщі. Вони влаштовували розпустні оргії, п'янки, грали в карти. Сюди приїжджали на забави правителі польської держави, зокрема Бек, Квятковський і інші. Вся ця зграя розтринькувала народні гроші, які "вогнем і мечем" награбовувала у трудящих.
Тепер в Моршині відпочивають трудящі. В тих кімнатах, де жили пани, тепер живуть понад 300 чоловік. Серед них пенсіонерка — Векслєр, робітник нафтопромислів — Н. Сагакалов, санітарний лікар — О. Садовська, токар Львівського депо — Л. Дублец, залізничник — Сподар і інші робітники, селяни, службовці і трудова інтелігенція.
Весело провадять відпочинок трудящі в цьому мальовничому куточку Підкарпаття. В чудових парках щовечора влаштовується гуляння, демонструються найновіші радянські фільми. Удень вони грають в теніс, волейбол, читають газети або йдуть на екскурсію в гори.
В санаторії Моршина багато великих 4-поверхових будинків. Вони комфортабельно обладнані. Є 30 досвідчених лікарів-консультантів на чолі з відомим вченим, професором Венгерком.
Особливою пошаною і авторитетом серед відпочиваючих користується медична сестра Ася Котляр. Вона тут наймолодша, але в житті бачила дуже багато і своїми оповіданнями буквально захоплює слухачів.
— На протязі всього часу мого перебування на фронті боротьби з білофінами, — розповідає Ася, я жодного разу не розгубилась і не злякалась підлих прийомів маннергеймівських бандитів. Завжди на передових лініях, під градом куль я подавала медичну допомогу бійцям.
Серед нагороджених за доблесть і відвагу в боротьбі з білофінами записане її прізвище. Ася одержала орден Червоного Прапора.
Такий склад медичних працівників Моршина. Всі вони, не покладаючи рук, охороняють здоров'я трудящих.
В цьому році в Моршині проведуть свій відпочинок понад 7 тисяч трудящих. Держава відпустила для впорядкування курорту 1,300.000 карбованців.
Ів. Дон. Підготовка керівників гуртків художньої самодіяльності
Львівський обласний Будинок народної творчості, розгорнув діяльну роботу по підготовці керівників для гуртків художньої самодіяльності. Проведена в березні цього року міська олімпіада показала, що окремі самодіяльні колективи потребують серйозної допомоги. Враховуючи це, Будинок народної творчості організовує 10-денний семінар для 30 художніх керівників хореографічних гуртків. В програмі семінару — методичні лекції, відвідування вистав Київського театру опери і балету та зустрічі з артистами.
15 червня відкриваються двохмісячні курси керівників драматичних гуртків, які розраховані на 65 чоловік, що приїжджають з Львівської, Тарнопольської, Волинської та Луцької областей. Керувати курсами запрошено кращих викладачів, артистів Львівських театрів.
Протягом 1940 року передбачено підготовити 190 кваліфікованих керівників для гуртків художньої самодіяльності. 