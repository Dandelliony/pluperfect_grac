Обов'язкова постанова №18 міської Ради м. Львова

від 2 жовтня 1940 року про економію споживання електроенергії
Заходами радянської влади по м. Львову значно збільшено промисловість, поширено сітку культурносоціальних закладів, а також здешевлено (майже в три рази) оплату за електроенергію, все це позначилось на різкому збільшенні споживання електроенергії — в порівнянні з споживанням за часів панської Польщі, більше як у два рази. Такий попит на електроенергію Львівська електростанція тепер не може задовольнити. З метою економії споживання електроенергії, особливо на час осінньо-зимового максимуму, Львівська міська Рада постановляє:
1. Зобов'язати керівників усіх підприємств, установ і організацій м. Львова скоротити споживання електроенергії на підприємствах, в установах і організаціях, не менше як на 30 процентів проти кількості енергії, що було витрачено ними у вересні 1940 року (за винятком моторної електроенергії, яка регулюється окремою постановою).
2. Зобов'язати керівників усіх державних і кооперативних торговельних організацій, а також приватних торгівців скоротити споживання електроенергії на освітлення вітрин на 35 процентів в порівнянні з вереснем місяцем, та крім цього провести такі додаткові заходи:
В усіх магазинах по закінченні торгівлі повністю гасити світло, залишаючи лише чергове освітлення (не більше 16 ватт на 100 квадратних метрів площі торгового залу). Максимальне освітлення кожної вітрини магазину не повинно перебільшувати 100 ватт, а по закінченню торгівлі залишати у вітрині чергову лампочку не більше 25 ватт на вітрину.
3. Заборонити організацію світлових реклам і освітлення нових вітрин без погодження в кожному окремому випадкові з дирекцією електросітки.
4. Встановити споживання електроенергії для освітлення в державних підприємствах, установах і організаціях пересічно на одну кімнату не більше як одну лампочку в 60 ватт, а в приватних квартирах не більше однієї лампочки в 50 ватт.
5. Заборонити цілком споживання електроенергії на опалення електричних печей, а в години найбільшого напруження (від 6 год. вечера до 10,30 год. вечера) цілком заборонити споживання електроенергії для електричних кухонь, електричних утюгів і ін.
6. За невиконання цієї обов'язкової постанови на винних накладається адміністративне стягнення. В перший раз — попередження, а в послідуючі випадки порушення штраф до 100 карбованців або до 30 днів примусової праці.
7. Подання оскарження в трьохденний термін до голови міської Ради. До остаточного вирішення скарги головою міськради стягнення штрафу припиняється.
8. Нагляд за виконанням цієї обов'язкової постанови покладається на дирекцію електросітки, електроконтроль енергокомбінату та міську міліцію.
9. Ця обов'язкова постанова вступає в силу негайно після опублікування її в газеті "Вільна Україна" і "Червоний штандар" і діє на території Львова аж до скасування.
Голова міської Ради Ф. Єременко.
В. о. секретаря міськради П. Могучов. 