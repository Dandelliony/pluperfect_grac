Поет-революціонер

В роковини смерти Грицька Чупринки
Якби в поетичних творах Грицька Чупринки хтонебудь хотів шукати за патріотичними фразами, які ілюстрували б відношення поета до України та її долі, знайшовся би у чималому клопоті. На всю поетичну спадщину Чупринки таких фраз знайдеться ледви кілька, а й ті, що є, не дають нам уяви про поета, гарячого українського патріота й непересічного національного революціонера.
Розкішний степ... Убогі села...
Це ти, мій краю чарівний!
Мій рідний край такий веселий,
Мій рідний край такий сумний!
. . . . . . . .
Нащадки прадідів дебелих
В ярмі ідуть твої сини!...
. . . . . . . .
А все-ж надійним вільним жаром
Твої сини вже розпеклись
О, краю! Може незабаром
Ти будеш вільним, як колись.
Та невже ці рядки достаточно характеризують Чупринку — українського революціонера, що за українську визвольницьку ідею згинув з рук большевицьких катів.
Зв'язаний тісно із революційним рухом у довоєнній московській імперії, Чупринка пережив величний зрив 1905 року. Один з його біографів пише: "З цілим жаром своєї бунтівничої натури кидається Чупринка у вир тогочасного революційного життя. В Києві буває на мітингах, бере участь в уличних демонстраціях, словом, де найшумніше чи найбурливіше проявлявся дух протесту, — там був і Грицько Чупринка". У зв’язку з цим не минулося без арештування й адміністраційного — на щастя поета — покарання: йому не можна було жити у рідних сторонах.
Але йому можна було жити в Києві, де кипіло українське життя, де працювали свідомі революціонери українці, що з ними Чупринка зіткнувся й остаточно закріпив свою національну свідомість.
В часі світової війни Чупринка подбав, щоб залишитися поза рядами царської армії, бо "не хотів воювати за чужі інтереси", але з хвилиною вибуху революції він знову при праці, а коли почала творитися українська армія, Чупринка зробився козаком 1-го українського полку ім. Богдана Хмельницького, бо "сам з козаків". В полку поет був записаний до канцелярії і разом з полком вирушив на фронт.
Він мав великий вплив на козаків, які його любили й поважали.
Чупринка гостро й отверто виступав проти гетьманщини, а проти большевиків повів безпощадну боротьбу. Большевиків — як пише Вол. Дорошенко — він уважав за окупантів, наїзників, що задушили українську державу, вільну республіку українського народу. Своєї ненависти проти окупації поет, як і завжди, не ховав. Він намовляв молодь не йти до большевицького війська, селян — не слухати розпорядків большевицького уряду, а коли настав слушний час, то й сам став до отвертого бою з червоними наїзниками. В липні 1919 р. на доручення Повстанського Комітету у Києві організує Чупринка повстання на Чернигівщині з метою дезорганізації большевицького запілля. Імення поета між селянством на Чернигівщині було таке популярне, що йому не треба було оголошувати ніяких відозв. Чули люди, що "Григорій Оврамович отаманом став" і самі йшли до нього. Але повстання не вдалося. Два тижні боровся Чупринка з трьома большевицькими полками в броварських лісах і врешті мусів припинити повстання. Його повстанці порозходилися по Полтавщині, а він сам удався до Києва, щоб рятувати матір і сестру, котрих большевики арештували, як "заложниць". При в'їзді у Київ поета арештували чекісти, але він таки добився того, що матір і сестру випустили... Вдалося врятувати від розстрілу й самого Чупринку.
Після побуту у Кожухівському концентраційному таборі Чупринка вернувся в Україну. У Києві ввійшов у зв’язок з Центральним Повстанським Комітетом та віддав усі свої сили організації загального повстання на Правобережжі восени 1921 р. у зв’язку з наступом Тютюнника. Організацію большевики викрили та поарештували членів. Серед осуджених на розстріл 39 членів Центрального Комітету був і Чупринка. Сталося це 28 серпня 1921 року. 