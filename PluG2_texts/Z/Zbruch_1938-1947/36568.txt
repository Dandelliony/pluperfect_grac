3 життя українців у Варшаві

В неділю 21. квітня ц. р. в год. 16-ій проф. Огієнко виголосив в клюбовій салі Українського Комітету перший свій виклад на церковно-реліґійну тему: "Як українську церкву забрала Москва?" Невеличка саля була переповнена українськими слухачами. Короткими і дуже змістовними словами розповів проф. Огієнко історію української церкви, починаючи від ап. Адрея Первозваного, аж до останніх днів, на підставі літописних та етноґрафічних документів, доказуючи, що українська церква — була цілком самостійною.
Щойно в 1686 році, після Переяславського договору та знищення української державносте силою та зрадливим підступом присвоїли собі північні сусіди нашу церковно-реліґійну культуру.
Як доказ цілковитої окремішности української церкви проф. Огієнко порівняв сам єрархальний устрій: українська церква мала свою соборно-правність і повну незалежність від держави. Натомість церква північного сусіда зі своєю синодально-правністю була звичайною, аґентурою царя. В українській церкві духовенство виборне, там призначене згори. Залежність української церкви від східніх патріярхів була тільки канонічного характеру. Натомість патріярхи півночі підпорядкували собі київську митрополію під кожним оглядом.
Поза тим проф. Огієнко довше зупинився на польсько-католицьких переслідуваннях української церкви. Одночасно підкреслив той момент, що реліґія в той час означала те саме, що сьогодні — національність. І з тих оглядів для українського народу церква це чинник дуже великої ваги — "як не буде нашої церкви, не буде й української нації".
Безпосередньо по викладі проф. Огієнка — т-во українських артистів у Варшаві відограло драму на 5 дій "Душогуби" Тогобочного. Гра перейшла успішно. Треба сказати, що наші театральні артисти — це каста якихсь фанатичних сектантів сцени і рідної культури. Не мають буквально нічогісінько і... грають. Ні салі. Ні сцени. Ні реквізитів. Нема навіть підручника до штуки! "Душогуби" йшли — без підручника, з памяті. "Комбіновано". І пройшло з таким успіхом. Коли взяти під увагу, що варшавська трупа, це "моряки" з кількох "розбитих кораблів", то стане ясно, що ті люди — справжні артисти.
В "Душогубах" проявила незвичайний артизм пані Якушкова в ролі свекрухи. Пара артистів Герасименко, доказала, що їм не страшна кожна роля. А Семен Якушко показав, що потрапить не тільки "плакати", але й "сміятися" та давати виставу без підручника.
Так. Треба бути в душі артистом. Самі на плечах назносили дощок, збудували сценку. Самі десь позичають по хатах реквізити. Малюють декорації. Бігають. Стараються, аби тільки щось поставити. Це не забава а добровільна важка служба рідній культурі. 