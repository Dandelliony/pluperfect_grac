◦ ◦ ◦ ◦

  По Львову й області.  
   Розпочато передплату на твори товариша Сталіна. Львівська обласна контора «Книгокультторг» розпочала передплату на твори Йосифа Віссаріоновича Сталіна. Ціна кожного тому 6 крб. Передплата приймається в індивідуальному порядку. Протягом 1946—1947—1948 рр. передплатники одержать всі 16 томів праць товариша Сталіна. Перші три томи будуть розіслані передплатникам у цьому році. Крім того, 20 процентів одержуваних у Львові творів товариша Сталіна буде щорічно виділятись для роздрібного продажу в магазинах «Книгокультторгу».   Самодіяльні гуртки при райклубі. Молодь райцентру Винники бере активну участь в роботі гуртків художньої самодіяльності, що організовані при клубі. В драматичному, хоровому та інших гуртках працює коло 60 чоловік. Силами драматичного гуртка в клубі було влаштовано понад 10 вистав. Трудящі Винників з великим інтересом дивилися на сцені в постановці самодіяльного драмгуртка п'єсу радянського драматурга Олександра Корнійчука — «Платон Кречет».   Допомога демобілізованим воїнам. В Поморянському районі в цьому році демобілізованим з Червоної Армії видано 45 тисяч карбованців одноразової допомоги. 62 тисячі карбованців довготривалої позики одержали також на відбудову свого господарства інваліди Вітчизняної війни. (Крім цього, їм продано по державних цінах 70 коней.   Рання городина. Ближчим часом в торговельну сітку Львова почне надходити з городньої артілі ім. Першого Травня нова редиска. В цій артілі редискою засіяно коло 50 тепличних рам. Нова редиска почне також надходити від городників с. Збоїська, Львівського району, де редискою засіяно коло 300 тепличних рам. З другої половини березня львівські крамниці одержать салат, зелену цибулю та ранні огірки.   Поступили в продаж нові книги. Львівський обласний «Книгокультторг» одержав для продажу технічну і сільськогосподарську літературу, а також підручники для вузів, технікумів та ремісничих училищ. Одержано велику кількість художньої прози: «Вибрані твори» Василя Стефаника, Л. Леонова, М. Лескова, «Мої листи» Ів. Ле, перший том творів Івана Франка російською мовою, твори англійських, американських та французьких письменників в перекладі на українську та російську мови. З політичної літератури одержано третій і четвертий томи збірника статтей з історії, російської філософії та з економічних питань. Всі книги надійшли в продаж. Львов'яни можуть придбати їх в магазинах «Книгокультторгу».   Шевченківські вистави. Львівські театри відзначають 85-річницю з дня смерті великого кобзаря — Тараса Григоровича Шевченка. Театр української драми ім. Заньковецької 9 та 10 березня ставитиме п'єсу — «Назар Стодоля». Львівський театр юного глядача ім. Горького в ці дні поставить п'єсу радянського драматурга Юрія Костюка — «Тарас Шевченко», в якій змальовано життя великого поета-демократа.   Виступ артистів Львівського окружного будинку офіцерів у Городку. Днями в Будинку культури міста Городок артисти Львівського окружного Будинку офіцерів дали концерт. В ньому брала участь виконавець ліричних та жартівливих народних пісень Тамара Сонцева. З цирковими номерами виступав Тараповський. Присутні на концерті залишилися задоволені програмою, яку їм показали артисти зі Львова.   Виноградарство на Львівщині. На Львівщині розгортаються підготовчі роботи для вирощення нових сільськогосподарських культур. В цьому році при садовому питомнику в с. Неслухів, Ново-Милятинського району буде посаджено першу шкілку (стовбури) винограду для забезпечення масового розвитку виноградарства в нашій області. В наступному році закладка винограду в грунт буде здійснена в ряді львівських колгоспів. Перший урожай винограду передбачається одержати в 1949—50 роках. В найближчий час з північних районів України буде завезено стовбурний та щеплений виноград. Крім цього передбачається масове розведення таких культур, як: пізні огірки, помідори, кавуни та дині. Вирощення кавунів буде організоване спочатку на спеціальних тепличних господарствах.   Вільна Україна 