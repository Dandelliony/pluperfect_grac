Літературний концерт А. Бендерського

Виступ майстра мистецького слова А. Бендерського із своїм літературним концертом, що відбувся 17. І. в Літературно-мистецькому Клюбі, є визначним явищем в мистецькому житті Львова, — як змістом і характером програми, так і формами та мистецьким рівнем виконання і заслуговує на те, щоб сказати про нього трохи більше, ніж це подається в звичайній інформаційній замітці. Програма охоплювала найрізноманітніший літературний матеріял, починаючи від боккачівської новели і кінчаючи імпресіоністичним віршем в прозі М. Коцюбинського. Відшукати для кожного твору відповідний тон, ритмічний малюнок, тембральні фарби й мелодійні лінії, відтінити всі його стилеві жанрові особливості — це являло трудне мистецьке завдання виконавця. Для цього потрібні: й мистецька культура й широкого діяпазону та технічної вправності — майстерство.
Проф. А. Бендерський з честю справився із своїм завданням, хоч і не скрізь в усьому можна погодитись з його інтерпретацією, але це справа особистого відчуття й розумінню твору.
Започатковано програму твором часів ренесансу, новелею Боккаччіо "Журавлі". В ній виконавець тонко і елястично відтінив грайливу манеру легкої "світської" розповіді-розваги, де великої ваги надається не стільки змістові, скільки розцвітченому словесному оформленню.
Широко, монументально з благородним патосом стародавнього ораторського римського мистецтва з запалом героїчного патріотизму зазвучала промова Брута із трагедії Шекспіра "Юлій Цезар". Убивчо переконливі та до краю емоційно насичені слова Брута було подано з максимальним напруженням та великою звуковою силою. Глибокою внутрішньою зосередженістю, інтимністю, драматизмом безвихідної самотності позначилось виконання вірша в прозі Коцюбинського "Самотній". Ця перлина творчости "самотника" надзвичайно цікаво побудована композиційно — так струнко, філігранно й музикально, як фортепіянна мініятюрка. І ці композиційні особливості та музична структура оригінально тонко та з великим смаком виявлено у виконанні.
В другій частині концерту майстер читання ще ширше розгорнув свої можливості. У баляді Шіллера "Нурець" піднесено й зворушливо зазвучали дві паралельні нотки — романтичний героїзм, лицарська жертвенність, безстрашність і глибокий сум та скорботний жаль з приводу шляхетної, але передчасної загибелі "гарного джури". Картина бурхливого моря з виключною яскравістю була передана звучальним словом мистця і підсилена музичним супроводом. Дуже оригінальні й цікаві, як своїм змістом, так і формою, є фрагментарні вірші Л. Українки з циклю "Весна в Єгипті". В них автор силою свого зображального слова малює декілька картинок — станів африканської пустині навесні: самум, штиль, темна буряна ніч і ранковий дощик. Матеріял являє собою виключну трудність і складність в передачі живим словом. І майстер Бендерський з високою чуйністю, великим тактом і тонкими словесними нюансами все це зумів виявити. Змінливі картини пустині яскраво оживали перед слухачем.
На центральне місце в концерті можна поставити шедевр творчости Коцюбинського — "На камені".
Драма молодої татарки та жагучого турка овіяна екзотичною поезією моря, освітлена тримтливим сяйвом південних зор та вколисана снотворною мелодією Сходу, була не розказана, а можна сказати "наспівана" словом виконавця; вона прозвучала як романтична східна елегія.
Буйним духом, непоборною силою, волею широких степів, безстрашною відвагою запорозького лицарства віяло від поеми Шевченка "Гамалія" у виконанні концертанта. Плач козаків, буріння моря, картина бою за визволення братів, щасливий поворот на гойдливих морських хвилях — все найшло в голосі читця свої яскраві фарби, багаті ритми, тонкі відтінки та динамічні сензації. Це була справжня словесна симфонія, — і до того вся побудована на характеристичних інтонаційних формах українського живого слова.
Декілька слів про музику. Склалося вражіння, що її скомпоновано похапцем і що сам виконавець слова достатньою мірою не сконтактувався з нею. А треба сказати, що при відповіднім використанні музики як компонента слова, можна б досягти цікавих та значних наслідків.
Змістовним було і добре подано вступне слово В. Шаяна.
Отже виступ мистця слова проф. А. Бендерського є значним і цінним. Таку працю на ниві української культури живого слова треба всіляко вітати й побажати активного її порішення та ще більшого розвитку.
Проф. Д. Приступа 