Від жінок залежить елєґантний вигляд їх чоловіків.

Вам, Дорога Читачко, слід доконче подбати про те, щоб Ваш чоловік виглядав, як то кажуть "до людей". Коли Ви дбаєте виключно за себе й не турбуючися ношею та охайністю подруга, марнуєте більшу половину свого життя у стрижіїв, званих шумно фризієрами, на відвідинах у кравчині та своїх приятельок, то Ви справді несправедливі. І Ви не повинні дивуватися, коли у Вашого чоловіка незапрасовані штани, недбало завязана краватка й невичищені черевики: у нього стільки важких життєвих турбот на голові, що Вашим обовязком є посвятити йому бодай стільки свого часу, щоб його вигляд не був предметом насмішок Ваших товаришок, які й Вас і їх не щадитимуть.
Не гадайте, що це таке важке й клопітливе розумітися на мужеській моді. Ось Вам кілька завваг та вказівок, які Ви повинні використати при першій нагоді, ось хочби й у цьому весняному сезоні:
1) Коли Ваш чоловік високого та стрункого росту, не дозвольте йому носити вбрання у виразні пружки. Якщо вже він наважився б на сукно у паски, намовте його, щоб вшив собі дворядівку.
2) Не треба бедрових кишень тоді, коли маринарка обтисла і прилягає до тіла. Це тому, що мужчина любить виповняти кишені всілякими записниками, паперами, коробками сірників, запальничками, а тоді вбрання тратить лінію.
3) Конче треба припильнувати у кравця, щоб візитна маринарка досягала половини великого пальця руки.
4) Штани повинні незначно заломлюватися над місцем, звідки починається стопа.
5) Тепер вертаються до моди тверді білі комірці. До них добирайте чоловікові сорочки у чорні або сині паски.
6) Недобре, коли краватка такого самого кольору, що й хусточка у горішній кишені маринарки. Ще поганіше, коли краватка й сорочка того самого коліру. Дуже гарні краватки із шовку з кольоровим друком, але вони не надаються до убрань із довговолосої вовни.
7) Навіть підчас морозів не повинні мужчини носити пульоверів до пополудневої одежі.
8) Борони Боже, не дозвольте вдягнути чоловікові бронзових черевиків до ґранатового вбрання або до чорного мельоника.
9) Лякери можна убрати тільки до вечірнього одягу.
10) Обовязково повикидайте з ґардероби Вашого чоловіка готові, вязані краватки.
11) Поли вечірнього плаща повинні сягати до колін.
12) Ніколи не можна надягати ясної камізольки до пополудневого одягу. 