Лицем до нашого села

В одному з останніх чисел нашого щоденника опублікували ми статтю одного з наших співробітників на тему піднесення життєвої стопи нашого села. Автор статті п. Качор дав нам яскравий образець життєвих умовин нашого села, його малокультурного рівня та нужди. Всі його спостереження відносяться до наших сіл на Лемківщині та Посянню.
Гасло про піднесення життєвої стопи нашого села без сумніву велике й гарне. Але там, де нужда й біда, важко його реалізувати скоро і з успіхом, особливо в воєнний час. Це не значить, що воно неактуальне, що воно неударне. Воно все повне змісту, живе й актуальне. Але як його тепер реалізувати успішно? На яких підставах будувати цілий плян реалізації?
І тут саме потрібна застанова, а по ній невсипуща праця цілих, що так скажу, кольон культурних піонірів, котрі з посвятою мусітимуть літами підготовляти це піднесення життєвої стопи нашого села. Але й культурних робітників, навіть найповніших посвяти, буде замало. Бо до спричинення й піднесення життєвої стопи села треба передусім створити відповідні економічні умовини, себто бідним дати добру й відповідно платну працю, малоземельним господарям агрономічну допомогу, багатшим на бідну землю теж агрономічну допомогу в формі поради, а то й штучних погноїв чи кращих насінь. Сільське ремесло, зокрема ж народню мистецьку продукцію, треба вбрати в зорґанізовані форми, а самим виробам цього ремесла забезпечити належний збут. Щойно на основі широко закроєного економічного піднесення нашого села можна легко защіпити в ньому й потребу вищої, чи пак кращої життєвої стопи та вищого культурного рівня в самому побуті.
Одначе, не зважаючи на те, є все ж у нашому селі такі болячки, які вже тепер з місця треба лікувати та негайно ліквідувати. Маємо на думці порушені у статті п. Качора справи сільської гіґієни. Її там фактично нема! А її треба там защіпити. Бо і при найнесприятливіших життєвих економічних умовинах можна все таки про гіґієну не тільки думати, але й її плекати. Тут велике поле до благородної праці для наших кооператив здоровля і для наших лікарів. Але чи тільки для лікарів? Ні, для всіх інтеліґентних людей доброї волі, для учителів і учительок, для священиків і їх родин, для літників, для окружних орґанізацій, наших пань, також для всіх тих, що з селом мають безпосередні контакти, а з селянами стоять у ділових взаєминах.
Загально ще раз треба ствердити, що до праці над належною підготовою нашого села до переходу на вищу, культурнішу життєву стопу треба змобілізувати всі сили, які забезпечували б економічне піднесення, культурне вироблення і вслід за тим природну тягу нашого селянина до поправи свого життєвого рівня. Інакше не може бути виглядів на зміну, а від самих теоретичних міркувань нічого не поправиться. Тому, до праці! Всі лицем до села! 