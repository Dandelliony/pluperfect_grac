Совітський "рай" на весело

Малий фейлєтон
Ми привикли бачити совітський "рай" усе на сумно, а це не правильно, бо для аматорів гумору є там багато веселого. При всьому трагізмі тієї дійсности, на життя в Совітах можна дивитись — хто стоїть збоку — як на ґротеску... Для европейця, що не бачив і не переживав цього "раю", є там стільки гумористичних тем, що можна би писати цілі томи. Буде мати світ на довгі роки про що розписуватись, коли до решти розвалиться ця катівня — тільки вже заздалегідь варто би збирати всі ці "райські" квіточки, щоби на майбутнє не пропали. От, ми й робимо початок:
"Красная Звезда", із 1940 р., писала:
"Тобі, о сонце, голос наш; тобі, о мудрий, наш поклін; любов трудящихся вірмен".
Хто то те "о сонце" і хто то той "о мудрий" — не тяжко вгадати: Сталін...
А ще дальше читалося, що вірменський поет Абовян писав уже тому сто літ:
"Що за сила вдихне в нас живий дух? Хто від сплячки збудить народ? Чия рука дасть батьківщині силу і бодрість, відродить наново край, підніме нас?" "Щасливі" потомки Абовяна відповідають сто літ опісля: "Большевики — та сила, яка вдихнула нам боєвий дух. Велика партія Сталіна розбудила народ від сплячки. Рука великого Сталіна дала нам силу і бодрість, відродила край і підіймила нас, Могуча Сталінова рука!"
Дійсно могуча Сталінова рука мусіла підняти неодного вірменина до такої висоти, щоби він не діставав уже ніколи пятами землі...
Майже в усій совєтській пресі, а також у радіях трубіли, як то одна дівчинка з Туркестану дістала від самого "батька народів" годинник за стаханівське збирання бавовни. В розмові з журналістами вона говорила таке:
Великий Сталін, даючи мені годинник, погладив мене батьківською рукою по голові...
— А за що ти дістала годинник? — питав її репортер.
— За перевиконання плану збирання бавовни.
— Кілько тобі літ?
— Десять.
— А яка була норма?
— Двадцять кілограмів для старших.
— Кілько ж ти збирала?
— Сто!...
— Як ти дійшла до таких осягів?
— Замість збирати одною рукою бавовну, а в другій держати кошик, я кошик ставила на землі й збирала двома руками...
Справді геніяльна дитина! Вдалася в "батька народів"... Тільки не відомо, чи геніяльний Сталін не здитиннів разом із тим своїм годинником. Бо або норма 20 кг для старших була анормальна, або анормальна ця дитина, яка збирала одною рукою 20 кг, двома аж 100 кг.! Ясно, що коли б була збирала ще другою рукою 20 кг, та одною і другою ногою по 20 кг, то все таки було б вийшло 80 кг., а не 100...
Та в большевиків усе можливе! Не диво, що одного разу жінка на Поділлю, що не бачила ще верблюда, як побачила, коли вели його большевики — аж руки заломала: "Дивіть, дивіть, — каже, — що це вже большевики з коня зробили!"...
Шило. 