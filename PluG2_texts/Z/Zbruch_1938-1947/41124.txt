◦ ◦ ◦ ◦ ◦ ◦ ◦

Англійські повідомлення
ЛОНДОН, 4. (ТАРС). Міністерство авіації повідомляє, що в ніч на 3 вересня англійські літаки бомбардували завод вибухових речовин в Шлебуші, на північний схід від Кельна, і в Італії залізничний вузол в Санп’єр д'Арена, біля Генуї.
Друге з'єднання англійських літаків піддало бомбардуванню електростанцію в Генуї, нафтосховища в Людвігсгафені і Франкфурті, воєнні заводи в Штуттгарті, канал Дортмунд-Емс, французський порт Лоріан і ворожі гарматні гнізда на мисі Грі Не.
Авіація берегової оборони бомбардувала ворожі судна біля голландського побережжя і пароплав в норвежській гавані Согнефіорд. Наліт був зроблений також на нафторезервуари в Флюшінгу і на гавань Остенде. Авіацією збитий ворожий літаючий човен типу "Дорньє". Три англійських літаки не вернулись на свою базу.
Напад противника на побережжя графства Кент і гирло Темзи закінчився без успіху. Бомби скинуті лише в одному пункті. Шкода незначна. Є кілька поранених. Бомбардування зазнали також деякі райони Шотландії. Як зараз вияснилось, в повітряному бою 2-го вересня було збито 55 літаків противника.
ЛОНДОН, 4. (ТАРС). Як передає агентство Рейтер, учора три крупних загони німецьких бомбардувальників намагались в супроводі винищувачів прорватися до Лондона, але були відігнані. Багато літаків противника появилось також над південно-східним побережжям Англії. Всього в цей день в нальотах брало участь до 400 бомбардувальників. За попередніми повідомленнями кілька бомб скинуто в графствах Кент і Ессекс. Шкода незначна. Кілька чоловік убито і поранено. В бою знищено 23 німецьких літаки. Англійська авіація втратила 15.
Заява Ідена
ЛОНДОН, 3. (ТАРС). Агентство Рейтер повідомляє, що англійський військовий міністр Іден заявив: "Бій навколо нас в розпалі. Для нас серпень з багатьох точок зору був найкращим місяцем боротьби в цьому році. Проте було б дуже необережно гадати, що небезпека вторгнення вже зникла завдяки тільки наближенню осені. Навпаки, нема ні одної вказівки на те, що Гітлер залишив свій намір спробувати оволодіти Англією шляхом вторгнення. Існує багато вказівок такого характеру, які заставляють нас бути особливо на сторожі протягом кількох наступних тижнів. Наш лозунг — вичікувати і готувати не тільки війська, які тримаються пасивно на лінії оборони, але й армію, яка чекає наказу, щоб кинутись на ворога, коли він виявиться біля наших дверей".
Німецькі повідомлення
БЕРЛІН, 4. (ТАРС). Верховне командування німецької армії передає таке зведення: "Підводний човен під командуванням старшого лейтенанта Ендраса потопив шість озброєних ворожих торгових пароплавів загальною водотоннажністю в 51.507 регістрових брутто-тонн.
З вересня з'єднання нашої авіації знову атакували аеродроми південної Англії. Бомбардування зазнали ангари і верфі, в результаті чого в багатьох місцях виникли пожежі. Вночі були бомбардовані англійські порти, воєнні склади і аеродроми. В Ліверпулі, Евонмуті, Брістолі, Портленді, Пулі, Рочестері і Мідлзбро в результаті бомбардування виникли великі пожежі.
Англійські літаки намагались вночі піддати бомбардуванню Берлін, однак бомби тут не були скинуті. В районі Бранденбурга, а також в деяких інших місцях Німеччини ворожі літаки бомбардували деякі об'єкти, не заподіявши, однак, значної шкоди.
Противник втратив вчора 62 літаки. 10 наших літаків не повернулись на свою базу".
БЕРЛІН, 4. (ТАРС). Німецьке інформаційне бюро лередає, що окремі сутички між німецькою і англійською авіацією стались в районі Магдебурга. Подробиці боїв поки невідомі.
Німецька авіація сьогодні вранці знову атакувала ворожі аеродроми, розташовані на північ від гирла Темзи.
Війна в Африці
РИМ, 4. (ТАРС). Як повідомляється в черговому зведенні італьянського командування, "на всіх фронтах відбувається нормальна активність розвідки і передових частин".
БЕРЛІН, 4. (ТАРС). За одержаним тут повідомленням агентства Стефані, англійські воєнно-морські сили змушені через безперервні атаки італьянської авіації уходити вдень з Гібралтара, Мальти і Александрії у відкрите море, щоб, пересуваючись з місця на місце, тільки вночі вернутися в ці порти.
В останні дні в районі Мальти було помічено пересування двох англійських ескадр — одної недалеко від Ла-Валлетта, другої приблизно в 50 кілометрах від Мальти. Італьянські пікіруючі бомбардувальники атакували другу ескадру, пошкодивши авіаносець. Лінкор і важкий крейсер вийшли в результаті завданих їм пошкоджень з строю. Одночасно з цим італьянська авіація бомбардувала важливі воєнні об'єкти на острові Мальта.
ЛОНДОН, 4. (ТАРС). Як передає агентство Рейтер, в комюніке англійського командування воєнно-повітряних сил, опублікованому 3 вересня в Каїрі, говориться, що південно-африканські повітряні сели бомбардували в районі Буна (Кенія) скупчення ворожих військ і транспорту. З'єднання ворожих бомбардувальників в супроводі винищувачів намагались зробити наліт на Мальту. Не завдавши ніяких пошкоджень, літаки вернулись назад.
Попередження японських властей Індо-Китаю
НЬЮ-ЙОРК, 4. (ТАРС). За повідомленням агентства Юнайтед Пресс, голова японської інспекційної місії генерал-майор Нісіхара попередив власті французського Індо-Китая, що 6 вересня японські війська ввійдуть на їх територію.
Запровадження хлібних карток в Швеції
СТОКГОЛЬМ, 4. (ТАРС). Як повідомляє газета "Афтонбладет", в результаті винятково поганого урожаю жита в Швеції в цьому році не вистачить коло 50 тис. тонн жита.
Погані види на урожай хлібів викликали підвищення цін. З 1 вересня ціни на житнє борошно підвищені з 22 крон до 25 крон за центнер.
По всій Швеції запроваджується нормований продаж хліба і борошна по картках.
Новий угорсько-румунський кордон
БУХАРЕСТ, 4. (ТАРС). Газети публікують уточнену лінію нового угорсько-румунського кордону. Він починається на теперішньому румуно-угорському кордоні біля села Гумегіу і проходить далі через міста Салонта, Міерсіг, Леш, Боіле, Фелікс в 3 кілометрах на південь від Орадя. Потім іде паралельно залізниці через пункти Аштілеу і Біртін. Від Біртіна кордон проходить через Ремеці, Калацеле, Зам, Жілеу, Влаха, потім на південь від Клужа до Кожокна. Звідси направляється на північний схід через Гадалін, Суату, Петя, Жяка, Вішуй, Маржіня, Финтиніца. Далі йде на південний схід, проходить через Ричіу, пересікає залізницю Міхай Витязь—Банд. Потім проходить повз Унгені, Гендул-Маре, Якодул і далі через пункти: Дука, Уліешул, Жімбор, Бараолт. Звідси кордон іде на південь через Айта-Маре, Беліні, Іліені, Борошнеул-Мік, Инторсатура, Бузеулуй і далі через заґон Биска-Маре, досягаючи старого угорсько-румунського кордону 1916 року. 