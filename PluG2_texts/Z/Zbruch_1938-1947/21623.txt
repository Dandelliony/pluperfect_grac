Національне відродження в Галичині. — Видавнича діяльність Ставропигійського Інституту.

Національне відродження в Галичині. "Перемискі Епархіяльні Відомости" за лютий ц. р. приносять м. ін. розвідку перемиського епископа-помічника о. д-ра Григорія Лакоти п. н.: "Народня мова в проповіді й катехизі в перемиській єрархії на переломі 18/19. столітя". Невеличка стаття має велике значіння для історії українського народу в Галичині, бо на строго науковій основі джерельного матеріялу вона вирішує питання, що перший посів українського національного ренесансу зійшов тут, не у львівській, тільки в перемиській дієцезії і то на кількадесять років перед виступом Маркіяна Шашкевича; що першим заборолом і покровителем того відродженецького руху був таки владичий перемиський Крилос; та що духовим батьком цього руху був багатозаслужений і незабутній автор перших українських книжечок, парох Дроздович під Перемишлем і член перемиської Капітули Іван Могильницький. Одначе ця правда в ніякій мірі не може обнизити значіння, яке для Галицької Землі має муза Маркіяна Шашкевича.
Видавнича діяльність Ставропигійського Інституту була в цьому році — пише "Русскій Голос" з 20. IV. — скромна тому, бо треба було оплатити податки, позички і знизити, згідно з постановою закону, чинші за мешкання. За минулий рік Ставропигійський інститут видав тільки дві книжки: "Временник" під редакцією В. Р. Ваврика і "Церковний Устав", зіставлений пок. проф. о. д-ром Титом Мишковським. Цей більше як скромний цілорічний білянс видавничої діяльности Ставропигійського Інституту не спинив ендецьке "Слово Народове" написати в числі з 18. IV. в честь культурницької та видавничої діяльности Ставроп. Інституту теплий панеґірик. Хоча у книгарні Інституту назбиралися — як пише "Русскій Голос" — великі запаси книжок церковного та світського змісту, то попит на ці книжки у звітовому році був дуже малий. За цілий рік продано з цих книжок товару всього на 5.351.04 зол. Отже видано народні інститутські гроші на всяку москвофільську мертвеччину на те, щоб цією духовою поживою годувалися по магазинах миші та щурі! 