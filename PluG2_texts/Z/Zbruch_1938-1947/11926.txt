— Конфіската „Діла". — Майже 14.000 наказів у справі віднови домів у Львові. — Екзекуція на Ілярієві Куку у Львові. — Траґічна смерть залюблених у Кожичах. — Страшна катастрофа в підземній залізниці.

— Конфіската „Діла". Вчорашнє число (184) "Діла" підпало конфіскаті за Пастирський Лист Митрополита Шептицького на першій сторінці у справі подій на Холмщині, Підляшші, Волині і Полісі.
— Майже 14.000 наказів у справі віднови домів у Львові. Від 25. травня до кінця липня ц. р. будівельний уряд видав у Львові 4.156 наказів у справі віднови фасад домів, 1.781 наказів у справі малювання парканів, 595 наказів у справі усунення вітрин і 1875 наказів у справі перебудови подвіря. У звязку з акцією очищення міста дільницеві уряди видали 3.213 наказів у справі віднови домів і 2.193 санітарно-порядкових наказів.
— Екзекуція на Ілярієві Куку у Львові. Засуджені  за напад на бл. п. Ясінських у Белзці Ілярій Кук та Володимир Качор звернулися до президента держави з проханням помилувати їх. Президент помилував лиш Качора, на Кука присуд затвердив. Екзекуція відбудеться у Львові, бо засуджений перебуває в Бриґідках.
— Траґічна смерть залюблених у Кожичах. У понеділок 22. ц. м. пополудні розігралася в Кожичах, пов[іт] Львів страшна траґедія на любовному тлі. Залюблений хлопець 25-літній Павло Кривута застрілив 17-літню зарібницю Анну Штукало і сам скінчив самогубством. До траґедії обох залюблених дійшло тому, що мама молоденької дівчини не згодилася на подружжа Кривути з її донькою, бо він мав погану славу в селі. Залюблений по вуха Павло Кривута рішив скінчити самогубством. Перед убивством написав листа до батька, в якому вияснив причини свого вчинку і пішов у поле недалеко фільварку, де стрінув свою кохану. Відкликавши її на бік — Кривута застрілив її з кріса і сам негайно скінчив самогубством. Траґедія залюблених викликала сильне вражіння.
— Страшна катастрофа в підземній залізниці. В понеділок 22. ц. м. вечором зударилися на стації підземної залізниці при 116-й вулиці у Ню Йорку два поїзди, які їхали з розгоном. Оба поїзди були переповнені подорожніми. Підчас зудару дійшло до страшного вибуху. На добавок згасло елєктричне світло наслідок короткої злуки і в тунелі залягла темнота. Не відомо звідкіля почав добуватися густий чорний дим, що утруднював страшенно рятувальну акцію. Не диво, що страшний переполох огорнув всіх подорожніх. Стогін важко ранених і крики здорових подорожніх накликували порятунку. Заалярмована пожежна сторожа і поліція почали виносити ранених і вбитих. Покищо винесли з тунелю 30 ранених і трьох вбитих. Розміри катастрофи велитенські. Рятункова акція йде далі. 