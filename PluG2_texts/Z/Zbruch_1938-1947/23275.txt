Кілька слів до матерей з нагоди "Свята Молоді".

Не будемо робити загальних завваг про поведінку дітей і родичів на святі. Ми писали про це минулого року, але на жаль це не мало великого впливу, бо й цього року матері і батьки викликали на всі голоси своїх Нуць, Данків, Ромків, коли діти йшли в дефіляді і повинні бути скупчені та спокійні, щоб показати свою дисципліну та одноцілість. Діти так само говорили і штовхали одне до одного та підскоком сходили із площі після вправ. Видно, що до дисципліни і порядку у нас привчати таки нелегко.
Варт звернути нашим мамам трохи уваги на одяг дітей, бож одяг дитини це найкраще свідоцтво матері. Не дитина відповідає за те, що вона убрана недбайливо, що сорочина її не першої чистоти, що коло штанят бракує шлейок чи пояска і звисають аж на коліна, не дитина винна в тому, що їй бракує ґудзика коло сорочини чи штанят. Все це дає зле свідоцтво матері, а на жаль таких свідоцтв на цьому святі можна б видати багато, багато матерям і то не лише тим, що з ґатунку і фасону убрання можна б судити, що діти належали до біднішої верстви, але й тим, що видно було, що родичі не зовсім бідні люди, а мама напевно не ходить на щоденну працю, щоб заробити на кусень хліба. Ліпше те дитяче убрання було б дешевшого ґатунку (діти й так виростають з усього страшенно скоро), але нехай би воно було на довжину в міру, чисто і гарно вдягнене. Хай би ті мами, що їх діти йшли у дефіляді і мали вишиті сорочинки, постарались, щоб ті сорочки не були з тата чи старшого брата, та ще до того страшенне зімняті, але таки вшиті раз на рік на таке свято, де дитина на очах всіх відповідно до її росту і розміру. Невже так тяжко за цілий рік вишити вузенький взірчик для хлопячої сорочки та так дорого та сорочка коштує, що треба перед святом оббігувати всіх знайомих сусідів, щоб позичили вишиту сорочку для хлопців? А для дівчаток хіба так тяжко вже вшити кольоровий фартушок з якоїсь недорогої матерії, щоб не опоганювати їх білими вишитими фартушками та ще й з френзлями наче Гані, Парані, чи як там називається наша помічниця, в якої той фартушок позичаємо?
А ви, інтеліґентні мами, чи почнете нарешті звертати бодай трохи уваги на стилевість нашого народнього строю, про що так багато вже пишуть на сторінках ріжної нашої преси та говорять при всіх нагодах? Як приємно було для ока відпочити на тих дуже не багатьох гарних стилевих дитячих строях, що їх можна було побачити в поході! Але так мало тих строїв було і не багатьом мамам вони видали гарне свідоцтво! Особливо можна це сказати про строї хлопців.
Іще кілька слів при цій нагоді і до ВП. пань учительок. Може можна б було заповісти дітям у школі, щоб вони переказали своїм мамам, нехай би на такі свята, де діти виступають всі разом, бідні поруч тих багатіших, не давали мами шовкових убранок чи сорочинок ані хлопцям, ані дівчатам. Нехай ті шовкові убранка чи навіть вишиті сорочинки (доречі вони ж зовсім не у стилі нашого народнього строю) вбирають діти при нагоді, коли вони є в товаристві рівних собі маєтково дітей. Не викликає непотрібно заздрість і виріжнення одної дитини зпоміж інших. Ліпше хай та дитина відріжняється чистотою і порядком, бо тоді вона буде лиш добрим прикладом для інших, аніж ґатунком і ціною свого вбрання. Може б можна доручити у школах так, щоб такий народній стрій був якимсь одностроєм з відповідного матеріялу і з відповідним взором, бодай у часі таких прилюдних свят. Треба сказати, що не лише мене, але і багатьох довкола мене, що трохи розуміються на стилевости вбрання, вражали випущені поверх штанят білі сорочинки молодших дітей зі захоронок. Не те вражало, що ті сорочинки випущені поверх штанят, бо на Бойківщині так носять, але те, що деякі з тих сорочинок були вишиті полтавськими взорами. Мами не знають того, що тоді така сорочка просто неможлива, бо на Полтавщині випущену сорочку носили тільки зовсім малі діти, або ті, що не вміли коло себе охайно ходити. Кожний хлопчик, що вже трохи починав звертати увагу на свій одяг, протестував проти такої випущеної сорочки, бож вона була злим для нього свідоцтвом, або носили її і старші хлопці, але це було ознакою їх напіврозвинености чи ідіотства. А ще коли ту сорочку застібують збоку і пускають по розпірці взір, то це вжеж правдива кацапська "косоворотка". Отож хай ці випущені сорочинки мають відповідний бойківський чи з якої там ще околиці, де такі сорочки носять, взір і фасон, то вона тоді нікого не вражатиме.
Ось кілька рефлєксій по цьогорічнім Святі Молоді, що зрештою було дуже вдале і гарне, не зважаючи на кілька менших хиб, які затрачувались серед назагал дуже доброго виконання. Може тих кілька завваг зроблених без злоби і іронії причиняться до того, що поволі ті наші свята будуть дійсно свідоцтвом нашої культури і єдности.
Харитя Кононенко. 