◦ ◦ ◦ ◦ ◦ ◦ ◦ ◦ ◦ ◦

Забороняє ходити на науку гр.-кат. реліґії. Управитель вселюдної школи в Болохівцях, пов. Дрогобич В. Ролінґер заборонив трьом дівчатам та одному хлопчині, дітям з мішаних подруж, ходити на науку греко-католицької реліґії, хоч усі мами дівчат: Стефанії Піти, Катерини Пруської та Марії Пруської є греко-католицького обряду, а батьки хлопчини Василя Губіцького є обоє греко-католицького обряду. Кількакратна інтервенція місцевого пароха о. Івана Шевчика в управителя не помогла зовсім, бо п. В. Ролінґер далі не пускає згаданих дітей на науку греко-католицької реліґії і сам учить їх реліґії в римо-католицькому обряді. Тому о. І. Шевчик, який учить українських дітей реліґії, звернувся до інспектора в Самборі, щоб повчив управителя, що він не має права забороняти дітям ходити на гр.-кат. реліґію. Адже згідно з законом діти мішаного подружжя виховуються в реліґії своїх батьків: сини в реліґії батька, доньки в реліґії матері, хіба, що обоє батьки згодились заздалегідь, що їх діти будуть виховуватись в реліґії одного з них. Самі діти можуть змінити реліґійний обряд щойно по скінченні 14 р. життя. Компетентна влада повинна привернути правний стан у навчанні реліґії дітей у Болохівцях зперед 3-ох місяців і потягнути винуватця до відповідальности.
Львівська хроніка. З помешкання Т. Антчака, студ. політехніки при вул. К. Ліщинського невідомий злодій вкрав одіння, фотоґрафічний апарат та особисті документи, вартости 1.033 щол. — Анна Петровська повідомила поліцію, що 5 ц. м. вийшла з хати її донька 13-літня Марія і дотепер не вернулася до дому. Одночасно Анна Брич повідомила, що 5. ц. м. вийшла з хати її донька 15-літня Ґізеля і теж пропала без сліду. — При вул. Красіцького невідомий наколесник наїхав на К. Копція, який упав на вулицю і розбив собі голову.
Розвязують німецькі товариства. Познанський воєвода розвязав або припинив діяльність багатьох німецьких товариств у познанському воєвідстві. І так у новотомиському повіті влада розвязала в 12-ох місцевостях орґанізацію "німецький союз" і руханкове товариство в Новім Томишлі та 11 відділів т-ва наколесників. Далі влада розвязала в 5-ох місцевостях орґанізацію німецьких селян і відділи молодонімецької партії в 12-ох місцевостях. У мотивах своїх рішень влада подає, що розвязані товариства та політичні орґанізації вели нелєґальну діяльність у прикордонних місцевостях. 