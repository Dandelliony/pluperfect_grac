◦ ◦ ◦ ◦

Сходини мистців. Сходини згуртованих у Спілці Праці Українських Образотворчих Мистців при УЦК у Львові відбудуться завтра, в понеділок, 1-го червня, в приміщенні Спілки, Марійська площа ч. 9, в 17-ій год. після полудня. На денному порядку Творчі завдання львівських мистців. Приявність усіх згуртованих обов'язкова.
Крамниця для священиків. Священики міста Львова реєструють свої харчові картки у власній крамниці — Львів, Ринок ч. 3. Крамниця є під опікою "Народної Торгівлі", "Маслосоюзу" та "Центросоюзу". В цій крамниці може реєструватись теж церковна прислуга, як паламарі з ріднею та інші. Харчові картки мусять бути підтверджені управою парохії з печаткою.
Закінчення диригентського курсу. Вчора, в суботу, 30-го травня, відбулось урочисте закінчення 1-го диригентського курсу, організованого Інститутом Народної Творчости — Секцією Культурної Праці УЦК. Курс покінчили: Іван Баран, Степан Влох, Іван Дмитерко, Павло Гладун, Гриць Мітренга, Маркіян Жукевич, Іван Луцин та Іван Чорнобай. Всі абсольвенти курсу одержали посвідки закінчення та дарунки у формі партитур творів Миколи Лисенка для хору мужеського та мішаного. Незабаром відбудеться другий курс.
Заочний режисерський курс. Заочний режисерський курс при Інституті Народної Творчости висилає від 1-го червня ц. р. лекції тим, які прислали заяви на курс.
Потрібно актора. Актор-амант (тенор) зголоситься в Театральному Кабінеті Інституту Народної Творчости у Львові, вул. Францішканська ч. 7.
Лікувальні заведення Суспільної Обезпечальні у Львові. За час від вересня 1941 р. по кінець березня ц. р. у лікувальних заведеннях Суспільної Обезпечальні тисячі обезпечених та члени їх родин одержали лікарську поміч або перейшли спеціяльний лікарський обслід. І так: дентистичний інститут обслужив 1.178 хворих, приймаючи їх 16.654 рази. У фізикотерапевтичному інституті переведено 1.660 насвітлень кварцевою лямпою, виконано 4.339 масажів, діятермію примінено 4.858 разів, насвітлень лямпою "Солюкс" було 4.539, лікування при допомозі електричного струму примінено 937 разів. Рентгенологічний Інститут виконав 9.534 пересвітлень і 2.177 знимок. Промінням Рентгена насвітлювано 1335 разів. Лябораторія лікарської аналізи, що працює від 1. XI. 1941 р., виконала 7.233 аналіз для 2.630 пацієнтів. У тих цифрах найкраще відзеркалюється висока ідея суспільної самодопомоги працівників, зорганізована в рамах соціяльного законодавства, і то у найважнішій ділянці обезпечення — ділянці здоров’я. 