Постанова уряду Латвійської РСР про націоналізацію крупної промисловості і банків

РИГА. 26. (ТАРС). У розвиток декларації, прийнятої латвійським сеймом про націоналізацію банків і крупної промисловості, латвійський уряд прийняв таку постанову:
"1. Націоналізувати всі банки, страхові товариства, кредитні установи, ломбарди і сейфи приватних осіб.
2. Негайно націоналізувати промислові підприємства за спеціальним списком.
3. У перелічені в списках підприємства, що націоналізуються, призначаються державні комісари. Комісарів у крупні і особливо важливі з точки зору державного господарства промислові підприємства призначає міністр фінансів, торгівлі і промисловості. В решту піддриємств комісарів призначають уповноважені на те повітові службові особи, з відома місцевих професійних організацій, а на посаді їх затверджує міністр.
4. Для приймання підприємств, що націоналізуються, створюються комісії в складі 3—5 чоловік з представників міністерства фінансів, торгівлі і промисловості, професійних організацій і робітничих комітетів. Приймальні комісії працюють під керівництвом комісарів.
5. В момент видання закону всі розпорядження хазяїна або директора підприємства і всі документи, які йдуть від власника або директора підприємства, не дійсні без підпису комісара відповідного підприємства.
6. В обов'язок банківських комісарів входять: нагляд за всіма поточними рахунками і за цінними паперами банку та кредитних установ, кредитування промисловості і господарських підприємств в потрібних поточних розмірах.
7. Грошові суми, потрібні для нормальної діяльності промислових і торгових підприємств повинні поповнюватися за вимогою цих підприємств. Ці суми повинні бути затверджені професійними організаціями, однак в кожному окремому випадку потрібен дозвіл банківського комісара.
8. Приватним особам, які мають в банках і кредитних установах вклади, можна виплачувати не більше 100 лат на місяць, з дозволу комісара банку.
9. Всі дорогоцінні метали, як у злитках, так і у виробах, а також дорогоцінне каміння, яке знаходиться в ювелірних магазинах, передаються на зберігання в банк. Міністр фінансів уповноважений негайно видати відповідне розпорядження.
10. Адміністративний і технічний персонал всіх націоналізованих банків і промислових підприємств лишається на своїй роботі і продовжує виконувати свої обов'язки.
11. Кабінет міністрів нагадує, що всякі спроби саботажу каратимуться за всією суворістю закону.
12. Кабінет міністрів запрошує всіх робітників і службовців, адміністративний і технічний персонал націоналізованих підприємств і банків докладати всіх своїх зусиль до дальшого зміцнення і розквіту народного господарства Латвійської Радянської Соціалістичної Республіки". 