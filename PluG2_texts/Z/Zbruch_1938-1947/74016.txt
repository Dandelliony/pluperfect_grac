Самодопомога дітям

В нашому збірному житті бувають події, що їх зміст годі зразу схопити в цілій глибині, а треба дивитись на них щойно із перспективи часу. Такою подією, яка довершилася в ці важкі, бо воєнні часи, було переселення дітей зі знищеного повінню Підкарпаття на багатше Поділля, завдяки чому врятовано тисячі дітей від голодової смерти. А це осяг немаловажний, подія попри яку не зможе пройти мовчки історія західних земель останнього часу. Це першусього промовисте свідоцтво національної зрілости, вияв жертвенности нашого села, глибоке розуміння ваги справи: рятування сил народу, його нарибку.
Тепер же на черзі інша акція — боротьба з зимою. Таку боротьбу з зимою веде кожного року організовано й пляново німецький народ і вона приносить Німеччині щороку величезні досягнення, бо дякуючи цій т. зв. зимовій допомозі, німецьке громадянство захороняє тисячі своїх громадян, зокрема дітей.
В українському громадянстві акція зимової допомоги ще не вкорінена глибоко. Та все ж таки минулі три зими, головно в межах давнього Ген. Губернаторства, принесли під цим оглядом поважні висліди. Акція мала на увазі зокрема дітвору — цих майже безпомічних у боротьбі з суворостями зими, а. найбільш наглядні вияви цієї акції були саме в час традиційного св. Миколая та Різдва. В українській пресі, головно в нашому щоденнику, появлялися у минулих роках, з ініціятиви редакції "Малих Друзів", відповідні заклики до громадянства, щоб у кожній місцевині, в кожному гурті дітвори на еміґрації влаштовувано свят-Миколаївські вечорі та різдвяні "Ялинки" і при цих нагадах обдаровувано дітвору, чим лише можливо.
Свят-Миколаївські вечорі і "Ялинки" — це прекрасна форма "зимової допомоги", що її наше громадянство приносить своїй дітворі. Перед нами близький день св. Миколая і недалеке Христове Різдво. Українське громадянство, в першу чергу українське село, що здало блискуче іспит зрілости в акції переселення дітей, повинно й тепер не забути про допомогу рідній дітворі. День св. Миколая, чи Різдво — це дні, що повинні принести радість кожній дитині.
І тут наше громадянство, зорганізоване в Комітетах, УОТ-ах і Кооперації, а зокрема Батьківські Кружки, які існують при школах, постійних дитячих садках — повинні негайно приступити до організованої зимової допомоги дітворі, не жалкуючи для цього ні пожертв, ні часу, ні праці. Велике значіння в акції допомоги має і гасло "діти — дітям". Заможніша дітвора повинна жертвувати від себе біднішій. Хай це невеликі будуть, але сердешні даруночки. Хай сільська дітвора жертвує на "ялинку" міським дітям харчові даруночки, а в заміну хай дістане книжки, зшитки, олівці, а то й одежу, обуву. Разом із батьками щоб і діти були учасниками оцього великого діла самодопомоги, чим українське громадянство складе черговий доказ братньої любови.
Усе для дітвори! — гасло, що вимагає тепер від нас великої уважливости. Саме під цим гаслом кожне наше село і кожне місто повинні негайно приступити до акції винової допомоги в себе, а дитячі сльози радости будуть найкращою винагородою за наше чергове сповнення важливого обовязку.
Б. Данилович 