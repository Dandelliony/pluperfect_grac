Нова автобусова лінія. —  Артилерійське стріляння біля Миклашева. — Девізові приписи для туристів. — Набили бурмистра міста Тарнова. — Поворот бузьків. — Золото втікає з Европи.

Нова автобусова лінія. В цих днях приступлено до урухомлення нової автобусової лінії між Городенкою та Кутами через Снятин і Косів, яка матиме велике значіння. Це вже третя автобусова лінія.
Артилерійське стріляння біля Миклашева. Адміністраційна влада пригадує, що в дні 23 ц. м. відбудеться в околиці Миклашева гостре артилєрійське стріляння. Видані й оголошені свого часу розпорядки військової та адміністраційної влади населення мусить респектувати.
Девізові приписи для туристів. У звязку з девізовими обмеженнями в закордонному русі з січня ц. р. польське міністерство скарбу постановило, що на конвенційну лєґітимацію Польського Татшанського Товариства на польсько-чехословацькому гірському пограниччі турист перенести може з собою одноразово суму до30 золотих, або в рівновартних валютах. Міністерство вияснює, що в часі місяця одна й та сама особа може перевезти через кордон квоту не більшу як 100 золотих (отже не 60 зол., як попередньо інформували).
Набили бурмистра міста Тарнова. В неділю відбулись у Тарнові передвиборчі збори польської соціялістичної партії. Соціялістичний похід, що вертався зі зборів до "робітничого дому", зустрів по дорозі бурмистра міста д-ра Бродзінського. Між учасниками походу та бурмистром прийшло спершу до словних, а після того фізичних контроверзій. Счинилась несамовита бійка. Хоч бурмистр славно боронився палицею, руками й ногами, але не був усилі подолати наступ куди численніших противників. Якби не інтервенція поліції, що прийшла окровавленому і потовченому батькові міста з допомогою, було б йому лихо. Поліція веде слідство.
Поворот бузьків. Коло Косцєшина на Кашубах велике вражіння викликав поворот пари бузьків, що зараз узялась будувати гніздо. Такого скорого повороту бузьків не тямлять уже від 1912 року.
Золото втікає з Европи. На днях прибули до Ню Йорку такі транспорти золота з Европи: зі Швеції привезли золота вартости 3,800.000 долярів, з Голяндії вартости 7,200.000, та з Анґлії вартости 8,477.000. 