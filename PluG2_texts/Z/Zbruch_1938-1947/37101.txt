◦ ◦ ◦ ◦ ◦ ◦ ◦

Новий учбовий заклад. При Львівському державному університеті ім. І. Франка організовується заочний відділ. Відділ матиме такі факультети: мовно-літературний, фізико-математичний, історичний і природознавчий. Заочний відділ розрахований підготовку педагогічних кадрів для шкіл західних областей України, а також для підвищення кваліфікації учителів. Всього на всі факультети буде прийнято 650 чоловік. Вже почався прийом заяв і триватиме до 25 червня. Організація заочного навчання має величезне значення. Особливо з цього скористаються педагоги неповних і середніх шкіл, які ще не мають закінченої педагогічної освіти. Вони матимуть змогу, не припиняючи роботи в школі, вчитися заочно.
Паркет для Палацу Рад. Нещодавно 1-ий Львівський лісопильно-паркетний комбінат одержав замовлення на виготовлення паркету спеціально для Палацу Рад в Москві. Цю звістку радо зустріли робітники. На комбінаті розгорнулось соціалістичне змагання. Утворюється новий цех, який буде виробляти художній паркет з явора, ясного і чорного дуба. Кращий майстер тов. Заяць виготував 8 зразків тафлів за власним малюнком. Цими днями вже відправлено в Москву 2000 квадратних метрів паркету найвищого сорту.
Закінчено телефонізацію сіл в Золочівському районі. Тепер всі сільради мають телефонний зв'язок з райцентром.
Впорядкування міста почала Бібркська міська Рада. Тут вирівнюють дороги, зроблена закладка нового скверу, де посаджено 150 дерев.
Піонерський клуб відкрито в м. Жовкві. Клуб має 4 великих кімнати. Тут школярі міста проводять свій відпочинок після занять в школі.
Два цементні заводи і цегельню намічено збудувати на трасі газопроводу Дашава — Львів. Заводи працюватимуть виключно на газі.
Магазин "Академкнига" (м. Львів) одержав багато нових книг видання Всесоюзної Академії Наук. Серед них чимало науково-історичної літератури, зокрема, нариси історії російської науки, техніки тощо.
Передові робітники фабрики наукових приладів відзначили дні роботи XV з'їзду КП(б)У високою продуктивністю праці. Робітник Станіслав Мазуряк в ці дні виконував норму на 350 проц., Володимир Желязни на 279 проц., Маріян Калічак на 172 проц. 