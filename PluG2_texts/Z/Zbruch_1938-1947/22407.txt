◦ ◦ ◦ ◦ ◦ ◦ ◦ ◦ ◦ ◦

Вислід збірки на Товариство "Відродження" у Львові. Головна Рада Українського Протиалькогольного Товариства "Відродження" у Львові подає до відома українського громадянства, що прилюдна збірка на статутові цілі Т-ва "Відродження", переведена на терені міста Львова до замкнених пушок у неділю 23. квітни ц. р., дала квоту 676.81 зол. Головна Рада складає цією дорогою щиру подяку за жертвенний труд усім ВП. Збірщикам і тим П.Т. особам та установам, що своєю цінною співпрацею причинилися до вдатного висліду збірки. Зокрема щиро дякує Українському Громадянству міста Львова за щедру жертвенність і розуміння завдань Товариства "Відродження". — Головна рада Українського Протиалькогольного Т-ва "Відродження".
Новим тернопільським старостою призначений від 1. червня ц. р. віцедиректор соймового бюра Н. Майновський. Дотеперішній управитель староства в Тернополі д-р Ст. Зайонц призначений на становище старости в Копичинцях.
Виселюють німців з прикордонної смуги. Краківський "ІКЦ" повідомляє, що влада виселила 99 німців з прикордонної смуги новотомиського повіту за "нельояльне відношення" до польської держави, що могло загрозити безпеці і публичному ладові.
Нові вимоги при концесіях на аптики. Міністерство суспільної опіки оголосило розпорядок з новими умовинами у справі концесій на аптики. Згідно з розпорядком міністерства, першенство у справі концесій матимуть особи, які крім відповідних кваліфікацій викажуться добровольчою службою в польському війську. Особам понад 60 років не будуть признавати концесій.
"Масова чистка" серед адвокатських аплікантів. Польська преса повідомляє, що в усіх Окружних Адвокатських Палатах Польщі скреслили в останньому часі 257 адвокатських аплікантів, яких "кваліфікації не відповідають постановам нового закону про устрій адвокатури". "Чистка" обняла передовсім адвокатських аплікантів українців і жидів. До того не слід забувати, що при недавніх іспитах адвокатських аплікантів "упала" майже половина українських і жидівських адвокатських аплікантів. Тому розміри цієї "чистки" адвокатських аплікантів куди більші. 