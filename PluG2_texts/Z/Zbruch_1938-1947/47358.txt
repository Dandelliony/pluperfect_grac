Похорон Апостольського Адміністратора в Сяноці

На сумну вістку про смерть Апостольського Адміністратора Лемківщини бл. п. о. д-ра Якова Медвецького появилися в Сяноці клєпсидри від Апостольської Адміністрації, УДК, брата Покійного, адв. Степана Медвецького й Т-ва "Бескид". Одночасна появились жадібні хоругви на церкві Апостольської Адміністрації, УДК і т-ві "Бескид". Домовина з тлінними останками Апостольського Адміністратора для Лемківщини, бл. п. о. д-ра Я. Медвецького, надійшла з Кракова до Сянока в пятницю 31. січня ц. р. рано. З жалібного двірця відпровадило її 6-ох священиків з процесією до парохіяльної церкви, де на порозі прийняв домовину місцевий парох о. крилош. О. Константинович і спільно зі згаданими священиками відправив панахиду.
Опісля Ґенеральний Вікарій, о. ректор Олександер Малиновський, відслужив читану Службу Божу за спокій душі бл. п. Апост. Адміністратора.
Домовину з тлінними останками приміщено на підвищенні по середині церкви та вкрито її мантією з усіми єпископськими інсиґніями Апостольського Адміністратора: мітрою, жезлом, євангелією та чашею. В пятницю, 31. І. ввечері почалися похоронні ієрейські відправи при участи 16-ох священиків. У суботу 1. ц. м. відправляли ввесь час читані Служби Божі. В год. 9-ій 38 священиків під проводом Ґенерального Вікарія о. рект. Ол. Малиновського продовжували далі похоронні ієрейські відправи, в яких взяло також участь 9 латинських священиків зі Сянока. До співаної Служби Божої стануло 50-ох священиків: Ґен. Вікарій о. рект. О. Малиновський, оо. декани: І .Цегелик, О. Венгринович, Я. Савчак та о. Головід у супроводі двох діяконів: о. І. Соболя та о. Ст. Вапровича.
По Службі Божій попращав у церкві Покійника о. дир. М. Ганушевський. Його товариш зі шкільної лавки і з часів побуту в станиславівській єпархії до 1936 р. Навязуючи до давноминулих літ, о. проповідник пригадав короткий життєпис Покійного, що походив із селянської родини, та підкреслив його особисті прикмети: безмежну доброту й скромність. За ввесь час свого життя й діяльности в Станиславові Покійний не брав активної участи в політичному житті й жив у згоді з обома таборами в нашому громадянстві. Від 1936 р. становище пост. Адміністратора було дуже важке під політичним оглядом, що Покійний відчував найкраще з уваги на специфічні віросповідні та національні умовини праці на Лемківщині й відому політику польського уряду. В своїй журбі за долю Лемківщини — підкреслив о. проповідник — Покійний о. Адміністратор залишив неначе завіщання для духовенства та вірних у формі свого послання, поміщеного в першому повоєнному числі "Вістей Апостольської Адміністрації "Лемківщини" з дня 23. грудня 1940 року.
"Ми обовязані — писав Апостольський Адміністратор — любити свій Нарід, бажати йому добра й кожний по змозі своїх сил повинен дбати й робити це добро. Найкраще покажемо свою любов до свого Народу не словами, але ділами супроти своїх рідних братів.... Невіруючий не може бути правдивим, щирим патріотом. Патріотизм вимагає дуже часто жертви, а жертву принести може тільки той, хто випробований в чесноті, чого з черги нема без віри. Живемо надією, що Боже Провидіння дасть нашому Народові здобути те все, чого собі наш Нарід бажає, за чим тужить, до чого прямує. Одначе памятаймо, що наш Нарід і його добро тільки тоді удержаться, коли керма над Народом буде в руках людей віруючих, розумних і праведних, коли над усім буде панувати Бог. Маємо приклад на наших сусідах, що діждалися волі й незалежности, одначе в короткому часі її втратили, бо не мали Бога в серці, не мали сильної віри й чеснот, не дбали про добро народу, але шукали особистих користей і довели свою батьківщину до розвалу".
З останніх розпорядків бл. п. Апостольського Адміністратора — підкреслив о. проповідник — є розпорядок про вживання української літературної мови як урядової, що його треба вважати неначе заповітом для основи консолідації й розбудови національно-реліґійного життя на Лемківщині. Вкінці попращав Покійника від найближчого помічника — Ґен. Вікарія о. рект. О. Малиновського, від духовенства та вірних.
Після цього латинські священики відправили заупокійне богослуження і все духовенство та вірні взяли участь в останньому цілуванні. Вкінці після панахиди і коліно-приклоненної молитви та политті єлеєм Покійного 8 священиків винесли домовину з церкви, обійшли з нею довкруги церкви і по відчитанні євангелії вирушив похід головними вулицями міста на цвинтар.
Увесь час у церкві, в поході і на цвинтарі співав прегарно хор під орудою проф. Іванейка. Безпосередньо за процесією несли вінки, далі йшли черниці, латинське і греко-католицьке духовенство. Безпосередньо за домовиною йшов брат Покійника, адв. Ст. Медвецький з дружиною, далі Крайсгавптман д-р Шаар з головою УДК, інсп. д-ром Біланюком, члени проводу УДК та громадянство у зразковому ладі, придержуючись вказівок орґанізаторів походу: о. секретаря Білоскурського та о. В. Чопея.
На цвинтарі духовенство відправило богослужби й панахиду, опісля домовину Покійного зложено до гробниці. Одночасно парох Загіря о. Гентиш попращав Покійного від духовенства зворушливим елєґійним тоном, підкреслюючи, що "за хвилину лемківська земля прийме Сина з Поділля". 