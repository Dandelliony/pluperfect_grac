◦ ◦ ◦ ◦ ◦ ◦ ◦

Виступ Черчілля в палаті громад
ЛОНДОН, 20. (ТАРС). Агентство Рейтер повідомляє, що вчора прем'єр-міністр Черчілль виступив в палаті громад з оглядом воєнних дій в Західній пустині. Черчілль заявив, що крупні англійські сили, які одержують нові підкріплення, продовжують атакувати форт і місто Бардію і що є всі підстави гадати, що події розвиваються сприятливо для Англії. Черчілль вказав, що цифра в 30 тис. італьянських військовополонених значно применшена. Англійські частини захопили 100 цілком придатних гармат, 50 танків, велику кількість воєнного майна. До 16 грудня втрати англійської армії становили менше 1 тис. чоловік убитими і пораненими. Ми, безсумнівно, заявив Черчілль, мали і інші втрати. Черчілль далі відмітив, що ні в якому разі не можна вважати наступ вже закінченим. Черчілль висловив надію, що завдяки зробленим досі зусиллям, а також крупним поставкам для Англії з США Англія матиме велику і добре озброєну армію, яка зможе в 1941 році бути використана не тільки для оборони британських островів, але й на інших театрах війни.
Далі Черчілль вказав, що війна може тривати довго; він попереджував проти задоволення досягнутими успіхами. "Було б катастрофою, — сказав він, — якби хто небудь гадав, що небезпека, величезна небезпека, смертельна небезпека вже минула". Повітряні бої трохи ослабли, можливо, в наслідок несприятливої погоди. Але, заявив Черчілль, не виключено, що вони ослабли в зв'язку з проваджуваною підготовкою противника до якоїсь іншої форми активності. Треба чекати продовження нічних атак німецької авіації.
Наприкінці прем'єр-міністр зупинився на питанні про втрати англійського флоту в Атлантиці, розмір яких продовжує викликати значне занепокоєння. Ці втрати, заявив він, не такі великі, як у найкритичніший період 1917 року. Однак знову з'явилася загроза, з якою рік тому, здавалося, Англія справилася. Черчілль вказує, що треба вважати охорону торгового шляху через Атлантичний океан проти підводних човнів і літаків далекої дії, які тепер нападають на англійські пароплави, одним з першорядних завдань.
Воєнні дії в Албанії
БЄЛГРАД, 21. (ТАРС). За повідомленням газети "Політіка", вчора, не зважаючи на сильний мороз і сніг, коло Поградєца відбувся запеклий бій. За непідтвердженими відомостями, греки зробили несподівану атаку на італьянські позиції на горі Камна, примусивши противника відступити на деяких ділянках.
На всьому північному фронті італьянські війська чинять запеклий опір, намагаючись спинити грецький наступ, щоб у тилу зробити перегрупування своїх сил.
Як твердять, частини грецьких військ пробились аж до Чабасана і знаходяться тепер в 10 кілометрах від югославсько-албанського кордону. Хімара, Тєпелене і Клісура знаходяться під безперервним вогнем грецької артилерії.
НЬЮ-ЙОРК. 21. (ТАРС). За повідомленням агентства Юнайтед Пресс, грецькі війська зайняли Грамш, в 20 милях на південь від Ельбасана. Вбиті один грецький офіцер і 16 солдатів і 22 поранені. З італьянської сторони вбиті 3 офіцери і 27 солдатів і 50 поранені. Греки взяли в полон 82 італьянців.
Італьянські танки і броневики контратакували грецькі війська в районі Хімари.
Сильний бій відбувається в горах Томор, в 16 милях на схід від Берата. В 4-х милях на північний захід від Каларата греки зайняли Вранішті. Вздовж побережжя вони просунулись на одну милю. Грецька артилерія примусила також італьянців покинути свої позиції в Дамес, в двох милях на північ від Тепелене.
Воєнні дії в Китаї
16 грудня в бою поблизу міста Укана (на шосе Ханчжоу—Нанкін в північній частині провінції Чжецзян) було вбито понад сто японських солдатів. Китайці захопили три станкових кулемети і більше ста гвинтівок. Партизани висадили в повітря японський склад боєприпасів.
За повідомленням газети "Шеньчжоужібао", війська маріонеточних властей, розквартировані в місті Деань (на південь від Цзюцзяна в північній частині провінції Цзянсі), підняли 17 грудня повстання і перейшли на сторону військ національного уряду. 21 грудня. (ТАРС).
Заява представника уряду Віші про конфлікт між Таї і Французьким Індо-Китаєм
НЬЮ-ЙОРК, 21. (ТАРС). Як повідомляє агентство Юнайтед Пресс, представник французького уряду заявив, що в зв'язку з новими виступами Таї проти Індо-Китая, що мали місце за останні дні, конфлікт "набуває надзвичайно серйозного характеру". Генерал-губернатор французського Індо-Китая Деку, продовжував він, ідучи за інструкціями уряду Віші, відмовився вести переговори про територіальні вимоги Таї доти, доки не будуть припинені напади на Індо-Китай.
Зведення італьянського командування
РИМ, 21. (ТАРС). Італьянське командування повідомляє: В прикордонній зоні Кіренаіки відмічена активність артилерії.
В Східній Африці одно з з'єднань італійської авіації бомбардувало в Адені аеропорт. Бомби були скинуті також на ворожі споруди в зоні Метемми, де почались великі пожежі.
На грецькому фронті всі атаки противника відбиті. Італьянська авіація провадила операції у взаємодії з наземними військами. Авіація бомбардувала скупчення військ противника, шляхи і воєнні укріплення в усіх секторах фронту Коло о. Корфу потоплені два великих риболовних судна. Під час кількох повітряних боїв збиті два англійських літаки. Один з наших літаків не повернувся на свою базу. Наші воєнні кораблі успішно бомбардували ворожі позиції вздовж побережжя Іонійського моря. 