Музей з документами страшної смерти.

Недавно відкрили в Сиднею оригінальний музей: він має показувати ріжні документи і матеріяли, як люди гинуть у найдивоглядніший спосіб. Головна збірка складається з ріжних памяток залишених катастрофами на морі за останнє століття. Є це останні листки паперу, на яких пасажири перед смертю писали до своїх найближчих, пляшки з листами кинені на воду, щоб доплили до берега, дошки, за які чіпалися судорожно нещасливі жертви. Крім цього є там описи вийняткових смертельних випадків.
Останні листи моряків.
Ось один із них. У 1922 р. у затоці Галіфакс один рибалка витягнув із моря дошки. Коли їх розрізував доглянув на них ріжні знаки, що вказували на письмо. Показалося, що це останки з відомої шкуни „Гіндерс“, яка потонула чотири роки раніше серед бурі на коралевих рифах. Залога спаслася на якомусь острівці, але хвилі підіймалися щораз вижче так, що заливали їх захист. Вони списували свої передсмертні вражіння на дошці: „Ми втекли на останній клаптик сухої землі. Довкола нас плавають уже пажерливі риби. Нема надії“. Не залишалося нічого іншого як забувати про те, що небавком усі згинуть. Тоді вони почали писати останні прощальні слова — ножиками на дошках.
Другий випадок. При берегах Нових Гебридів виловили одного дня з моря пляшку. З неї добули листок паперу покритий кровю. Слова були безладні, намазані так, як пишуть божевільні. Довго треба було їх відчитувати. Це писав моряк-старшина з корабля «Ікер», що пропав 6 років тому таємничо. Виявляється, що на кораблі збунтувалися моряки і вбили капітана в околиці островів Самоа. Старшину теж зранили у бійці в руку. Пляшка оплила два рази світ довкола, заки її знайшли.
Найстарша записка в цьому музею є з 1866 р. від капітана корабля „Париж“ Бодуена. У кількох словах змальована вся траґедія людини: „Буґан Ріф. На корабель напали китайські бандити. Всі офіцири вже неживі. Пливемо на південний захід. Поможіть!“
Підошви на пустині.
Не менше страшну смерть зазнають люди на пустині. Австралія має таку свою пустиню. Давно вже, як сміливий мандрівник Рівердейл вибрався з одним своїм товаришем у непросліджені частини цієї пустині. Він означив приблизно місця, де залишатиме звістки про себе. В одному місці слід пропав. Мандрівники збилися зі шляху і в дорозі вичерпався засіб їх води. А води в пустині не було. Вони блукали цілими днями і впали мертві... на один кільометр перед чудовою криницею. Рівердейл списував свої вражіння спершу на клаптиках паперу, потім уже на підошвах. Ці підошви це один з найцікавіших експонатів сиднейського музею.
Подібну траґедію пережили учасники т. зв. експедиції Жирарда у 1891 р., що вибралися від затоки Спенсера у глиб Австралії і ніколи не вернулися. Аж у 1905 р. один мандрівник знайшов дошку, на якій були такі слова: «Ах! Якби ми могли знайти хоч краплину води!
Рідкі випадки смерти.
Невідомо, чи організатори цього музею зібрали теж дані з історії про дуже дивні випадки смерти.
Пригадуємо собі, що Ізидора Дункан згинула від власного шалю, який заплутався в колесо авта і підчас їзди задушив її. Молієр згинув на сцені, граючи у своїй пєсі. Божеський Аретіно вмер від сміху. Клементій XIV. затроївся паштетом. Діомеда зїли коні, адмірала Драка  — морські краби, Айсхиля вбила велика черепаха, впавши на нього, Ґоліята вбив грім, Ляокоона задушили два вужі, Марата вбили штилєтом у ванні, з Марсіяса зняли живцем шкіру. Пліній старший згинув під лявою Везувія, Пирра вбила цегла з даху, Самсон згинув під звалищами святині, яку сам завалив, Ісаю розрізали надвоє між двома дошками, Абсальон згинув повішений на власному волоссю. Небуденну смерть мали Анакреон, що задушився зернятком винограду і Софокль, що вмер на удар серця від — щастя.
З розвитком техніки і серед щораз складніших умов життя читаємо майже щодня про щораз більше дивоглядні причини смерти. Смерть у катастрофах це вже щоденна банальна причина; на елєктричних кріслах гинуть бандити, на верхах гір, серед лісів люди вмирають теж таксамо, як їх попередники. Усе-ж лекше придумати якийсь ориґінальний спосіб, як умерти, ніж ориґінально жити.   