— Проти вивласнення Українського Городу. — Вояк застрілив емерита. — Сутичка гуцулів з граничною сторожею. — Кара смерти на двох комуністів. — Злодійства і зловживання високих достойників. — Слідом крівавих злочинів. — Новий провал безбожницької акції.

— Проти вивласнення Українського Городу. Українське громадянство міста Яворова зібравшись на довірочній нараді дня 19. квітня ц. р., стверджує, що площа "Сокола Батька" у Львові, викуплена постепенно дрібними жертвами цілого українського народу і тимсамим є народною власністю цілої нації. З тої причини не вільно "Українського Городу" під ніякими ухвалами і за ніяку ціну ані дарувати, ані грошима виміняти проти волі його власника. Збори закликають увесь український нарід до чинного вияву становища в цій справі гідного чести української нації.
— Вояк застрілив емерита. Емеритований урядовець воєводства 34-літній м-р Франц Вернер проходжувався коло військових обєктів під Коломиєю. Коли військові стійкові візвали його затриматися, він ішов дальше, викрикуючи до них обидливі слова. Один вояк стрілив і убив Вернера.
— Сутичка гуцулів з граничною сторожею. Гранична сторожа арештувала в Белелуї Василя Ткачука, в якого мабуть найшла горівку, перепаковану з Румунії. Підчас переслухання в домі солтиса вдерлася юрба місцевих гуцулів, що здемолювали хатню обстанову та втікли разом із арештованим. Поліція арештувала кільканадцять осіб.
— Кара смерти на двох комуністів. Г.Куперштока і М.Симчука засудив трибунал окружного суду з Люблина на виїздній сесії в Холмі на кару смерти. Акт обвинувачення закидав обом підсудним приналежність до КПЗУ і ширення комуністичної діяльности в Люблинщині від 1930. р. та вбивство одного члена компартії і намагане вбивство другого члена на основі партійного суду. Обох підсудних засудив трибунал на кару смерти.
— Злодійства і зловживання високих достойників. Процес проти б[увшого] пос[ла] Ідзіковського, б[увшого] директора департаменту міністерства скарбу і купців Міязґи та Кавфмана перед окружним судом у Варшаві витягає на світло денне нечувані зловживання і злодійства. З відчитаного акту обвинувачення виходить, що б[увшого] пос[ла] Ідзіковський украв бл[аженної] п[ам'яти] сенаторові Вентові брильянтову шпильку і вимантив 20.000 зол[отих] від союзу цехів пекарів. Підс[удний] Міхальський натягнув фірму «Фрамполь», до якої не вплатив ні сотика на уділ, на 40.000 зол[отих]. Така сама доля стрінула багато банків і фірм. Оба підсудні заперечують свою вину. Слід згадати, що підс[удний] Міхальський складав частинно свої зізнання при замкнених дверях. Не признається теж до вини підс[удний] Міязґа, який був управителем фірми «Фрамполь». Цілу вину скидає на Міхальського кажучи, що робив усе на його доручення. Свідки: емер[итований] полк[овник] Б.Сікорський, пос[ол] Снопчинський і сен[атор] Екерт обтяжили підс[удного] Ідзіковського. Св[ідок] Снопчинський ствердив, що підс[удний] Ідзіковський був пострахом для ремісників. Хотів за всяку ціну виплисти на верх і грати першу скрипку. За свої  інтервенції  перед владою брав гроші.
— Слідом крівавих злочинів. У селі Страдчі на Поліссі Сергій Самсоняк убив свого батька і важко зранив свою маму та сестру. Опісля підпалив хату і сам застрілився. Причиною страшних злочинів була сварка за поле. – В селі Ліпє пов. Каліш 33-літня Антоніна Наздречен у божевільному нападі вбила свого чоловіка та однорічного синка. Опісля зранилася в голову і кинулася до поблизького ставу. Під впливом холодної  води опамяталася і пішла до хати своєї матері, де її арештувала поліція.  — В Мосціцах 38-літній М.Рудка знасилував 15-літню А.Винницьку й опісля важко зранив її, а сам скінчив самогубством. —  У Багінцях під Варшавою підхмелений робітник Станислав Шпада зранив легко свою жінку, яка підрізала йому бритвою горло. В безнадійному стані відвезли його до шпиталю у Варшаві. Причиною цього злочину була авантура, що її викликав  підхмелений  Шпада.  —  На досмертну вязницю за вбивство 12-літньої доньки засудив суд у Лодзі 29-літню вдову Марію Зайдлеву, яка допустилася цього страшного вбивства, щоб лиш вийти заміж.
— Новий провал безбожницької акції. Не зважаючи на масові арештування і розстріли священників підчас протиреліґійної кампанії „союз воюючих безбожників" не лише не знайшов нових членів, але втратив теж давних своїх членів. І так на Сов. Україні з 2,500.000 членів (?) „союзу безбожників" у 1929. р. не залишився в січні ц. р. ніодин. Большевицька преса стверджує з острахом зріст релігійних настроїв між населенням СССР та обвинувачує „союз безбожників", що не вміє вести боротьби з реліґією. Згадана преса нарікає, що „союз безбожників" на Україні займається торговлею і спекуляцією замість протиреліґійної пропаґанди.