◦ ◦ ◦ ◦

Кухня для працівників Уряду Области розбудовується. ЛЬВІВ, 19 грудня. Кухня для працівників Уряду Области v Львові, яка існує від першого січня ц. р. й видає обіди для ненімецьких працівників державних урядів і інституцій в ціні 1 зол., переноситься до нового приміщення. Мешканевий Уряд призначив їй вигідне приміщення з 14 кімнат при вул. Чарнецького 4. Дотеперішнє приміщення кухні у партері того самого будинку виявилося замалим, бо з кухні користає 730 осіб, а кількість обідів доходить місячно до 22 тисяч.
Приділ риби на харчові картки. ЛЬВІВ, 19 грудня. Не зважаючи на великі труднощі, що їх мусіла побороти рибна господарка, якої нормальний хід праці гальмує завжди направа того, що занедбали большевики й не зважаючи на те, що нормальний контингент з ловлі риб обнизився на 30% внаслідок пошесті серед риб — всетаки рибу на свята будемо мати. Реферат рибної господарки старався про те віддавна, щоб мати приготований запас риби до розподілу для не-німецького населення Львова у передсвяточному часі. З тією метою всюди магазиновано рибу, ловлену в річках і солено її у великій кількості. Добра господиня знає, що солена риба після вимочення нічим не різниться від свіжої риби. На одну харчову картку припаде по 200 гр. риби. Тому, що на рибу нема спеціяльного купону, закуп риби буде зазначуватися відстемплюванням карти на другій стороні. Крім того працівники заведень А і Б одержать на особу по 100 гр. риби на основі карт запотребування (Бецуґшайн), які виставить Міський Уряд Прохарчування на підприємство чи установу.
Відчит про Г. Сковороду. Об'єднання Праці Українських Письменників повідомляє, що у вівторок, 22 грудня ц. р., в год. 18-ій (шостій), в залі Літературно-мистецького Клюбу при вул. 29-го Червня ч. 10, відбудеться відчит мгр. В. Шаяна на тему: "Український філософ — Г. Сковорода".
Нова українська книгарня у Львові. ЛЬВІВ, 19 грудня. Зацікавлення книжкою взагалі, а українською зокрема, зростає серед українського громадянства з кожним днем. Біда тільки в тому, що воєнні умовини, які мають теж свій великий вплив на папір, позначаються у дуже змалілій кількості наших свіжих видань. Та люди, що без свіжої книжки не можуть обійтися, радять собі в той спосіб, що випродують прочитані та використані книжки, а купують ті, що їх потребують. І процвитає у Львові пожвавлена торгівля не тільки новими книжками, але й книжками старших видань. Сьогодні ці часи вже безповоротно проминули. З’являються у нас люди з практикою, що беруться до торгівлі книжками, відчиняючи книгарні-антикварні. До дрібного числа тих українських книгарень, що вже у Львові існують, доскочила цими днями ще одна. Це українська книгарня при вул. Трибунальській ч. 2. Ведуть її п. Катря Голубцева (дружина пок. Миколи Голубця) та п. Полюга, один з колишніх керівників відомої Книгарні Т-ва "Просвіта". Фахове керівництво нової книгарні каже сподіватися, що вона дуже швидко стане улюбленим місцем відвідин усіх наших книголюбів, де можна буде дешево купити цікаву книжку та за добру ціну перепродати вже непотрібну. 