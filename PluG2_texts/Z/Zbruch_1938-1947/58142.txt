◦ ◦ ◦ ◦ ◦

Відкриття крамниць в Галицькій Області. Губернатор Галичини видав відозву до населення, в якій м. ін. заповідає відкриття низки крамниць від 1 листопада. Завдяки знаменитій організації, не зважаючи на війну, вдалось спровадити деякий товар з Ген.-Губернаторства і Райху. Система нарядів (бецугшайнів) буде облегчена. Від 1 листопада можуть видавати наряди окружні і городські старости. Товари будуть видавати по цінах Генерал-Губернаторства. Цим припиниться паскування і підвищування цін.
У. Ч. Х. Український Червоний Хрест має великі завдання. Сотні тисяч українців ще перебувають у полоні і про їх звільнення старається У. Ч. X. А чи Ви сповнили свій обов'язок і зложили жертву на цілі товариства? Пожертви в грошах і в натурі слати на адресу: УЧХ, Львів. вул. Східна (Личаківська) 37 а, І. пов.
Зміни в програмі радія. З першим листопада Львівське радіо впроваджує деякі зміни у своїй програмі. Воно передаватиме передачі з Райху, щоб тим способом уможливити воякам, що воюють на східньому фронті, зв'язок із батьківщиною. Вісті передаватиме Львівське радіо в 7-ій, 9-ій, 12.30, 17-ій і 20-ій годинах у німецькій мові. Вісті в українській мові передаватимуться безпосередньо по німецьких в 9-ій та 12.30, крім цього в 18-ій годині. Господарські вісті, як і давніше, около 7.20 в німецькій та українській мовах.
Більший приділ харчів. Мешканці Львова одержують уже нові картки на споживчі товари на місяць листопад. Повинні подбати, щоб своєчасно зареєструватись у найближчій крамниці. Видача товарів зачнеться від 4 листопада. На місяць листопад призначені більш приділи товарів. Подрібний спис подамо в завтрашньому числі. Крім цього дальше крамниці "Народної Торгівлі" видають товари на картки за місяць жовтень, а саме: на купон №1 — крупи або макарон (12 2/3 дкгр.) та на купон №7 — один бохонець хліба. Цей додатковий хліб видається на тій основі, що місяць має більше, як чотири тижні, а на кожний тиждень призначений один хліб. До двох місяців доходить один дев'ятий тиждень і на цей тиждень видається тепер хліб. Видаються теж товари на інші купони (тим споживачам, які ще тих товарів за жовтень не одержали), а саме: на купони Z1 до Z4 — 10 дкг цукру, на купони М1 до М3 30 дкг муки, на купон S2 12 дкг. кави й на купон S3 — 5 гр. оливи.
Нові назви вулиць. В дальшому перейменуванні львівських вулиць: вул. Уєйського назвали Цвіллінгштр., пл. Юра — площею Юра (Георгпл.). вул. Подлєвського — Колонною (Кольоненштр.)
Впала в Полтву. 70-літню Марію Кат з Рясни потрутив поїзд, коли вона переходила залізничим мостом над Полтвою. Потручена впала у воду. В тяжкому стані перевезено її до лічниці.
Бійка в Пустомитах. Підпивши собі, кількох молодих мешканців Пустомит почали бійку, яка велась при помочі таких "спортових" приладів, як ножі, бритви тощо. 33-літній Василь Коваль, що — як каже — хотів розірвати бійців, одержав кілька тятих ран ножем і бритвою так, що треба було кликати Швидку Медичну Допомогу зі Львова.
При праці. 28-літнього робітника паровозівні Івана Заяця через необережність придавила машина, в наслідок чого одержав кілька товчених ран. Його відвезли до лічниці.
Затроїлись. 43-літній Антон Флявбер і 43-літній Венцель Віркнер, заживши 4 пастильки камфори та дві кофеїни, затроїлись. У важкому стані перевезли їх до лічниці. 