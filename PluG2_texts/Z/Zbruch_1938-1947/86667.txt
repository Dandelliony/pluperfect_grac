З театру

Веселий Львів: "Сійся, родися..." — новорічна ревія в 16 точках. Режисер Петро Сорока.   Що театр малих форм "Веселий Львів" здобув собі вже масового глядача і втішається великою популярністю у Львові, доказує найкраще його нова новорічна програма, виведена під наведеним вгорі заголовком, спершу на сцені Оперного Театру (на саму Маланку), а потім у себе, на Францішканській, і те більш як прихильне прийняття, що вона зазнала і зазнає серед розбавлених глядачів. Справді: притягнення до праці в театрі молодих талановитих виконавців і цілого гурту письменників та музиків легкого жанру дає овочі: театр стає твердо на ноги і виробляє своє власне обличчя та здобуває собі щораз більші симпатії серед громадянства.   Програма ревії "Сійся, родися" складається з двох частин. Після жвавої увертюри і виступу балету в танку "Амазонки" співає п. О. Гайова прекрасне танґо "Погана дівчина" (слова Масляка, музика Анатольського). Потім іде перероблений з французької мови скетч "Метелик" у виконанні п. К. Бранки та обидвох Лаврівських. Опісля виступає знову балетний ансамбль в еспанському танку, а далі бачимо оригінальний скетч "Золоте серце" Василя Роніса у виконанні пань Муратової і Тарасевич та п. Ессена. Цей актуальний скетч, побудований увесь на мовних непорозуміннях між придніпрянцями й галичанами, кінчиться теплим, родинним, до того сентиментально-патріотичним акордом, тому не диво, що глядачі приймають його з захопленням. Таксамо з захопленням приймає вся заля пісеньки свого любимця, Ю. Лаврівського: "Як колядка задзвонить" (сл. ЕКО, муз. Адаманова) та особливо "Клопоти жонатого" (сл. й муз. O. Курочка). На закінчення першої частини йде сценка "Львівська Маланка" (сл. ЕКО, муз. Адаманова) у виконанні п. І. Лаврівської і балетного ансамблю.   Не менше багата й різнородна і друга частина програми. Тут, після вступу оркестри, веденої справно п. Адамановим, виступає знову п. Бранка, що знаменито інтерпретує поему Беранже "Бабуся", а далі йде балетна сценка "Любовна зустріч" в ефектовному виконанні обидвох солістів Янушковських, п. Адамова і всього танкового гурту. Дуже живо реагують глядачі на актуальний у теперішніх часах скетч Мусія Гака п. з. "Добрий винахід", що його виконують п.п. Ессен, Муратів і Зорич. Закінчення його таке, що глядачі зривають собі просто боки зі сміху. Гарний успіх має і вокальний квартет жіночих ревелерсів, що співає "Пісню лещетарів" (сл. Курочка, муз. Анатольського), яка має всі дані стати популярною серед наших лещетарських дружин. Гучні оплески збирає п. Гайова за пісню школяки "Я маю перчик" — сл. Масляка, муз. Анатольського. Кінчає програму дотепна сценка-скетч пера ЕКО п. з. "Маґістер старий рік", що в ньому бере участь увесь акторський і балетний ансамбль театру.   Ревія "Сійся, родися", яку в'яже в цілість мистецький керманич "Веселого Львова", п. З. Тарнавський, легким, дотепним конферансом, має забезпечений успіх на довший час.   Краківські вісті 