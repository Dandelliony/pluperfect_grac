»Тарас Бульба« на індексі. —  Де набили, а де стрілило.

„Тарас Бульба" на індексі. Невідомі ніколи шляхи „ґенеральної лінії“ партії і круті бувають її віражі. Ще кілька місяців тому київська опера їздила на гостинні виступи до Москви і „клю" цих гостинних вистав був саме „Тарас Бульба" Лисенка, трохи, але дуже добре зреставрований та в дуже добрій „етнографічно-національній“ постановці. Опера мала в Москві великий успіх, на одній з вистав був присутній сам „вождь“. Київська опера дістала навіть орден Леніна, оперові артисти також нагороди і навіть будинок у Києві спеціально дія них. Оперу далі виставляли, відкрили нею сезон у Києві і раптом... розміркувалися в Москві, що аджеж цією виставою „Тараса Бульби“ кермував Андрій Хвиля, „викритий" ворог народу —„український націоналіст“; отже стали приглядатися до опери, справді щось „націоналістичне“ — і „Тараса Бульбу“ на індекс, а Косіорові найсуворішу догану, що справді він собі думає, коли під носом у нього так розперезуються „націоналісти“. Мабуть безпереривно кланявся впростів „Станіслав Вікентієвич“, слухаючи при апараті цієї догани й забороняючи самому собі навіть згадувати, як колись у Москві він дивився на цю оперу в присутности самого „вождя“. Де набили, а де стрілило. Як доводилося вже згадувати, у Києві став виходити російською мовою орган ЦК КГК(б)У „Советская Украина“. І ось у російській „білоґвардійській еміґраційній газеті „Последнія Новости“, що виходить в Парижі, читаємо замітку, що „в Києві поновлено видавання місцевих урядових газет російською мовою“ ... А як зрадіють „Последнія Новости“, коли довідаються, шо і в Харкові почав виходити російською мовою щоденник „Красное Знамя“. 