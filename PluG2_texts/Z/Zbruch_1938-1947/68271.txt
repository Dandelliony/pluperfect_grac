Україніка в німецькій фільмі й пресі

Україніка у фільмі. 
В останнім німецькім "Тижневім огляді" бачимо українську міліцію і прийняття українських селян мін. Розенберґом. Поза знимками з України, які були досі у тижневих оглядах (бої в Україні, знимки закатованих жертв і т. п.), тижневик Генеральної Губернії висвітлив досі такі короткі фільми з українського життя: Лемківське весілля, Великдень на Холмщині, Збір винограду у Заліщиках, Дефіляда українських делегацій перед губернатором у Станиславові.
Україніка в німецькій пресі.
"Фелькішер Беобахтер" з 20, 24 і 28 червня містить вістки про поїздку мін. Розенберґа по Україні, а в ч. 182 з. 1 липня містить довшу статтю "Господарська структура України". Стаття спирається на статистичних даних "Віртшафт унд Статістік" ч. 6. "Остдойчер Беобахтер" ч. 178 містить статтю Е. Гуча "Галицькі міста зміняють своє обличчя", в якій автор вказує на брак стилю і занедбання галицьких міст, яке випливає з безтрадиційности. Щойно тепер галицькі міста набирають культурнішого вигляду. "Ноє Вінер Таґблят" ч. 176, 28. 6. містить довший репортаж про Галичину Густава Ляфтнера п. н. "Міст до сходу". Стаття прикрашена рисунком тризуба і бориславського шибу. Автор стверджує господарське занедбання країни і вказує на можливості розвитку. Дальші частини репортажу мають появитися у чергових числах. "Фелькішер Беобахтер" ч. 183, 2. 7. містить передовицю шефа пресового виділу міністерства Сходу майора Кранца п. н. "Відбудова в Україні", де подає назагал знані вже українському громадянству дані про відбудову життя в Україні. 