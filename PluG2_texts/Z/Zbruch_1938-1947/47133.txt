◦ ◦ ◦ ◦ ◦ ◦ ◦

Німецький міністр закордонних справ, Йоахим фон Рібентроп, прийняв мадярського міністра гонведів, фон Барте.
Президія міжнароднього Червоного Хреста в Женеві інформує, що в 1940 р. полонені одержали 3 міліони поштових посилок.
В Америці згоріли адміністраційні будинки фльотової бази в Норфолку у стейті Вірджінія.
Відпоручник президента Рузвельта Гопкинс, що саме перебував в Анґлії, виступатиме після свойого повороту з доповідями. Вже тепер шукають за фірмою, що зайнялася би орґанізацією тих доповідей.
Французький амбасадор у Злучених Державах Ей відвідав державний департамент та торкнувся справи корабля "Мендоза".
Уступив французький міністр справедливости Алібер. Його насдідником став визначний французький юрист — професор державного та адміністраційного права Жосеф Бартельмі.
Вже почалося переселювання Німців, що живуть на Литві. Всіх їх є там 40—50.000. 27.000 поселять в околиці Сувалок, решту в окрузі Данціґ-Вестпройзен.
Засідання державної ради в Токіо, що відбулося в цісарській палаті, у прияві Мікада, кн. Конре і міністрів, прийняло тимчасовий договір з СРСР про ніппонську риболовлю на Охотському морі.
Ніппон дістане голяндську нафту. TOKIO, 30. І. — Міністр закордонних справ Ніппону Матсуока заявив на бюджетовій комісії парляменту, що Ніппон у переговорах з голяндською Індією забезпечив доставу нафти для своїх воєнно-госп. потреб. Щодо кількости нафти, то Ніппон дістане її більше, ніж досі. Крім того Ніппон має закупити додатково більшу кількість нафти. З уваги на постійний упадок вивозу нафти до Европи — Голяндська Індія повинна бути вдоволена, що має великий ринок збуту в Ніппоні.
Несподівана смерть голови грецького уряду. БІЛГОРОД, 30. І. — З Атен урядово повідомляють, що в середу В 6-ій годині ранком помер від розриву серця голова грецького уряду ґен. Метаксас. Його наслідником став професор університету в Атенах Коризіс, що має славу найвизначнішого знавця грецького господарського життя. 