Даймо молоді фахову освіту!

Львів, 12 вересня.
Коли наше довоєнне загальноосвітнє шкільництво було сяк-так розбудоване, то великі прогалини виявляло фахове шкільництво. Ще подекуди воно заспокоювало наші потреби в торговій ділянці. Завдяки "Просвіті", "Рідній Школі", Рев. Союзові Українських Кооператив, у нас повстали торговельні і кооперативні школи та курси, які видали цілий ряд добрих фахівців для кооперативної і приватної торгівлі. Не можна цього сказати про інші ділянки господарського життя. Тут теж були спроби наших народних установ творити фахові рільничі і ремісничі школи, та з огляду на значні кошти, яких вимагає уладження і ведення таких шкіл, висліди цих заходів були невеликі, хоча створено деякі добре поставлені рільничі і ремісничі школи та курси, як "Просвіти" в Милованні, "Маслосоюзу" в Стрию, СС. Василіянок і "Труду" у Львові. Тому кадри наших фахівців в ділянці рільного господарства і ремесла та промислу далеко не відповідали нашим потребам і охоті молоді в цих ділянках вчитися і працювати тимбільше, що доступ нашій молоді до фахових, державних шкіл був що більш утруднений, як до гімназій.
Большевицька влада звернула пильну увагу на цю ділянку шкільництва. Повстали фахові школи, особливо торговельні і залізничі, але вони не багато збільшили кадри наших фахових працівників, тимбільше, що наша молодь не користала з них у відповідній пропорції до числа нашого населення та до наших потреб на цьому полі, хоч доступ до цих шкіл мала. Ті школи, з яких комунікаційні були у нас новиною, слід би відновити. Питання фахового шкільництва для нас ще далі дуже пекуче.
Народне господарство є основою, на якій спирається все життя народу. Без сильної господарської розбудови не можна й думати про відродження і зріст народу. Наше господарство, доволі примітивне і незрізничковане перед війною, під час неї зазнало великих втрат і треба великої праці добрих і відданих справі фахівців, щоб його двигнути і розбудувати.
Нам треба фахівців на кожній ділянці і то таких, щоб якнайскорше могли взятися до фахової праці. Ми не маємо часу на довгі науки, бо нам людей вже треба. Тому нам треба короткотривалих курсів, які дошколювали би і перешколювали практично рільників, купців і ремісників без відриву від їх варстатів праці, треба нам окремих викладів э практичними вказівками, які виголошували би фахівці, передовсім агрономи і техніки про способи новітнього господарювання і праці, які штовхнули би наших рільників і ремісників на дорогу поступу.
Треба нам 1—2 річних фахових, наскрізь практичних шкіл: купецьких, рільничих, ремісничих, які заступили би молоді, що закінчила народну школу варстатову практику, де вона більше часу тратить на послуги майстрові і його жінці, як на науку. Такі школи підготують нам молодь, яка по короткій практиці буде з хісном працювати у своєму фаху: в крамниці, на ріллі, у варстаті.
Нам треба таких 3 до 4 середних фахових шкіл, де б молодь по закінченні 7 кляс всенародної або нижчих кляс середньої школи, підготовлялася на кермуючі становища в середніх господарствах, верстатах, підприємствах, що не вимагають високих фахових студій. Зрештою в нашому господарському житті ще довго пануючим типом буде середньої величини рільниче, промислове чи торгове підприємство. Навчання в цих школах повинно мати теж практичний напрям, але воно має спиратися на теорії. Нам треба теж висококваліфікованих фахівців; тому ми хочемо мати теж високофахові школи: торговельні, кооперативні, агрономічні, технічні, які дали би нам висококваліфікованих керманичів нашого господарського життя. Нам слід повести інтензивні заходи, щоб такі школи добути і їх заповнити нашою молоддю, яка своїм знанням хотіла би послужити своєму рідному народові і поставити його на цьому рівні господарського життя, на якому стоять інші висококультурні народи, щоб добути належне нам місце у колі вільних, культурних і засібних народів.
Д. Коренець. 