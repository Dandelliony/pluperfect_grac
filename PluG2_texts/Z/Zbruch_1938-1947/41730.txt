◦ ◦ ◦ ◦ ◦ ◦ ◦

Воєнні дії в Китаї
В північному Китаї. В східній частині провінції Шаньсі японці взяли Юйсян на схід від Тайюаня, але скоро були вибиті звідти. В пункті на південний схід від Сіньсяна китайцями знищено японський гарнізон. Захвачено гармату, два кулемети. На півдні Шаньсі китайці продовжують наступ в районі Цзінчена.
В центральному Китаї. Розгорнулись бої в районі Тянь-чан-Лайань (на північ від Нанкіна).
В південному Китаї. Відбуваються бої на південному заході провінції Гуансі, де японці намагаються відтіснити китайців від шосе Наньнін—Лунчжоу, а також поблизу кордону провінції Гуансі і Гуандун.
В ніч на 16 і вдень 16 вересня японська авіація знов бомбардувала Чунцін. Шкода незначна. 17 вересня. (ТАРС).
Становище у французському Індо-Китаї
НЬЮ-ЙОРК, 17. (ТАРС). За повідомленням агентства Ассошіейтед Пресс, китайська преса вказує, що китайський генеральний консул в Ханої повідомив чунцінський уряд про те, що французські власті прийняли японські вимоги на висадку військ у французському Індо-Китаї. Продовжуються переговори про число військ і дату висадки. Вказують, що як запобіжний захід китайці наказали повністю зруйнувати залізницю з французького Індо-Китая в провінцію Юньнань.
Американські кореспонденти про становище в Лондоні
НЬЮ-ЙОРК, 17. (ТАРС). За повідомленням лондонського кореспондента агентства Юнайтед Пресс, німецькі літаки під час нальоту в ніч на 15 вересня на Лондон були зустрінуті дуже інтенсивним огнем англійської зенітної артилерії. "В діловому районі Лондона, в Вест-Енді (західна частина), осколки снарядів зенітної артилерії дощем сипались на землю. В цьому районі було припинено автомобільний і автобусний рух. Німецькі літаки літали над Лондоном невеликими групами з двох-трьох машин. 15 вересня в Лондоні діяло більше зенітних гармат, ніж будь-коли раніше."
Лондонський кореспондент газети "Нью-Йорк Таймс" також повідомляє про інтенсивні дії зенітної артилерії 15 вересня. Здавалось, ніби все місто здригається від вибухів бомб і артилерійської канонади. "Всі дані свідчать про те, — пише кореспондент, — що Англія чинить успішний опір".
Кореспондент передає, що 200 проживаючих в Лондоні американських громадян звернулись на минулому тижні в американське посольство для вияснення можливості відправки їх в США. Із 3.500 американців, які оселилися в Лондоні, більшість уже виїхали в сільські райони країни. Хоча кілька будинків, які належать американцям, зазнали бомбардування, однак ніхто з американців не загинув. Чотири бомби, скинуті з німецьких літаків, упали в 500 ярдах від квартири посла США в Лондоні Кеннеді.
В лондонському метро
ЛОНДОН, 17. (ТАРС). Газета "Ньюс Кронікл" описує обстановку в лондонському метро вночі. З настанням темряви тисячі жителів міста з пледами і матрацами товпляться на платформах, залишаючись у метро до світанку.
Німецькі повідомлення
БЕРЛІН, 17. (ТАРС). Верховне командування німецької армії повідомляє: "Наші берегові батареї учора знову обстрілювали порт Дувра. Відмічено багато попадань в англійські торгові судна. В першій половині 16 вересня діяльність німецької авіації через несприятливу погоду обмежилась розвідкою. Під час розвідки німецькі літаки успішно бомбардували аеродроми в південній і середній Англії, а також порт і промислові підприємства Уітбі. Німецька авіація продовжувала також репресивні нальоти на Лондон, які провадились безперервно з другої половини дня 16 вересня до ранку 17 вересня. Скинуто багато бомб на портові споруди, доки і інші особливо важливі воєнні об’єкти. В багатьох місцях виникли пожежі. Вночі німецька авіація бомбардувала Ліверпуль. В повітряних боях збито три ворожих літаки. Один знищений на землі. Два німецьких літаки пропали без вісті. Ворог 16 вересня і в ніч на 17 вересня нальотів на Німеччину не робив".
Американські повідомлення
НЬЮ-ЙОРК, 17. (ТАРС). Лондонський кореспондент агентства Юнайтед Пресс, повідомляє, що п’яте повітряне бомбардування Лондона 16 вересня було найбільш сильним за останні 10 днів, на центр були скинуті сотні бомб. Нейтральні спостережники вважають, що було зруйновано коло 2 тисяч будинків і серйозно пошкоджено 3 тисячі.
Як передає лондонський кореспондент агентства Ассошіейтед Пресс, інформовані англійські кола спростовують повідомлення з Лісабона про те, що німці на минулому тижні намагались висадитися на англійському побережжі.
Кореспонденти англійських газет про підготовку німців до вторгнення в Англію
ЛОНДОН, 17. (ТАРС). Кореспондент газети "Ньюс Кронікл" повідомляє з Дувра, що майже щодня під прикриттям темряви і туману німецькі транспортні судна всіх видів і розмірів просовуються в західному напрямі вздовж французського побережжя. Як гадають, крім спроби переправитись через Ла-Манш в найвужчому його місці, німці ведуть також підготовку для вторгнення в Англію по всьому французському побережжю аж до Сен Мало.
Дуврський кореспондент газети "Дейлі Мейл" пише, що за відомостями з авторитетних джерел, недавно німецькі торпедні катери і інші судна підійшли на невелику відстань до англійського побережжя з тим, щоб перевірити пильність англійського флоту, але їм довелося швидко вернутись назад. 