Потреба кустарного промислу на Лемківщині

Переглядаю статистику українського населення на терені Ґен. Ґубернаторства за 1900—1940 рр. І впадає в очі дивний факт. Відсоток українського населення в гірських округах не меншає, а навпаки, більшає, тоді, як на долах бачимо постійний спадок. Знаємо, що польська адміністрація приноровлювала всюди ті самі засоби для перетягання українського населення у свій табор. Де ж причина, що в горах, отже й на Лемківщині, це їм не вдалося? Чому поляки сюди не пхалися? Це тому, що тут не можна було зробити особистого інтересу. Це, назагал, убогий край, земля бідна, тут майже завсіди панувала нужда, недоїдання, втеча до Америки. Коли ж повстала Польща, тоді поляки селяни, які колинебудь передтим сюди заблукали, радо переносилися з гір, як тільки могли дістати краще місце на долах. Лишався тільки наш селянин, який одиноко міг тут давати собі раду й якось виживати.
Нинішні часи змінилися. Відкриваються можливості виїзду на роботи, може навіть легкого переселення. У наслідках може настати навіть утеча й повільне затрачування цієї вітки наших земель, що зуміла найдовше видержувати напір польського елєменту й то затрачування саме у кращих для нас часах.
Тому ми не сміємо лишати лемків їм самим, а треба перевести плянову акцію уможливлення їм заробітків на їх власній землі. Досі жило там наше населення із хліборобства. Напр., у сяніцькому повіті на 54.882 греко-католиків і православних, було 43.289 хліборобів, у пов. Березів на 12.743, було 10.607, Ліско на 81.688, було 61.489, Кросно на 15.132, було 8.869 і т. д. Переважаюча більшість із них — це малоземельні, бо на 43.289 хліборобів у пов. Сянік 28.718 осіб жило на господарствах від 0—5 гект., у пов. Березів — 9.238, Ліско — 37.704, Коросно — 6.096. І це ще не було б найбільшим лихом. Але орні ґрунти творять тут, в деяких місцевостях, заледви 16 відс. поверхні. Значить, не вистарчає хліба на виживлення. З хліборобства, отже населення тут не може прожити.
Воно мусить мати інші джерелі заробітку. Не можна його знайти у великім промислі, бо цей тут, покищо, слабо розвинений та нема надії на скорий його розвиток. Зате певний заробіток можна знайти у кустарнім промислі.
Гірське населення має до нього нахил і то не тільки тут, але майже у цілому світі. На Лемківщині займаються багато людей кустарним виробництвом. Воно за Польщі падало через недостачу збуту. Але тут є ще живою традиція. А сьогодні лекше про збут виробів кустарного промислу, бо отворився широкий німецький ринок, а це запевнює належний заробіток.
Саме тепер, як переводиться переустрій господарського життя в Ґ. Ґ. з думкою охопити цілість господарства, є для українців нагода взяти в ньому участь, а, застановляючися над різними господарськими справами, а в тому й над долею й життям гірського населення, взяти під увагу у першій мірі розбудову кустарного промислу на Лемківщині.
А. 