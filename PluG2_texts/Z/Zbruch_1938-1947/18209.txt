Зима і небезпека кривухи.

Що це таке кривуха? Це дитяча хвороба, яка виступає у немовлят вже від четвертого місяця життя. Першим проявом цієї хвороби є надмірні поти, головно на потилиці і неспокій. По тих наступають дальші: розмякчення кісток черепа, які вгинаються під пальцями. Крім кісток черепа мякнуть теж інші кістки. Вони мають замало вапна і не можуть видержати тягару тіла та викривляються.
Наслідки кривухи це скривлення кінчин, грудної клітки, стовпа хребетного, мидниці — що спричинює каліцтво на ціле життя. Ноги прибирають форму букви О. Мязи теж підлягають змінам у тій хворобі: вони стають слабі, так, що діти дуже пізно зачинають ходити. Крім того кривуха зменшує відпорність дитячого орґанізму на заразливі хвороби, так, що діти з кривухою дуже тяжко переходять заразливі хвороби.
Головною причиною цієї тяжкої хвороби є брак соняшного світла. А що взимі маємо в нашому кліматі мало сонця, то дітям, що вродилися восени і взимі, особливо загрожує кривуха. Під впливом променів сонця в орґанізмі дитини витворюється вітаміна Д, а в її браку виступає саме кривуха.
Кривуха у нас сильно поширена, тому треба знати, як оберігати перед нею дітей. При тому треба держатися таких вказівок:
1) Діти, що кормляться груддю, рідко хворують на кривуху. Дитина повинна кормитися груддю принайменше до шостого місяця життя! Дитина дістає з молоком матері багато вітамін, мінеральних солей, з яких будує міцні кістки.
2) Діти кормлені штучно, хворують на кривуху. Кормлення молоком особливо пригоже для повстання кривухи. Давати треба дитині до 6-го місяця 500—600 гр. молока, при чому треба додати клеїку так, щоб доповнити до літри.
3) Треба давати дитині сік з городовини і овочів, бо там багато вітамін.
4) Ліжечко дитини треба поставити в такім місці, щоб до нього доходило багато світла. Найліпше при вікні, а при тім не заслонювати вікна і ліжечка фіранками.
5) Треба щоденно виносити дитину на свіже повітря і взимі і вліті.
6) В літі треба насвітлювати тіло дитини так, що заслонюється дитині очі, а решту тіла виставляти на сонце, при чому першого дня дитина не може бути довше на сонці, як 5 хвилин, аж дійде до 30—40 хвилин.
Лиш йдучи за цими вказівками можна запобігти тій страшній дитячій хворобі, яка лишає по собі слід на ціле життя. Про це повинні мами памятати і не боятися взимі виносити своїх дітей на свіже повітря. Розуміється, що дитину треба відповідно убрати, щоб не простудилася.
Іч. 