Франко і педаґоґія.

Один старший педаґоґ приніс нам учора статтю про І. Франка, в якій були думки ідеально викладені для популярного часопису або для читальняної промови: проте який-то вплив мав Франко на молодь свого часу своїми ідеями, — чому сьогодні він цього впливу не має, чому так мало його читають і кілько в нього можна знайти ще цінного...
Гарна це звичка раз у рік нагадувати собі роковини великого письменника. Добре було б тоді замість писати статті про нього до ґазет водою з каламаря, замкнутися на день із його книжками. Та це могли б зробити тільки ті, що не мусять чекати аж на роковини, а тягнуть з полиці том якогось письменника в будьякий день у році, відповідно до своєї потреби.
За Шевченком зачинає приходити у нас "роковинна" черга на Франка. Збірних творів цих письменників по домах не маємо, зате вигадуємо причинки до матеріялів, матеріяли до справочників. Учителі мусять — сараки! — придумувати такі теми на вправи для учнів, а "критики" пробують їх випереджувати. Ніхто не дивувався би, якби була між ними і така актуальна: "Франко і галицькі вибори" або "Франко і протиґазова атака".
Щодо впливу Франка на тогочасну молодь, то коли йде про суспільні ідеї — він і його сучасники виховувалися більш-менше на тих самих джерелах, тимто і його вплив був легкий. Дивуватися, що теперішнє покоління черпає свій світогляд у сучасних політичних диктаторів, а не від учених і фільософів — даремне і намарне. Кожний пє те, що може і стільки, скільки має спраги. Лекше вислухувати промови в радіо, ніж студіювати суспільно-фільософічні ідеї з книжок.
Сумніваємось, чи добра це метода накликувати молодь, щоб читала письменників "обовязково", наче шкільну лєктуру, тимбільше, коли ці письменники і так входять у шкільну проґраму. Франко, як і кожний інший великий письменник із власною індивідуальністю та власним світом, нічого не виграє від того, коли з нього повирізують клаптики і покладуть під ніс учням, як приписаний вязничний "пайок". Ясно, що "цілого" Франка не можуть у школі дозволити, — як і нічого не вдієш із цілим Шевченком для школи. А що залишається з їх куснів? Зразки поезії і прози, при яких якомога треба забути про душу, світ уяви та ідей живого письменника і того, що живе в усіх творах.
Найкраще для таких письменників, коли їх "забороняють", кладуть на "індекс", тоді вони мають більше притяжливу силу для молоді. І для старших теж. Один із французьких критиків з нагоди 300-ліття народин Расіна в анкеті на запит: "Що можна зробиш найкращого для його звеличання?" — відповів "Заборонити його у школах".
Не тільки школа, але і дешева публіцистика і святочна пустомельщина знеохочує чутливіші одиниці до письменників, коли про них починають писати і говорити так як міністрів і диктаторів — кожний залежно від своєї "орієнтації". Письменники не мають таких чудодійних рецепт на спасення світа, як ті "актуальні величини".
м. р. 