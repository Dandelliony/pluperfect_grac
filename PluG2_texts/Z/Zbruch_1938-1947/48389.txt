◦ ◦ ◦ ◦ ◦ ◦ ◦

Українці в Гановері. Заходом Філії УНО в Гановері уладжено святочну академію у 23-ті роковини геройського чину української молоді. Вступне слово виголосив п. Кирієвавий. Поему О. Стефановича "Крути" віддеклямувала гарно п. Мадярова. Відповідний реферат виголосив п. Халабура. Дальше п. Остапчук деклямував удатно вірш Дажбожича "Крути". Память Борців вшановано однохвилинною мовчанкою. Національним гимном закінчено цю дбайливо підготовану й добре виведену академію.
Концерт співачки Оксани Бурбелло, другий з черги, відбудеться заходом Філії УНО в Берліні, в Шуманзаль, Ліцовштр. 76, в неділю 9. березня в 18. год. В програмі народні та оригінальні лемківські пісні.
Комунікат Українського освітнього товариства ("Просвіта") в Кракові: 1. Виділ УОТ в Кракові повідомляє всіх своїх членів, що до 15. березня 1941 р. включно переводитиме перереєстрацію членів УОТ. У звязку з цим треба вирівняти до 10. березня ц. р. всі залеглі членські вкладки або через збирача (курсора), або безпосередньо в канцелярії УОТ, Краків, Адольф Гітлєр-Пляц 12, II. п., щодня в год. 10—13 і 18—20. Невплачення членської вкладки впродовж трьох місяців уважатиметься за неохоту бути дальше членом УОТ й такі особи скреслиться з реестру членів. — 2. До дня 15. березня ц. р. канцелярія УОТ вимінюватиме старі виказки "Просвіти" на нові УОТ. Кожний член подбає, щоб виміняти до цього часу виказку, бо до домівки Т-ва вступ дозволений тільки за виказками. — 3. Щоб стати членом УОТ, треба виповнити анкетний листок (заяву) в прияві урядовця Т-ва, виказатися документами, що вступаючий є українцем (потрібна виказка УДК) та найти зпоміж членів УОТ двох ручителів, які поручили б цю заяву власноручними підписами. Місячна вкладка 1 зол. і 50 сот. вписового (одноразове). — 4. Виділ УОТ взивав всіх членів, які визичили книжки в бібліотеці Т-ва і — не зважаючи на кількакратні упімнення їх не звернули, — звернути їх до 3. березня ц. р. включно до канцелярії Т-ва. Тих, що не звернуть книжок до цього речинця, крім проголошення їхніх прізвищ у пресі в рубриці "Суспільні шкідники", потягнеться до відповідальности всіми можливими засобами. — 5. Взивається всіх українців(ок) міста Кракова, які знають прізвища й імена неграмотних українців, чи українок, щоб повідомили негайно про це канцелярію УОТ. Повідомляти можна щодня в год. 10—13 і 18—21. — Виділ. 