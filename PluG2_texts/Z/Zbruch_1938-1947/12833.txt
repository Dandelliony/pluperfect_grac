Як реалізують на Буковині декрет про національні меншини.

Чернівці, 12. вересня 1938.
Відомий румунський декрет-закон про національні меншини, особливо про меншинне шкільництво, мусів викликати чимале вражіння за кордоном. Його — як це тепер вже наглядно видно — на те й видали, щоб заграниця аж ахнула, як то національним меншинам у Румунії добре. Ми ж відразу взнали, що українцям Буковини і Басарабії цей декрет не принесе ніякої користи. Те, що сталося пізніше, підтверджує наші здогади на сто відсотків.
Згаданий декрет вийшов на чотирнацять днів перед початком шкільного року. За той короткий час 6атьки мали заявитися у справі про навчання у школі, до якої ходять їх діти. У час той є одним один часопис „Час". Всі культурні осередки в краю, при допомозі котрих можна булоб провести відповідну акцію, знищені. Час помістив у вівторок 6-го вересня копію заяви у справі мови навчання. Розійшлися тисячі примірників. Цей самий зразок помістив Час удруге в числі з п’ятниці, та влада сконфіскувала сей зразок і читачі на знають навіть, що цей зразок був надрукований вдруге і сконфіскований, бо заборонено лишити в часописі білі плями. Не було іншої ради, як звернутися на села та роздати всі формуляри заяви.
Ми не покладали надій на те, що румуни повернуть нам наше шкільництво, але треба було використати нагоду і зацікавити народ. Тому черновецька українська інтеліґенція роз’їхалася по селах з формулярами заяв. Влада відповіла масовими арештами. Між іншими в четвер жандармерія арештувала в м. Силєтині інж. Олега Турушенка, а в с. Бродині п. Степана Тимчука. Всіх арештованих гонять з найдальших околиць пішки до воєнного суду у Чернівцях. У в’язниці воєнного суду жахливі відносини. Арештовані сплять на голій долівці у келіях повних щурів, блощиць та вошей. Про поведінку старшин жандармерії та слідчих суддів нема що й говорити.
Так реалізують у нас декрет про національні меншини, що наробив тілько шуму за кордоном. 