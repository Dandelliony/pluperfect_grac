Не знали і не признавали...

Ще буквально кілька тижнів тому читали ми, що Франція і Анґлія рішуче відмовляються признати за національною Еспанією права воюючої сторони. Іншими словами, ще кілька тижнів тому формально й офіціяльно національна Еспанія "не істнувала", бо завжди ще істнував тільки один лєґальний, признаний усіми великими демократичними державами Европи й Америки, Совітами та взагалі великою більшістю держав світу — уряд Мадриду-Валєнсії-Барсельони (залежно від зміни столиці), був "лєґальний уряд" і були "бунтівники". Найзавзятіша дипльоматична боротьба велася довкола питання, чи зрівняти "уряд" і "бунтарів" признанням самого факту, що ті обидва еспанські табори взаємно воюють. Але — як згадано на самому вступі — союзникам і прихильникам національної Еспанії не вдалося перевести цієї "концесії" для неї до останньої хвилини. І тим парадоксальніша нинішня ситуація, тим більше ґротескова зміна фронту супроти "бунтарів", що її нині бачимо.
Бо тепер почалися вже своєрідні перегони послів і амбасадорів ріжних держав до Бурґосу. Тепер ідуть гарячкові розмови між Парижем і Льондоном тільки про процедуру признання уряду ґен. Франка, таку, яка до мінімум зменшила б компромітацію тих держав, що ще вчора "не знали і не признавали..." Очевидно, у політиці поняття компромітації не істнує: вчора була інша ситуація та інша сьогодні — тому й інша була вчорашня й інша сьогоднішня тактика. Вчора можна було боронити концепцію, щоб воєнні кораблі національної Еспанії трактувати як кораблі піратські, себто стріляти до них без попередньої остороги. Сьогодні ті самі чинники вважають за відповідне висловлювати сумнів, чи уряд п. Неґріна у Мадриді є урядом лєґальним, бо чейже на території республіканської Еспанії нема її президента ані голови кортезів (еспанського парляменту), а чужинецькі посли — мовляв — акредитовані не при премієрі, тільки при президенті. Ще трохи, а почуємо міркування про необхідність розгорнути строгий поліційний нагляд над членами вчорашнього "лєґального уряду" Еспанії, які знайшли захист на французькій землі, щоб унеможливити їм підпольну бунтарську роботу проти лєґального уряду ґен. Франка...
"Усе пливе" — казала одна з найстарших у світі фільософічних максим і потягнула за собою безліч подібних висловів у всіх мовах світу. "Суєта суєт" — каже біблійна правда під адресою учорашніх еспанських переможців, нинішніх переможених. "Часи зміняються і ми змінюємось із ними" — кивають головами за староримським мудрцем-письменником сучасні дипльомати. "Фортуна колем сєн точи" — каже польська приповідка і вона напевне має свій відповідник і в пребагатій українській народній словесності. Словом: щастя і нещастя народу чергується і в нещасті не слід ніколи забувати, що треба тільки одного усміху долі, щоб відразу появились лави неприсутніх учора приятелів. Як у казці для дітей про бідного і багатого: як то одного гнали і другого приймали та як швидко потім ролі перемінились.
Не маємо заміру вдаватись у фільософічні міркування на тему щастя і нещастя людей та народів. Ми просто вражені найсвіжішим прикладом, як обернулась карта у житті еспанського народу. Зрештою, подібне явище на наших очах — далеко ближче ґеоґрафічно і ближче нашим серцям. Ось щоденно довідуємось про якусь свіжу оферту ріжних чужинецьких фінансових чи купецьких кол карпато-українському урядові; їдуть туди консулярні представники чужих держав, збільшується число кореспондентів закордонної преси — не тих "воєнних", що виїздили туди напередодні віденського рішення, як на терен сензаційних подій та збройних сутичок, а тих постійних, які мають інформувати про еволюційний розвиток подій у країні, що її вчора у світі не знали і не признавали, а нині раптом щораз виразніше добачують, щораз виразніше з нею рахуються.
Всюди і завжди рішає чинник сили, моральної і матеріяльної, той чинник сили, який примушує не тільки знати і признавати, але й — шанувати. Всюди у політиці рішає теж чинник розуму: ніколи не йти у своїх почуваннях так далеко, щоб почування замкнули дорогу розумові. Коли почування любови або ненависні кермує підходом до суто політичних проблем — тоді політиці завжди грозять манівці. Зате спокій, упертість у боротьбі і віра в перемогу — це її прикмети, які кажуть байдужно ставитись до того, коли хтось нас сьогодні "не знає і не признає", бо ми слабі. І не нам журитися, коли бачимо інколи, що дехто у свому підході до української проблєми, до українського народу, кермується таким глибоким почуванням ненависти, що поза нею нема там місця на критерії політичного розуму. Очевидно, нашим обовязком боротися проти таких образливих для нас явищ, як проявлювання свого "незнання" нас і "непризнавання" — відмовою нашого національного імени. Але це подробиці, які осмішують тих, що у свому засліпленні йдуть аж так далеко, що затрачують почуття дійсности. Український нарід уже такий сильний та українська проблема така поважна, що ніхто не може їх не бачити і не признавати. Колиж хтось наслідує струсину поведінку і не хоче знати та признавати того, що є, — наражує себе на те, що буде колись признавати свою помилку в обставинах, в яких не можна буде вже довше зажмурювати очі.
ік. 