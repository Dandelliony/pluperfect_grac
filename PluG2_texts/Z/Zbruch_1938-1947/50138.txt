Зберігайте гідність

Краків, 9. квітня 1941 р.
(М. О.) Тема ця дуже, дуже дразлива, а тому не раз, не два, беручись за перо, відкладали ми його, бо в наших умовинах не знати було, як саме до неї підійти. Розуміємо і те, що одною статтею тут не можна обійтись: зло, про яке згадуємо, занадто вже глибоко вкорінилось у нашу вдачу — і то в кругах зовсім не низових. Бо саме ті наші низи, майже на всіх наших землях, далекі від тієї зарази соціяльного характеру.
Від соток літ доля не була для нас ласкава. Кидала нас у всякі займанщини, а займанці, на наше лихо, любили лизунство. Підлесна людина вибивалась у них на видне державне становище, мала гроші, "добре" їй повадилось. А при тім — зараза лизунста займала все ширші круги. Дійшло до того, що й у нашому суспільному житті людина, яка вміла щиро, отверто, по лицарськи витикнути комусь його асоціяльний поступок, його шкідливу діяльність, його брак вичуття громадських справ, чи його шкурництво, що приносило шкоду народові, — ця людина була посуджена за простака, за неделікатного, без виховання типа, а то й за підривника авторитетів та громадянського бунтаря. Щоб не бути голословним, вистане згадати нашого великого суспільника, вченого, письменника — Івана Франка. Старші наші люди памятають, або й знали особисто І. Франка і його мартирольоґію, яку переживав за свою відвагу, молоді можуть довідатися про це, чи прочитати: до історії перейшло, яке пекло, які злидні терпів він тільки тому, що виступав проти морального бруду — підлесництва.
Згодом підлесництво стало серед специфічних політично-займанницьких обставин питоменною рисою цілого ряду одиниць, інколи з громадянськими титулами та на визначних становищах. Через те воно мало вже й тоді характер суспільного явища, дарма, що — треба це з притиском підкреслити — українство взагалі зберігало свою гідність.
Тепер живемо, на наше щастя, в таких обставинах, що цього лизунства і підлесництва не треба нам уживати, — хоч і ніколи його не треба було. Живемо в орбіті західньої, із старою культурою нації, яка не тільки що не шукає в нас цієї шкідливої риски, а просто ненавидить підлесництво і, навпаки, цінить і респектує людину, загал, круг, що вміє пошанувати свою гідність і достоїнство. Бо людина, що вміє пошанувати свою гідність і достоїнство в свому щоденному, особистому, чи в суспільному і політичному житті, — це людина сили характеру, і таку людину на заході цінять і поважають. І навпаки: підлесника, лизоблюда вважають за інтриґана, за людину слабого характеру, за підступну гадюку і, говорючи з такою людиною, усміхаються до неї поблажливо, — але її обезцінюють, оминають, не шанують. На заході шанують людину тільки від моменту коли вона вміє поставитись на рівні гідності людини. За шорсткість відповість культурною шорсткістю, за пошану гідною пошаною, а не підлесним підпорядкуванням себе.
Ця недуга у нас доволі сильно вкорінилась у наш інтеліґентський орґанізм. На цю тему, надто в наших обставинах, треба часто писати, говорити. Цих кілька рядків пишемо ми на те, щоб прилюдно порушити справу, над якою повинні люди призадуматися, розмовляти, висловлювати свої рефлєксії.
Одного не забуваймо: в кожній обставині нашого особистого й збірного життя мусимо вміти пошанувати, оцінити нашу гідність, достоїнство, бо без цього нема пошани супроти себе самих, власної нації та найдорожчої своєї ідеї. 