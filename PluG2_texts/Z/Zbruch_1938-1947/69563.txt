Закопані таланти

Львів, 8 серпня.
Найповажніша перешкода у розвою нашого організованого життя — це брак людей до праці. Це дається відчути на кожному кроці. Причину такого стану слід шукати у зовнішних умовинах і у нас самих. Большевицьке панування і воєнні дії поробили великі щерби у кадрах нашої інтеліґенції та сільського активу. Багато вартісних одиниць, що до війни вели перед у нашому житті, большевики винищили фізично, вивезли і забрали до війська, вимордували. Ще більше спустошення зробила війна у морально-психічній сторінці частини нашого громадянства. Деякі, навіть ідейні колись, одиниці забули тепер про свої ідеали та пориви і дались зматеріялізувати. Гарячка гроша спричинила, що осередком заінтересувань цих одиниць стала тільки їх власна особа, а справи загальні для них не існують. Велика знову частина колись творчих і передових одиниць відсунулася зовсім від громадянського життя, опустила руки. У висліді — наша провідна верства понесла втрати як під кількісним, так і під якісним оглядом.
Перед нами станула рубом проблема виповнити чим скоріш ці фізичні щерби і вилікувати та направити це духове й моральне спустошення, що його серед нашого громадянства спричинило большевицьке панування і війна.
Брак людей у фізичному розумінні доповнимо шляхом розумної популяційної політики та виховання здорового, кріпкого молодого покоління. Тут перше слово мають за собою реферати Суспільної Опіки й Опіки над молоддю і дітворою. Вони мусять виконати своє завдання при помочі організації дитячих садків, захистів, сиротинців, кухонь при школах, відпочинкових таборів, переселення дітей у хлібні околиці. Ні одна українська дитина не може пропасти чи занидіти, бо це майбутній громадянин, а втрата кожної одиниці відіб'ється болісно на нашому національному організмі.
Не менше мусимо звернути увагу на залікування ран і заповнення прогалини, що їх ми зазнали на духово-моральному відтинку. Життя не може станути, воно не може зазнати перерви v своєму органічному розвою, бо кожна хвилина застою, це крок взад. Тому, не зважаючи на тяжкі і несприятливі умовини, мусимо вести, розвивати та розбудовувати його дальше. В першу чергу слід зрушити ту мертвоту, в яку попала здебільша наша інтеліґенція, Мусимо заставити до праці всіх людей, якими розпоряджаємо, а які інколи кудись приховані і їх треба лиш видобути та поставити на відповідне місце. Мусимо працювати покищо тими силами, що залишились, заки придбаємо нові.
Але поруч того треба пам'ятати про необхідність припливу нових сил, що влили б свіжу кров у наш національний організм. Ці нові сили слід вишукувати передусім на селі, бо життя переконало нас, що найкращих і найздібніших людей давало нам завжди село. Українське селянство не підлягає так швидко зовнішнім впливам і все дає приплив тієї свіжої крови, що э необхідна для оздоровлення винищеного чи ослабленого національного організму. Про це переконуємося хочби і тепер, коли наше селянство показалося найбільш відпорне на удари долі, найскорше вернулось до рівноваги після великих потрясень і переживань, найскорше взялося до організованого життя і праці та приступило до будови нових цінностей на руїнах давнього. Тому й нові кадри інтеліґенції селянського походження матимуть оцю життєрадісність і працездатність, що так нам тепер потрібна, відзначатимуться цією енерґією, твердістю і неподатливістю на життєві невзгодини, що є головними рисами нашого селянина. Село дасть нам справжні таланти і характери, ще не попсовані й незаражені зле сприйманою культурою й цивілізацією. По наших селах є безліч таких закопаних талантів, що притолочені злиднями нидіють і нищаться у забутті, а своєчасно не видобуті на світло денне стають раз назавжди втрачені з величезною шкодою для нашої справи. Нашим обов'язком і найважливішим завданням на найближчий час є саме вишукати і видобути ці таланти, дати їм змогу розвинутися, щоб вони могли взяти згодом у свої руки провід нашого життя. З цього джерела і тим елементом треба доповнити нашу провідну верству під кількісним і якісним оглядом.
Досі в нас було так, що лиш припадково здібні одиниці зі села йшли до школи та мали змогу засобити ряди нашої інтеліґенції. Звичайно йшов до школи той, кого батьки мали гроші, або розуміли потребу вчити дитину. Інколи зацікавився здібною дитиною учитель чи священик і порадив батькові післати її до школи, чи заопікувався нею й уможливив їй здобути освіту. Невеличкий процент таких талантів сам випливав на верх і самотужки ставав на ноги, інколи серед найбільших зусиль. Але тут виринали всякі труднощі, головно матеріяльного характеру. Багато талановитих одиниць з тієї причини не могло взагалі здобувати освіти, інші переривали її, ще інші в боротьбі за хліб насущний тратили сили й здоров'я і, замість присвячувати час на здобуття освіти, витрачували його на заробіток. Тих, що перебороли всі ці труднощі було мало, бо не кожний мав сильні лікті, не кожному подав хтось помічну руку. А багато залишалось на селі таки далі пастушками, чи наймитами, хоч під солом'яним капелюхом скривався завдаток на великого чоловіка, під драною свитиною билося велике серце.
Часи й умовини основно змінилися. Це, що досі робили ми доривочно, припадково, маємо змогу робити зорганізовано, планово. Мусимо й до справи підсилення нашої провідної верстви підійти зорґанізовано та повести у тому напрямі продуману акцію. Наша сільська інтеліґенція, Мужі Довір'я, працівники УОТ-ів, мають обов'язком підшукати здібних, надійних дітей зі села і в порозумінні з Українськими Комітетами дати їм змогу розвивати свої здібності. На селі зустрічаємо часто "майстра на всі руки", що вміє сам збудувати радіо, направити годинник, що різьбить всякі фігури, малює портрети, складає вірші, грає на скрипці, а навіть навчиться сам читати. Цей самодіяльний невишколений талант або загибає, або сходить на манівці. І ось нашим обов'язком є вишукати його і помогти йому. Маємо тепер змогу забезпечити прожиток тим дітям у бурсах, можемо допомогти їм матеріяльно при помочі стипендій, маємо змогу спрямувати їх на такий шлях, який найкраще відповідає їх здібностям і замилуванню та дозволить їм якнайкраще розвинути свій талант та проявити себе. Одних спрямовуємо до фахових шкіл, інших до учительських семінарій, до загально-освітніх і вищих шкіл, ще іншим дамо нагоду здобути мистецьку освіту. Ніякі матеріяльні жертви не можуть станути тут на перешкоді. Не можемо дозволити на те, щоб здібні одиниці марнувалися, щоб таланти ниділи тоді, коли нація потребує припливу свіжих сил, коли її провідна верства зазнала великих щерб і потребує підсилення. Вишукати таких одиниць, дати їм змогу розвинутися під фізичним і духово-моральним оглядом — ось наш перший обов'язок і ніщо не повинно нас від нього звільнити. Кожний відкритий і видобутий на світло денне талант сплатить свій довг найкраще, коли згодом стане одним з тих, що стануть у проводі нашого життя.
Вправді це дорога довга і вимагає багато труду, зусиль і матеріяльних засобів, але тимбільше ми мусимо негайно взятися за неї, бо лави нашої провідної верстви дуже прорідли. Підшукуючи і шліфуючи ці таланти, робимо прислугу не тільки їм особисто, але в першій мірі для добра загалу.  
В. Б. 