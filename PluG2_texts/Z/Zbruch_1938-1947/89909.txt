П'ятдесятрічний трамваєвий віз.

Урочистості перед ратушем з нагоди ювілею львів. трамваїв   Львів, 31 травня.   50-річний ювілей львівських трамваїв, про що писали ми вже у вчорашньому числі нашого щоденника, відзначено в нашому місті врочисто. На місто виїхали трамваєві вози, прибрані державними прапорцями. Ті вози, які від п’ятдесяти років улегшують життя мешканців нашого міста, доставляючи їх уранці до місця праці та вечором прикували сьогодні до себе увагу кожного з нас. Трамвай — це така невідлучна притаманність великого міста, що ми його майже щоденно не завважуємо, принимаємо його, як зрозумілу та звичайну конечність щоденного буття. Але сьогодні кожний з нас бодай на хвилину подумав про заслуги цього добродія та бодай в думці висловив свою вдячність і признання для тих. хто був ініціатором і організатором будови трамвайної сітки у Львові.   Головна урочистість відбулась під старовинним будинком львівського ратуша. Коротко перед 12-ою годиною виїхав з ремізи найновіший тип трамвайного возу з вирисуваною п'ятдесяткою на білій круглій табличці, замість звичайного числа. На передній стіні цього воза ще й напис "50-річчя". Цей прибраний трамвайний віз найновішого типу удостоївся великої чести. Йому припало повести містом свого дідуся — трамвайний віз з-перед п'ятдесяти років. Знову ж не такий він уже дідусь — цей п'ятдесятрічний трамвайний віз. Розмальований гарно, як і теперішні вози на червоно, з чистими шибками, гарно вичищений у нутрі. Внутрішня його частина переділена на дві половини: одна перша кляса з дорожчими квитками, друга — з дешевшими. Правда, трохи менший він від теперішніх возів, але як гордо переїздить вулицями Коперника, Сикстуською аж під ратуш, прибраний зеленню, квітами та прапорцями.   Тут — під ратуш прийшли представники працівників львівських трамваїв з оркестрою у проводі. Перед головною входовою брамою до ратуша станули представники працівників трамваю з директором, інж. Петерсом у проводі, з боку оркестра, в заді сотні цікавих львівських громадян. Напроти брами зі старовинними сторожами міста — кам'яними левами, станув прибраний ювілят-ветеран.   Представники львівських кондукторів та інших працівників міських трамваїв прийшли привітати штадтгавптмана з нагоди свого свята.   Коли появився штадтгавптман з почотом перед брамою ратуша, його привітало двоє дітей працівників трамваю квітами. Директор львівських трамваїв, оберінженер Петерс, подякував штадтгавптманові за допомогу, яку міські трамваї постійно одержують.   З черги промовив представник українських працівників, який запевнив, що — як дотепер, так і в майбутньому, всі працівники міських трамваїв виконуватимуть свою працю чесно та віддано. Промовляв теж представник польських працівників.   Вкінці промовив штадтгавптман, д-р Геллєр, який сказав таке: "За тих п'ятдесят років прожили ви важкі часи. Теж і сьогоднішній ювілей переживаєте в поважному часі. Та ви, як і раньше, виконуєте свою працю спокійно. За це дякую вам. Це нелегка справа. Як за польських часів, так і за большевицьких не було зрозуміння для цієї справи. Матеріял старівся з року на рік. Та все ж завдяки зусиллях кожного окремого працівника трамвай почав навіть збільшену працю. І це не лише в перевоженні людей, але теж у перетранспортуванні речей, як теж ранених. За це належиться вам велике признання.   Після полудня відбулись збори в ремізі при вул. Томіцького. На цих зборах доповідь про львівські трамваї зробив керманич господарського відділу Уряду Шгадтгавптмана — д-р Райсп. Там були приявні, крім представників трамвайних працівників теж і представники інших міських інституцій.   Ювілейне свято львівських трамваїв набрано на фільмову стяжку та передавалось на радієві хвилі.   Львівські вісті 