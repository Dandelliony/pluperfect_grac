◦ ◦ ◦ ◦

Нові радянські громадяни. Переселенець Петро Головач — мешканець радянського Львова. Ешелоном прослідувала з Польщі перша група нових радянських громадян-українців, яка прибула на радянську територію згідно угоди між Польським Комітетом Національного Визволення і Урядом Української Радянської Соціалістичної Республіки. Ця умова передбачає добровільне переселення поляків, що проживають в західних областях України, до Польщі та українського населення Польщі до Радянської України. В числі перших переселенців — сім'ї вчителя Петриківського, столяра Петра Головача, Євгенії Харченко та інших. Головач виявив бажання переселитися до міста Львова. Багато інших сімей направляються на Схід, до берегів Дніпра, на плодородні землі Дніпропетровщини, Запоріжжя, де їх чекає нове, радісне життя. Переселенець Петро Головач уже одержав у Львові нову квартиру з двох кімнат, йому надана матеріальна допомога, робота. В бесіді з нашим кореспондентом він заявив: — Два роки німці мордували мене в тюрмі. Мене мучили безвинно, як багатьох українців та поляків. Тепер я в своїй радянській сім’ї. Тепер я працюватиму, не шкодуючи сил, щоб на нашій радянській українській землі не було більше проклятої німоти. Переселенці виявляють величезний інтерес до колгоспів, цікавляться життям столиці нашої Батьківщини Москви, хочуть знати про трудові подвиги радянських людей.   На свою Батьківщину! Перша група поляків виїхала з Львова до Польщі. Між Польським Комітетом Національного Визволення і Урядом УРСР була укладена Угода про взаємну евакуацію польського населення з території УРСР до Польщі і українського населення з території Польщі до УРСР. В пресі вже повідомлялось про те, що перші групи українців, які переселюються із Польщі, прибули на радянську землю. Вони направляються на Херсонщину, Запоріжжя, Донбас, та інші області України. Вчора з станції Львів відправився пасажирський поїзд, в якому понад 400 польських громадян виїхало на свою батьківщину. Від'їжджаючих проводжали Представники Урядової Польської комісії в справах переселення Рогер, Собчак, Миттер, а також представники громадськості м. Львова. Коли рушив поїзд, почулися вигуки: "Хай живе могутня, незалежна демократична Польща!», «Хай живе Сталін!».   Новий репертуар капели "Трембіта". Колектив Львівської української державної капели «Трембіта», художньо зростаючи, працює над розширенням свого репертуару. Художній керівник капели, заслужений артист УРСР Олександр Сорока в розмові з нашим кореспондентом розповів: — Ми доповнюємо свій репертуар новими піснями Вітчизняної війни та вводимо до нього твори українських, російських та європейських класиків — Лисенка, Степового, Стеценка, Римського-Корсакова, Танєєва, Шумана та інших. Із творів великих форм готуємо кантату для хору і симфонічного оркестру українського композитора Штогаренка «Моя Україна». Крім цього, готуємо зовсім нову програму із творів виключно західноукраїнських композиторів — Ф. Колесси, Людкевича, Барвінського, М. Колесси, Сімовича та інших. Днями розпочинаємо творчу працю над концертом народних пісень слов'янських народів. В репертуар цього концерту увійдуть народні пісні — українські, російські, білоруські, польські, сербські, чеські.   Вільна Україна 