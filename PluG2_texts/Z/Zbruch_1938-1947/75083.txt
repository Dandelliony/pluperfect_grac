Свято мистецького Львова

Сьогодні відкриття виставки образотворчих мистців
Львів, 2 січня.
Кожна виставка образотворчого мистецтва у Львові є своєрідним святом не лише для самих мистців, але й для любителів мистецтва. Тим більше значення її сьогодні, у воєнний час, коли (як цього й доказом ця остання виставка) не легко таку виставку зорганізувати. Для нас, які не маємо ні постійного сальону мистецтв, ні навіть постійної вистави, як це водиться всюди на заході, виставка є переглядом образотворчої мистецької праці наших мистців, вказником їх досягнень та підкладом для дальшої розбудови нашого мистецтва.
Значення теперішньої виставки, яка відкривається сьогодні, в неділю, 3-го січня, у виставових залях Спілки Українських Образотворчих Мистців у Львові, Марійська площа ч. 9, І-ий пов., ще ширше. Мета, (як це говориться у вступному слові до каталогу мистецької виставки) яку поставила собі Управа Спілки Образотворчих Мистців — організатор виставки, це поглибити зв'язок українського мистецтва з актуальними потребами життя народу, творчо скріпити процес розбудови українського образотворчого мистецтва, поглиблювати його національний характер. Щоб більше скріпити свої намагання пособляти дальшому розвоєві високоякісного українського мистецтва, Управа Спілки постановила визначити низку премій за найкращі твори композиційного характеру, які створено не раніше 1941 року. Із зібраних фондів, яких фундаторами крім Управи Спілки (6.000 зол.) були українські громадські та культурні установи: "Українське Видавництво" (3.000 зол.), "Центросоюз" (1.500 зол.), "Маслосоюз" (1.500 зол.), "Народна Торгівля" (1.000 зол.), "Центробанк" (1.000 зол.), УГАС (1.000 зол.), "Об'єднання Українських Купців" (1.000 зол.), "Українське Народне Мистецтво" (500 зол.) і "Дністер" (500 зол.), Управа Спілки визначила 3 нагороди, кожна з трьома преміями, а саме: за малярство — 3.000 зол., 2.000 зол. і 1.000 зол., так само за різьбу і за графіку — 1.000 зол., 600 зол. і 400 зол.
Та значення цієї виставки тим більше, що взяло в ній участь рекордне число мистців. На виставку надіслало разом 88 мистців понад 700 малюнків і 60 різьб. Жюрі виставки у складі: д-р І. Іванець, проф. М. Бутович, ред. Св. Гординський, М. Дмитренко, ред. Е. Козак, С. Литвиненко і д-р М. Драган вибрало на виставку 303 твори з ділянки малярства, різьби і графіки, що належать 68 мистцям з краю й із закордону. Умовина, що до нагороди можуть претендувати лиш твори, виконані не раніше 1941 року, змусила мистців прислати найновіші твори, так, що виставка є вповні переглядом праці наших мистців за останні два роки.
Чи не найбільше праць на виставі показав цим разом Михайло Мороз, якого образи розвішені вже в першій виставовій залі. Чудовий краєвид на верх Брусний і "Княгиня" вибиваються на перший плян. Дальше вибиваються портрет пані Соколовської Сергія Стешенка, "Львівський Париж" Мирослава Радиша, "Катедра в Холмі" Василя Конаша, "У горах" Антона Манастирського. Цікавий композиційно більший образ Дмитра Потороки "Рік сорокперший". Звертають увагу "Бандурист" Антона Малюци, "Поліська Мадонна" Миколи Щербака, "Портрет" Петра Григорейчука, "Княжі лови" Анатоля Яблонського та інші.
В другій кімнаті на перший плян вибивається велика картина Михайла Дмитренка, від якої годі відорвати очі. Та тут побіч праці таких мистців, як д-р Іван Іванець, Микола Азовський (імпозантний образ "Жнива"), Осип Курилас, Ярослава Музика, Микола Неділко, Григор Смольський, Роман Турин і інші. На довго приваблюють увагу картини Едварда Козака, головно "Український ярмарок", який соковитістю мистецької та гумористичної інтерпретації рівняти можна з найкращими того роду творами Брейгеля ("Голандські приказки"), дальше карикатура на підготову до виставки п. н. "Ой, на горі, на горі малювали малярі", ба навіть "Змагання письменників із театром" і інші. Не менше приваблюють око знамениті малюнки Миколи Бутовича, неперевершеного майстра в зображуванні постатей із мітичного та легендарно-українського минулого. Крім цих, сказати б, гумористичних малюнків, між якими бачимо навіть не малюнки, але звичайні витинки з колірового паперу, на виставі "поважні" образи М. Бутовича, з яких на перший погляд звертають увагу два портрети. Гарний образ Дениса Іванцева "Ніч над Дністром".
В дальшій кімнаті розміщені образи Святослава Гординського ("Чортівська скеля", "Над Дністром" та інші, як теж кілька малюнків із циклю "Народна ноша"), Степана Луцика, Галини Мазепи, Осипа Касараба, ще в дальшій Метра Андрусева, Михайла Єршова, Михайла Михалевича і багатьох інших мистців, у яких усіх бачимо що найкращі праці. В останній кімнаті образи Леоніда Перфецького, який теж опрацьовує як-найбільш актуальну тематику, Петра Обаля, графіки Роберта Лісовського, екслібріси Ніла Хасевича та інші. Виставлено теж кілька образів Романа Сорохтея, якого окрему виставу побачимо незабаром у Львові.
Приємне враження викликає багато експонатів різьби, якої дотепер на наших виставах було мало. Тут передусім прекрасні праці Миколи Мухина (чудові "Чумак", "Степовий кінь", "Слава" та інші), Антона Павлося (монументальний "Король Данило", хоч покищо це лиш проєкт пам'ятника, "Козак" і інші), Сергія Литвиненка, Оксани Лятуринської, Наталії Мілян, молодого Миколи Станька та інших. Різьбу виставив теж Володимир Ласовський, який цим разом не показав ні одного образу.
Та годі всі експонати перечислити чи списати. Виставу треба оглянути, та й напевно не за один раз можна буде її оглянути. Хоч і бракує на ній деяких відомих мистців, як Олена Кульчицька, Володимир Баляс, Манастирський (молодший) і інші, що прикро вражає передусім тому, що бракуватиме цих імен у Альманаху, який друкується з нагоди виставки, та таких мистців, як Грищенко, Архипенко чи інші наші майстри, з якими неможливо було зв'язатись, остання виставка образотворчих мистців є у великій мірі образом теперішнього стану нашого мистецтва.
(от) 