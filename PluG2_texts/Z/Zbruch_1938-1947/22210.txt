Меценат Федір Васькевич.

У статті п. інжиніра Юліяна Мудрака в "Ділі" п. н. "Як поступає санація "Народнього Дому" у Львові", згадано м. ін. про парцеляцію частини маєтности Білка-Костенія, призначеної "Вельможним Феодором Васькевичем на шкільні стипендії, що мали причинитись до зросту й укріплення малоруської народности і лихим силкуванням винародовлення противстанути"... Того майна — сказано далі — згідно з нотарійним актом з 30. XI. 1851. р., що його підписав Михайло Куземський за "Народній Дім": "не вільно нікому іному виарендувати ані продати, як тільки русинови, вірному своїй народности, котрий як такий до восточного віроісповідання признався"...
Хто був той Феодор Васькевич, подає Амброзій Андрохович у своїх: Знадібках до історії української палєстри, з другої половини XVIIl століття і першої половини XIX. століття в Галичині. Зокрема він подає, що Васькевич був у нас адвокатом у першій половині минулого століття і визначився тим, що дав "Народньому Домові" у Львові села: Білку і Костенів у 1864. році, значить тоді, як уже стояв будинок "Народнього Дому" у Львові при вул. Рутовського ч. 22.
Далі Андрохович пише, що той адвокат Федір Васькевич помер 30. квітня 1876. року, і покликується на "Слово" з 1854. р. ч. 4, з 1867. р ч. 89 і з 1876. р. ч. 47.
З того ясно виходить, що той адвокат Федір Васькевич був свідомим нашим громадянином і меценатом відродження українського народу, а про нього вже майже наше українське громадянство забуло. Колиж давав те майно на таку гарну ціль, як стипендії для шк. молоді, то "вельможним" честували...
З новіших наших меценатів треба згадати: д-ра Теофіля Дембицького, бувшого адвоката в Коломиї, що дав Науковому Товариству ім. Шевченка у Львові маєтність Белелую (1915. р.) та з найновіших: д-ра Володимира Гуркевича, бувшого адвоката в Самборі, якого мабуть памятає сучасне громадянство з фундації бойківського музею в Самборі.
Ось так нам не можна забувати тих громадян меценатів, що про нас памятали, бо як про них забудемо, то не прийдуть нові меценати зі своїми записами...
8. V. 1939.
Д-р Кость Левицький. 