Урядова зміна назви міста Городка

Львів, 5 серпня.
Письмом повітового комісаря в Городку, з дня 4. червня 1942 р. ч. 1144/42. повідомлено уряди та установи про урядову зміну назви міста Городок Ягайлонський на Городок біля Львова (Гродек бай Лємберґ).
Мало кому в Галичині відомо, що місто Городок є одною з найстарших осель — городів у Галичині. В 1213 р. маємо вже точні історичні відомості, що Городок існував та належав до українських галицьких князів. Львова ще в тому часі не було.
У середньовіччі Городок був важним шляховим осередком, тут сходилися головні комунікаційні шляхи; тут була остання відпочинкова станиця перед Львовом. Мешканці Городка займалися крім рільництва також торгівлею та ремеслом. Окремий привілей забороняв на просторі милі довкруги міста ставляти коршми та займатися ремеслом, щоб таким чином перешкодити чужій конкуренції.
В самому місті визначено окремі лави (ятки) для пекарів, шевців та різників і купецьких крамниць, в яких місцеві і переїжджаючі купці виставляли свої товари на продаж.
У другій половині XV. століття Городок був важним осередком торгівлі головно рибою, яку одержував з городецьких і численних дооколишніх ставів. У Городку був головний склад соли з дрогобицьких солянок. Від цього часу аж до початку 19 віку стрічається у всіх документах урядову назву — Городок Сільний.
Городок був оборонним городом. Вал довкола міста і 2 оборонні брами західна і східна та положення між раменами ріки Верешиці творило з нього природну фортецю. Над ставом, де сьогодні парк, був оборонний замок. Після облоги Львова військами гетьмана України, Богдана Хмельницького, в 1648 р. козацькі війська зайняли Городок і завели в ньому новий лад. В 1655 році війська Хмельницького розбили тут сили польського великого коронного гетьмана Потоцького.
Назву Городок Ягайлонський накинули містові польські урядовці на коротко перед світовою війною з цього приводу, що в Городку помер литовський князь і польський король Ягайло.
Впроваджена за часів Польщі польська назва міста Городок Ягайлонський вже ніде не обов'язує, Городок вертається до давньої своєї назви — Городок б. Львова. 