◦ ◦ ◦ ◦ ◦ ◦ ◦

Війна в Європі і Африці
(щоденник воєнних дій за 11 і 12 лютого)
Після захоплення Бенгазі англійське командування прагне максимально використати свій успіх для операцій в Тріполітанії (західна частина Лівії). Мотомеханізовані частини англійців просуваються в напрямі порту Сірта.
Знову активізувались дії військ генерала де Голля (французького генерала, який б'ється на стороні англійців). За повідомленням агентства Рейтер, мотомеханізовані війська де Голля досягли району Куфра, важливої італьянської бази в Південній Лівії.
В Ерітреї (Східна Африка) англійці продовжують натиск на італьянські позиції в районі міста Керен.
В Абіссінії південноафриканські війська просунулись на 50 миль вглиб країни. Англійські літаки зробили нальоти на аеродром Аддіс-Абеби — столиці Абіссінії.
На північному фронті в Албанії греки раптовою атакою примусили італьянців залишити свої позиції. Нові позиції розташовані на Сніжних вершинах, висота яких досягає 2.000 метрів.
Кореспонденти американських агентств передають, що на центральному фронті греки майже оточили Тепелене. Грецькі війська, які оперують вздовж побережжя, перебувають тепер в 11 км. від Валони.
У зв'язку з поліпшенням погоди значно пожвавились дії авіації обох сторін.
На англо-німецькому фронті відмічається деяка активність авіації. Німецькі літаки діяли головним чином над Східною і Південно-Східною Англією. Англійська авіація зробила нальоти на Північно-Західну Німеччину. (ТАРС)
Фінляндський міністр про становище сільського господарства Фінляндії
10 лютого з промовою по радіо виступив фінляндський міністр постачання Котілайнен. В своїй промові він спинився на економічних труднощах, яких зазнає тепер Фінляндія. Котілайнен зазначає, що поставки зернових на ринок останнім часом значно скоротились. В наслідок цього і сповільнення з ряду причин підвозу хліба з закордону великі центри країни зазнають продовольчих труднощів.
Котілайнен заявив далі, що ще більших труднощів Фінляндія зазнає щодо кормів. Становище тваринництва в країні стало загрозливим. Наприкінці фінляндський міністр закликав населення до економного витрачання продуктів, товарів і сировини. (ТАРС)
Становище на дорозі Бірма-Китай
За повідомленням агентства Ассошіейтед Пресс, рух по дорозі Бірма-Китай підтримується нормально, не зважаючи на напади японської авіації. Японці завдали пошкоджень двом мостам на річці Меконг, в результаті чого китайці були змушені удатися до паромного транспорту для перевозки припасів. 19 і 23 січня японська авіація завдала сильних пошкоджень ще одному мосту. Однак китайці протягом 24 годин збудували понтонний міст, забезпечивши рух вантажного автотранспорту. (ТАРС)
Англійський посланник в Румунії і співробітники місії від'їжджають 15 лютого на англійському воєнному кораблі в Констанцу. Всього з Румунії виїжджає 100 англійців.
Як офіціально повідомляється, генерал Теллера, який командував 10 італьянською армією в Лівії, помер від ран, після того, як був взятий в полон в бою на південь від Бенгазі.
В Лондоні офіціально оголошено, що генерал-лейтенант Вільсон призначений воєнним губернатором Кіренаіки і командуючим розташованими там англійськими військами. (ТАРС)
Італьянська газета "Пополо ді Рома" повідомляє, що найближчим часом у Німеччину буде відправлено 20 тис. італьянських робітників. Газета зазначає, що це не завдасть шкоди потужності італьянської промисловості, бо буде збільшений робочий день.
Кампанія проти заборони газети англійської компартії "Дейлі уоркер" набирає в Англії все більш широких розмірів. Ряд організацій тред-юніонів ухвалив резолюції про зняття заборони.
В Берні (Швейцарія) опублікований декрет, який уповноважує уряд не допускати уходу сільськогосподарських робітників з села. За декретом урядові надається право направляти безробітних на сільськогосподарські роботи і переводити робітників з промислових підприємств, які не мають великого значення, на роботу в сільське господарство. (ТАРС) 