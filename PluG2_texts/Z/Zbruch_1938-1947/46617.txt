З церковного життя

Після візитації преосв. Бучка
У 1939 р. і в перших днях 1940 р. переводив з доручення Апостольського Престолу візитацію наших парохій у Південній Америці Преосвященний Іван Бучко. Підчас цих візитацій стрінула його неприємність підчас церковних відправ, але опісля бразилійська влада перепросила Владику і дала йому повну сатисфакцію. Кажуть, що поляки намовили бразильських поліціянтів до такого кроку. ОО. Василіяни з головним осідком у Прудентополі видавали довгі літа два українські часописи: "Місіонар" і "Працю". В останніх місяцях оба ці орґани закрила бразилійська влада за те, що вони українські. Як відомо, у Бразилії йде живий рух побразилійщити переселенців і тому не допускають до українських шкіл української мови навіть при навчанні реліґії.
Після переведення апостольської візитації у Південній Америці Апостольський Престіл призначив Преосв. Бучка помічником нашого єпископа Преосв. Богачевського, з осідком у Ню-Йорку. У Злучених Державах є дві українські єпархії, що істнують побіч себе з окремими ординаріями, а саме для галичан з осідком у Філядельфії і для українців з Закарпаття з осідком у Гомстейд Па, що находиться під проводом Преосв. Василя Такача. В обох наших заморських анархіях відчувають велику недостачу душпастирів, бо старші вмирають (майже по два кожного місяця), а нового доросту нема. — Знаменне й одночасно незрозуміле, що тамошні наші Владики, не зважаючи на відсутність священиків, не хотять приймати душпастирів зі старого краю, тому кожний майже священик мусить що неділі і свята правити по дві служби Божі й голосити по дві проповіди по різних наших парохіях. Це очевидно анормальний стан і дасть Бог він скінчиться. Поле праці для українських душпастирів широке і в Північній і ще більше у Південній Америці. Відсутність українських священиків у Франції
У Парижі і в околиці виконує душпастирські обовязки для кількох тисяч наших земляків одинокий греко-кат. священик о. Яків Перрідон, родом голяндець, що довгі літа був ректором Малого Семінаря у Львові. У Франції відчувають велику потребу більшого числа наших священиків. Компетентні чинники, наші земляки, не тільки церковні, але і світські повинні би зацікавитися цією справою. Управильнення управи манастирів
Останніми тижнями Апостольський Престіл упорядкував справу управи василіянських манастирів на території теперішньої Мадярщини в той спосіб, що поділив їх на три окремі групи, а саме: українську, мадярську і румунську. Над кожною групою манастирів настановлений окремий настоятель даної нації. 