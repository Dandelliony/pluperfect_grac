Вмерли на чужині

Д-р Осип Назарук — український письменник та громадський діяч. У часі першої світової війни організував і вів "Пресову кватиру" УСС, опісля працював у "Союзі визволення України". В листопаді 1918 р. став членом Української Національної Ради. У кабінеті Чеховського був міністром, а в кабінеті Остапенка керував управлінням преси й пропаганди. Влітку 1919 р. працював при Диктаторі ЗУНР. В 1920—23 рр. організував в Канаді гетьманський рух. Від 1926 р. був головним редактором "Нової Зорі". Умер у березні 1940 р. в Кракові.
Д-р Микола Гнатишак — літературний критик, автор наукових творів на літературні теми, член Тов-а Письменників та Журналістів ім. Франка у Львові. Університетські студії покінчив у Празі. Повернувшися до Львова, став редактором тижневика "Мета" та співредактором журналу "Дзвони". Вмер у 1940 р. в Празі.
Д-р Нестор Нижанківський — український композитор-п'яніст та б. старшина УГА, автор варіяцій, сюїт, тріо на фортеп'ян. Писав також хорові твори та сольоспіви, укладав польонези для оркестри. Вмер у січні 1940 р. в Лодзі.
Олександер Доценко — б. полковник армії УНР — умер у червні 1940 р. в Кракові. 