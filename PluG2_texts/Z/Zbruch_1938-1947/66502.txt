Похорони Миколи Голубця

В суботу 23 травня відбулися похорони Миколи Голубця. Одиноку промову над могилою Покійника виголосив редактор "Наших Днів" і кореспондент "Кр. Вістей" зі Львова, д.р І. Німчук. Промову цю містимо в цілості:
І знову нова, болюча втрата в наших бурхливих, таких багатих у вагітні події днях! Після того, як у двох останніх роках відійшли від нас назавжди такі заслужені діячі, як Михайло Мочульський, Іван Кравецький, Ярослав Гординський, Іван Зубенко, Олекса Кузьма, Ольга Ціпановська, Кирило Трильовський, през. д-р Кость Левицький, Іван Охримович й ін., тут у краю, і такі громадяни, як през. д-р Евген Петрушевич, епископ Діонізій Нярадий, Осип Назарук, Нестор Нижанківський, Микола Гнатишак, Софія Русова, Спіридон Черкасенко, Олександер Лотоцький, Василь Королів-Старий, Кость Мацієвич, Іван Герасимович та ін. на еміґрації; після того, як за Збручем покинули цей світ такі індивідуальности, як Дмитро Яворницький, Опанас Саксаганський, Людмила Старицька-Черняхівська, щоб назвати тільки найважніших; після смерти Богдана Лепкого, Ольги Кобилянської і Василя Пачовського — стоїмо отсе над свіжою розгорнутою могилою Миколи Голубця. Справді: доля не щадить нам ударів, бо люта смерть забирає з наших рядів раз-у-раз щонайкращих, найбільш заслужених творців національних цінностей, будівничих нашого збірного життя, борців за краще завтра Нації. Одному з таких заслужених будівничих, борців і творців віддаємо сьогодні останню прислугу.
Покійний Микола Голубець — одна з найзамітніших, найвизначніших постатей українського Львова, людина великого, всестороннього таланту, муравлиної праці, широкого знання і небуденної інтелігенції, справжній універсаліст. Людина, що була постійно в русі, що не знала, що таке солодкий спокій, відпочинок, що не складала ніколи зброї — свого гострого, палкого пера. І тому його перу, праці його мізку, завдячуємо понад 80 друкованих окремих книжок і коло 1500 статтей, розсипаних по різних журналах і часописах. Було щось незвичайне, якась елєментарна сила була в ньому, що вкладала йому перо до рух і пхала до писання. Не дурно ж він сам колись то в ред. "Діла" сказав про себе такі, здавалось би, парадоксальні, а такі характеристичні для його праці слова: "Ви замовили в мене статтю, а я не мав часу написати статті, і написав книжку". І витягав дійсно не статтю, а цілу студію.
При тому всьому, при своїй великій плідності і поспіху в праці, умів Голубець написати про всяку справу живо й цікаво. Чи це були образки з історії, культури й побуту Львова, чи монографії про різні історичні місцевості Галичини, чи його критичні оцінки всяких мистецьких вистав та мистецьких видань — усе те вмів він подати в легкій, приступній формі, підходили завжди до теми з погляду нац.-громадської користи. У велику заслугу треба покласти йому зокрема те, що з сухого архівного матеріялу, присипаного попелом забуття, вмів він видобути на денне світло стільки ясних, героїчних моментів нашого минулого, стільки цікавих історичних постатей представити широкій читацькій публиці в новому насвітленні, зберігаючи при цьому завсіди необхідну обєктивність науковця, базуючись у своїх працях на історичній правді. Ці його розвідки-монографії — це без сумніву дуже цінний вклад у нашу краєзнавчу літературу. А вже можна сміливо сказати, що він, як дитина Львова, ставився з найбільшим пієтизмом до старовини його і всієї нашої тіснішої батьківщини, і напевно нема другого українця, який написав би стільки праць з минулого Львова, що він. З цього погляду смерть Миколи Голубця — це для нас усіх невіджалувана втрата, в цій ділянці не заступить його ніхто.
А щож казати про Голубця-мистця, редактора мистецьких журналів та окремих публікацій, автора історії українського мистецтва та вдумливого мистецького критика, що був одночасно спірітус мовенс цілої низки мистецьких імпрез та організацій! Згадаймо тут тільки про так добре заслужену у нас Асоціяцію Незалежних Українських Мистців та про численні вдатні її вистави. У ділянці мистецтвознавства його смерть відчуваємо тим більш болюче, що своєю довголітньою працею, своїми творами, присвяченими українському мистецтву, він залишив по собі чи не найбільш памятників. Тут він — сам людина-мистець, що просто фанатично любив усі прояви мистецького життя, був одночасно й одним з наших найбільших фахівців-спеціялістів. Велику правду висловив колись його друг, теж передчасно померлий, Павло Ковжун, що сказав дослівно: "Хто з-поза мистців відчуває і розуміє справді мистецтво, то єдиний Голубець!"
А Голубець як письменник! Видавши вже в 17. році життя першу збірку віршів, збогачував він з того часу українське письменство майже щороку новим поетичним твором. Поруч збірок ліричних поезій і поеми "Мойсей безумний" пише теж прозові твори, щоб згадати тільки його повісті: "Вчорашня легенда", "Гей, видно село", "Племя Джінґісхана" і "Жовті Води". Попри те присвоїв українській літературі своїми високомистецькими перекладами такі архитвори світової літератури як "Пер-Ґінт" Гайнріха Ібзена та "Затоплений дзвін" Ґергарда Гавптмана.
Та Голубець передусім і в першу чергу невтомний журналіст, журналіст у найкращому розумінні цього слова. Працював довший час у "Ділі", був співредактором відомого тижневика "Неділя", був головним редактором щоденника "Час", потім вів якийсь час щоденник "Новий Час" та редаґував рівночасно "Українську Бібліотеку" — і всюди живо відгукувався на всі прояви національного життя, знав ціну актуальности, був вразливий на людську біду й горе. Словом, радів радощами і болів болями рідного народу. Мусимо подивляти його енергію, молодечий запал та його гарячу любов до рідної справи, коли зважимо, що серед виснажливої, важкої, щоденної журналістичної праці він усе ще находив стільки часу, щоб написати велику "Історію України" для найширших мас і таку ж обширну "Історію української культури" до спілки з іншими авторами.
Нема змоги вичислити тут хочби важніші праці Покійного. Неможливо змалювати всі заслуги для рідної культури цього невтомного працівника. Скажемо тільки коротко: Микола Голубець жив і горів любовю до свого народу, до України і та любов пробивається з кожного його твору, з кожної його розвідки чи статті. І тій любові залишився він вірний до останнього свого віддиху.
Ще на три дні перед його відходом у лікарню мали ми обидва довшу розмову — не припускали ніяк, що це буде наша остання спільна розмова. Говорили ми про конечну потребу окремого книжкового видавництва, присвяченого Львову, що в поодиноких томах-монографіях змальовувало б чи то різні періоди історії Львова і нашої тіснішої батьківщини, чи важніші ділянки життя культурного, політичного, церковного й господарського нашого міста. Голубця, найкращого нашого леополіста, не треба було переконувати; він же працював два останні роки так інтенсивно у львівських архівах, він ту працю полюбив усією душею, він — як сам казав — щойно там найшов себе і ціль свого життя. Тому він, вроджений оптиміст, відразу запалився до ідеї цього видавництва і рахуючи, що ще має перед собою яких 10 років життя, обіцяв предложити до кількох днів проєкт перших 10-ох томів такої Львівської Бібліотеки, враз із списком авторів, які мали б опрацювати окремі томи. Не судилося. Як не судилося йому перевести в діло ще багато інших добрих задумів, щоб лишити по собі щось дійсно велике, монументальне.
Прощаючи його від рідного громадянства, від УЦК, від Літературно-Мистецького Клюбу, в якому він донедавна головував, від усіх мистецьких Спілок, від колишніх УСС-ів та членів УГА, від усіх робітників пера і товаришів його праці та схиляючи голову над тлінними останками цього безсребренника, що стільки заслуг поклав для українського громадянства, маємо, здається, право вказати громадянству і на його обовязок супроти памяті Покійного: забезпечити долю його родини та здвигнути гідний його памятник на його могилі, як цього зрештою вимагає і це місце. Це буде наша найкраща подяка йому за працю всього його життя.
Микола Голубець перейшов в інше, щасливе життя, відійшов туди, де нема ні смутків ні болів. Нехай же пером буде тлінним його останкам рідна земля, а слава його — від роду в рід! 