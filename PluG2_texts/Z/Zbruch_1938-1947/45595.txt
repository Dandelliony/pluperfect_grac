◦ ◦ ◦ ◦ ◦ ◦ ◦

Похорон заслуженого громадянина. Люблин. Минулого тижня відпровадили люблинські українці на місце вічного спочинку бл. п. о. Андрія Пеленського, заслуженого кооператора і громадянського діяча. За кілька місяців побуту в Люблині здобув о. А. Пеленський загальну симпатію. Тому, не зважаючи на сильний мороз, місцева українська громада взяла масово участь У похороні.
Сходини делєґатів і мужів довіря. Сходини делєґатів та мужів довіря з терену діяльности люблинського УДК (повіти: люблинський, янівський та пулавський) відбулися у Люблині 15. грудня ц. р. при участи Проводу УДК та представників усіх українських осередків на терені трьох згаданих повітів; лиш делєґат з Пулав не зявився з огляду на несподівану комунікаційну перешкоду. Голова УДК проф. Н. Кибалюк, широко зясував орґанізаційні справи та завдання УЦК і УДК. Опісля промовив представник УЦК дир. В. Гимцюрак, референти: орґанізаційний, молоді та господарський подали напрямні праці зі своїх ресортів, голова жіночої секції Л. Луцька зреферувала справу орґанізації жіноцтва. Після обідної перерви делєґати і мужі довіря складали звіти про працю в терені, з яких виходить, що розкинені серед польської території невеличкі українські осередки не дармують, зокрема ж українські села. Річева виміна думок протягнулася до пізного вечора.
Скасування анатеми на гетьмана Івана Мазепу. Архиєп. Іларіон, як заступник митрополита Автокефальної Православної Церкви в Ґенеральному Ґубернаторстві, урядовою дорогою звернувся до Собору єпископів у справі офіційного скасування церковної анатеми, киненої 230 літ тому російським Синодом і царем Петром І на гетьмана Івана Мазепу. Двадцять літ істнувала Православна Церква в Польщі як Автокефальна. Дарма, що цієї анатеми ніде не виконували, але формально вона все обовязувала. Церква молилася за своїх основоположників, а в той час один із найбільших добродіїв Православної Церкви все залишався під церковною клятвою. Щойно тепер прийде кінець цій аномалії з першої половини 18-го століття.
Стипендії архиєп. Іларіона. Архиєпископ Іларіон повідомив листом з I8. XII. ц. р. директора державної української ґімназії у Холмі про заснування в цій ґімназії двох стипендій по 500 зол. річно, кожна під назвою "Стипендії архиєпископа Іларіона". Таку стипендію може одержати православний незаможний ученик чи учениця ґімназії, що відзначиться добрими успіхами. Стипендія призначена на 1941-ий рік, починаючи від 15-го грудня 1940 року. Стипендію видають по 50 зол. місячно, виключаючи місяці липень та серпень. Сто золотих стипендії на перший місяць вже передані з розпорядження владики ґімназії.
Неповоротна втрата. З Букарешту повідомляють, що по відомому трясенні землі видобуто зпід руїн і цілковито знищений образ Ван Дайка "Свята Родина". Цей один з найкращих творів світового малярського мистецтва до того ступня знищений, що не має ніяких можливостей його направити чи відновити. 