За вирівнування розбіжностей

Різниці у поглядах на публичні справи — це природне явище, яке стрічаємо у кожній суспільності, обосноване різницями вдачі, темпераменту, виховних і наукових впливів, товариства, лєктур і т. д. У тих різницях трапляються часто засадничі розбіжності, яких неможливо вирівняти та які можна хіба підпорядкувати засаді національної дисципліни. Але є й інші, які можна усунути, якщо до того забратися якслід та впору.
Трапляється у розгарі дискусії, що одна зі сторін затрачує контакт з противником, не знає, якої тези має боронити, а то й висловлює інші погляди, ніж на початку. Виявляється, що причиною розбіжности була лиш різниця у термінольоґії, що в те саме слово інший зміст вкладала одна сторона, інший друга. Трапляються люди, які боронять завзято своїх поглядів лиш тому, що не знають арґументів другої сторони, коли ж стрінуться, переконуються, що вони були на фальшивому шляху. Трапляється, що різниці поглядів походять з незгідних інформацій про якийсь факт чи стан, і як лиш ті інформації вдасться узгіднити, відпадає причина непорозуміння.
Такі розбіжності можна усунути шляхом виміни думок, але відповідним способом та у відповідний час. Коли якась різниця поглядів вдержується довший час, довкола неї повстає заогнення. Витворюються два табори, часом дрібна справа виростає до догми, оборона свого становища — до питання чести; особисті випади та образи згущують атмосферу. У дальшій стадії конфлікту, коли й переконаєтеся, що він не має глибших основ, важко вам уступити, щоб не наразитися на заміт безхребетности; важко зговоритися з противниками, якщо у розгарі суперечок дійшло до виміни образливих слів.
Конфлікт можна опанувати у початковій стадії, — як пожежу чи епідемії, — але лиш у відповідних умовинах, серед відповідної атмосфери. В обох сторін мусить бути добра воля, обі сторони мусять бути приготовані на "безболізний" для чести й амбіції відступ з деяких несуттєвих позицій. Не надаються до такої виміни думок публичні дискусії, бо небагато людей має цивільну відвагу перед ширшою публикою признати противникові рацію та уступити. Краще підходять тут вужчі конференції, але й туди обі сторони приходять звичайно з полємічним наставленням, озброєні "від стіп до голови" арґументами, шукаючи успіхів.
Куди інші вигляди дає виміна думок, коли двох противників стрінеться випадково, на невтральному ґрунті, у приватній розмові — коли зясовують собі, що їхньої розмови ніхто не чує, ніхто не привязує до неї ваги, ніхто нею не цікавиться; що та розмова до нічого не зобовязує, не матиме ніяких безпосередніх наслідків. Лиш у таких умовинах — у такій атмосфері повного "морального роззброєння", можна на холодно проаналізувати причини розбіжностей, відрізнити сутні від здогадних, знайти можливо спільну мову. Лиш така розмова — при ватного, необовязуючого характеру — може стати вихідною точкою до замирення.
Такої методи часто вживає дипльоматія — гурт людей, що має на завдання проводити державні кораблі по морю, повному мілин та підводних скель, що мусить оборонити інтереси та престіж держави, але не сміє пролити ні краплини крови, коли це не є безумовно необхідне. Всі наші внутрішні непорозуміння — реліґійні, політичні, станові — видаються забавою в порівнанні з конфліктами, якими наїжені міждержавні взаємини. Небагато знайдете в Европі сумежних держав, які не мали би комплєксу суперечних інтересів — територіяльних, політичних, ідеольогічних, господарських. Кожного року зависають хмари над тою чи іншою частиною світу. Нераз маєте вражіння, що збройний зудар неминучий, що ніяк неможливо погодити суперечні інтереси, вспокоїти схвильовану опінію обох сторін, яка домагається, щоб у 100% заспокоїти її домагання.
І справді до тих ударів доходило би дуже часто, коли б дипльоматія працювала явними методами — як того, напр., домагався американський фантаст Вилсон, — коли б дипльомати переводили свої розмови на естраді, під світлом рефлєкторів — себто на публичних нарадах, у приявності представників преси, під контролею публичної опінії. Тоді дипльомати мусіли б поводитися мов на парляментарній трибуні — мусіли б виголошувати крилаті промови у боєвому дусі, мусіли б оминати всього, що їхні земляки — зокрема з опозиції — могли би скваліфікувати як слабість чи нерішучість. В таких умовинах не можна б до нічого договоритися, всі вузли інтересів треба б перетинати мечем.
Та на щастя істнує справжня дипльоматія з усіми її ходами, невідомими для публичної опінії. Представники держав стрічаються на невтральному ґрунті, напр., на принятті в амбасаді чи посольстві якоїсь третьої держави. У розмові— такій звичайній, у затишному кутку якогось сальонику — обговорюють вони предмет конфлікту, висловлюють свої особисті погляди, які не зобовязують їхніх урядів, але які дають співрозмовцеві змогу визондувати, де лежить остаточна межа можливих уступок противної сторони, як далеко можна натягнути струну без воєнного риска. Таким способом, безпосереднім контактом чи при посередництві третього чинника, який підіймається медіяції, аналізується основу непорозуміння і часто знаходиться спільну мову.
Що є можливе на площині реальних конфліктів, мусить бути куди лекше там, де входять у гру лиш психольоґічні різниці, а то здогадні непорозуміння. Чимало зударів вдасться оминути, коли знайдеться лиш громозвід, що вможливить спокійне розрядження двох хмар з противним нарядом. Як це має відбуватися? Анальоґій з дипльоматією не можемо посувати задалеко. Для вирівнання розбіжностей треба нам тіснішого товариського контакту, але він не може відбуватись у приватних домах. Раз — що небагато у нас людей, які могли б вести т. зв. отверті доми, та й небагато є у нас більших мешкань, де можна б відбитись від товариства, вести розмову без свідків. З другого боку не часто воно трапляється, щоб дві противні сторони бували в тому самому домі, а при спеціяльному запрошенні "ад гок" не буде атмосфери "морального розброєния", яка є забезпекою успіху. Крім того не все легко знайти дім, який справді був би невтральним тереном, якого господар не був би чи не вважався б прихильником тої, чи иншої сторони.
Для внутрішньої консолідації, для вирівнуваня розбіжних поглядів, необхідне інтенсивніше товариське життя — але його форми мусять відповідати нашим умовинам. Цінні прислуги в тому напрямі віддала би світлиця — клюбовий льокаль, де можна б кожного дня стрінутися та при часописі чи шахах обмінятися думками про громадянські справи.
Не треба робити собі надто великих надій, не треба вважати світлиці універсальним елєксіром на всі наші внутрішні недомагання. Але слід сподіватися, що в тому середовищі чимало думок, які може були би стали джерелом конфліктів, зсумуються у спільному зусиллі для спільної мети.
Галіт Б. 