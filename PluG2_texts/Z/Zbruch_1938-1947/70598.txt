На порозі нового шкільного року

Що українська середньошкільна молодь у цілому свому минулому не проживала у розкошах,— це всім відома річ. Бурсаки з козацьких часів, що тільки веселости вносили у тодішнє національне життя, по-правді лише покривали добрим гумором свої недостатки. Молодь з-перед 1914 року не відбігла далеко від своїх попередників і як тоді казали, також "била бриндзю".
На всій, врешті, шкільній молоді жилося неголодно й нехолодно і перед 1939 р., хоч які тоді були матеріяльні умовини, бо годі порівнювати передвоєнні часи з воєнними. Коли тоді якась частина учнів не мала конечних до життя речей, — харчів, одежі, грошей, — то мало ці речі здебільша все громадянство і могло сяк-так улекшити прожиток біднішим учням. До речі кажучи, цих бідніших була радше менша частина, — більшість батьків, що посилали своїх дітей до середніх шкіл, стояла матеріяльно доволі гарно. Уряднича інтеліґенція і священики, що посилали своїх дітей до шкіл, біди не знали, кошти вдержання учня у школі невеликі. Коли урядовець мав 250—300 зол. місячно, то міг заплатити за дитину 35—60 зол. і решту рідні без більшої журби вдержати дома, а коли зашморгнув пояс дещо тісніше, міг навіть і двоє дітей вчити у школі.
Сьогодні умовини змінилися. Бо що має зробити, прим. учитель з платнею 250-300 зол., коли треба двоє-троє дітей посилати до школи в місті?
Може дещо краще з духовенством і селянством. Якась частина їх все таки може заплатити за удержання дітей харчами. Але скільки ж таких "багачів"?
Мало... Бо й загал селянства не буде міг у цьому році дати харчів, зокрема селянин в горах, прим. на Лемківщині, яка тепер стала також посилати дітей до шкіл. Не забуваймо при цьому, що коли з лемківських, підляшських і взагалі інших сіл йде до шкіл бідна молодь, то це та молодь найздібніша. Годі її не вчити. Але що мають робити батьки? Не посилати дітей до школи, ждати на добрі часи?...
Ні, тут треба шукати всіх способів, і не лиш батькам, але і ширшому громадянству, як наладнати цю справу.
З прикрістю мусимо ствердити, що до тепер ширший загал мало цікавився цим будьщобудь національним питанням. "Є Український Центральний Комітет, є інші Комітети, хай вони собі цим ломлять голову!" — так думав загал. Ясно, що Комітети будуть ломити собі цим голови, але ж не можна забувати, що вдержати кілька тисяч учнів, вчити і виховувати кілька тисяч майбутньої української інтеліґенції, це життєва справа цілого народу, не тільки УЦК чи інших комітетів.
Кілька добрих тисяч молоді вчиться по гімназіях, учительських семінаріях, торговельних і рільничих школах. Бодай дві тисячі з них абсолютно не зможе вдержатися у школі без посторонньої помочі, тобто без стипендій, та на превелику шкоду для всього народу мусіла б вернутись домів. Хлопці це дуже здібні — деякі навіть непересічно здібні. Може між ними скриваються таланти — генії, які вічною славою вкриють наше національне імя! Яка була б втрата дати змарнуватись їм! Чи можемо ми з легким серцем допустити до цього? Чей же тут не йде про якісь великі суми! Одна стипендія виносить ледве 150 зол. Що ця сума варта по силі купна. Тому можна вірити, що між нашим громадянством, яке нераз і не два виявляло подивугідну жертвенність на різні національні потреби, знайдуться такі меценати-жертводавці. Розуміємо добре, що тепер виїмкові часи, що є також інші національні потреби, які не обійдуться без датків, але ми до тієї справи підходимо по простому: є різні люди і різні погляди: одному здається важнішою допомога студентам і на ту ціль він є жертвенніший, іншому важніша справа полонених, дехто воліє взяти з-під сільських стріх найздібніших учнів і вивести їх в люди. Це також гарна ціль, на яку таки варто жертвувати.
І ми можемо тут відмітити гідний признання поступок, одного такого добродія з Німеччини, робітника, що сам зголосився до УЦК, щоб подати йому найздібнішого сина Лемківщини, або Холмщини і він буде посилати йому гроші на удержання у школі. Ось, про таких нам йде, про десятки, а то й сотки таких шляхотних меценатів, що схотіли б піти його слідом. УЦК може подати їм всі ближчі дані, а то й світлинку учня. Вибір учня щодо віку, походження, школи — само собою належить до фундатора. Може собі вибрати гімназиста, семінариста, ремісничого учня, чи ще іншого. Вибір свобідний і великий!
Таким добродіям можуть бути не лиш фізичні особи, але й товариства та організації, як УОТ-и, кооперативи, Союзи, банки, спілки і т. п. Кому не відповідала б така індивідуальна форма допомоги, може стати добродієм цілого виховного інституту (бурси). Маємо десятки всіляких бурс, від Дуклі і Горлиць аж по Білу Підляську, що мало не всі боряться з труднощами, мало не всі чогось потребують — вони з вдячністю приймуть всяку, зокрема харчеву допомогу! А що на неї заслуговують і її потребують — про це вже й не казати!
Словом — коли йде про ці жертви, можна про них сказати: це дійсно жертва, резиґнація з частинки власного добра і власних вигід, зате годі собі уявити більше вдоволення і заслугу, як вивчити і дати народові якийсь непересічний талант.
І на це жертвувати варто!
Д-р П. Саноцький. 