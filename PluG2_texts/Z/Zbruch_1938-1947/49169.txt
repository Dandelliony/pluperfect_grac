Постанова виконавчого комітету Львівської міської Ради депутатів трудящих

12 березня 1941 р.
Про збір утильсировини в домоволодіннях, установах та при очистці вулиць та майданів
На підставі постанов Раднаркому СРСР від 13. IV. 1940 р. за №517 "Про впорядкування постачання промисловими відходами та утильсировиною споживаючих галузей народного господарства" та Раднаркому УРСР від 28. VIII. 1940 р. за №1173 "Про збір утильсировини в домоволодіннях, установах та при очистці вулиць та майданів" — виконком Львівської міської Ради депутатів трудящих постановляє:
1. Заборонити установам, підприємствам, домоуправлінням та іншим організаціям, а також власникам та орендарям будинків знищувати утильсировину та деякі промвідходи (ганчір'я, обрізки тканини, макулатуру, кістки, старі гумові вироби та інше) шляхом спалювання чи вивозки їх на звалища.
2. Зобов'язати міськкомгосп, керівників установ та підприємств, управителів і комендантів будинків та гуртожитків, власників та орендарів будинків, а також підприємства санітарної очистки міста організувати збирання та належне зберігання утильсировини та промислових відходів, для здачі її утильзаготівельним організаціям системи "Союзутиль". Організацію збирання утильсировини та промислових відходів побудувати в такий спосіб, щоб уникнути зайвої роботи по відбору утильсировини в наслідок змішування її з сміттям та різними побутовими відходами. Утильсировину збирати та зберігати окремо від сміття, харчових та інших відходів.
3. Зобов'язати міськжитлоуправління та домоуправління залучити до роботи по збору утильсировини дворових робітників, двірників, прибиральниць та інших, яких заготівні організації повинні заохочувати шляхом окремої оплати цієї роботи.
4. Зобов'язати Львівську міську контору "Союзутиль":
а) На підставі аренди прийняти до розробки всі міські санзвалища, що знаходяться у віданні міськкомунгоспу, склавши відповідні договори.
б) Широко популяризувати серед населення питання про збір утильсировини та її значення в народному господарстві.
в) В місячний строк скласти відповідні договори з усіма постачальниками утильсировини по місту Львову.
5. Заборонити міськжитловідділу та виконкомам райрад без дозволу виконкому міської Ради відбирати та передавати будьяким іншим установам та організаціям приміщення, які займає міська контора "Союзутиль" під пунктами по заготівлі та переробці утильсировини.
6. Зобов'язати міськжитлоуправління, міськкомунгосп та райвиконкоми Рад депутатів трудящих виділити міськконторі "Союзутиль" відповідні приміщення для тимчасового схоронення та сортування утилю, а також всебічно сприяти та допомагати утильзаготівним організаціям в справі успішного виконання ними планів по збору утильсировини.
7. Цю постанову оголосити в пресі.
Голова виконкому Львівської міської Ради депутатів трудящих Ф. Єременко
В. о. секретаря виконкому Львівської міської Ради депутатів трудящих П. Могучов 