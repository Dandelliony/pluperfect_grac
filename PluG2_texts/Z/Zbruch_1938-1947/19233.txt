Профанація могили. —  Розвязали Т-во "Сокіл" у Лагодові. — Німецький консулят у Львові. — Засуд на польських студентів. — Львівська хроніка.

Профанація могили б. п. Е. Хомишинця у Стрию. В неділю, 12. ц. м. відбувся у Стрию — як ми вже повідомляли — похорон відомого спортовця, члена "України" і "Скали" — бл. п. Євгена Хомишинця на тамошній цвинтар. Вночі з 15. на 16. ц. м. хтось невідомий розкопав могилу й нарушив тлінні останки Покійного. Влада зарядила в тій справі дуже енерґійне слідство так, що в найближчих днях напевно ця страшна профанація буде висвітлена. Цей прикрий випадок викликав у Стрию дуже сильне вражіння.
Розвязали Т-во "Сокіл" у Лагодові. Повітове староство в Перемишлянах розвязало перед кількома днями руханково-спортове товариство "Сокіл" у Лагодові пов. Перемишляни. Як мотиви свого рішення староство подало те, що буцімто члени "Сокола" в Лагодові брали участь у сипанні стрілецької могили на горі за селом, виконували вправи на військовий лад і що співали підчас вправ нелєґальні пісні. Годиться при тім підкреслити, що у справі сипання могили поліція перевела слідство, нікого не арештувала й винуватців не викрила. "Військові вправи" були звичайним впорядом, що його провадять всі спортові і руханкові орґанізації і ясно, що впоряд переводить теж і військо. Проти неоправданого рішення перемишлянського староства тов. "Сокіл" у Лагодові внесло відклик до Тернопільського воєвідства.
Німецький консулят у Львові. Німеччина установила вже від 1-го ц. м. німецький консулят у Львові. Рівночасно створили німецькі ґенеральні консуляти у Братиславі, Трієсті та консуляти в Тешині. Кашаві-Кошицях і в Моравській Остраві. Створили також німецький консулят у столиці Карпатської України, в Хусті. Засяг діяльности львівського німецького консуляту буде сягати імовірно на цілу Східну Галичину. Львівський німецький часопис "Остдойчес Фольксблят" (ч. 18 з 19-го ц. м.) зазначує, що потребу німецького консуляту у Львові оправдують теж економічні причини.
Засуд на польських студентів за дефравдації. Перед львівським карним судом відбулася розправа проти б. польських студентів львівського університету, за дефравдацію 5.000 зол. з т. зв. "Братньої помоци" львівського університету. На лаві підсудних засіли: Роберт Штекер б. заступник голови харчевої комісії Б. П. і студент Тома Коцюба та Ян Ґетман. Штекерові закидували, що він за здефравдовані гроші грав на перегонах та уладжував бенкети для товаришів і джокеїв. Штекер признається тільки до того, що він собі позичив 1.700 зол. У висліді процесу суд засудив Штекера на 10 місяців безоглядної вязниці та Коцюбу й Ґетмана по 6 місяців вязниці за те, що вони користувалися краденими грішми.
Львівська хроніка. До прачкарні Тереси Шапінської закрався якийсь злодій і забрав білля вартости 928 зол. — Казимирові Буцові (Крупярська 3) украв хтось при вул. Лєґіонів підчас авантури ручну італійську гармонію вартости 700 зол. — У Львові на головному двірці арештували Івана Грицая з Долини, який забравши свому батькові три щадничі книжечки на суму 4800 зол., на підставі сфальшованої лєґітимації приїхав до Львова. 