Жінки промовили...

Малий фейлєтон
Каже народна мудрість: "мовчанка золото, а говорення срібло". Або: "хто мовчить — двох навчить"...
Це все правда, та бувають і виїмки. Зокрема обережно мусимо підходити до тієї справи, якщо вона торкається жінок. Не є це ніякі інвективи, ні напасть на гладкій дорозі, лише в звязку з появою жіночої сторінки у "Краківських Вістях" прийшло мені таке в голову. Бо, можете мені вірити або й ні, та я вам признаюся, шо маю завсіди страх перед жіноцтвом, головно тоді, як воно мовчить. Мудрагелі можуть думати, що мене від ранку до вечора замучує жінка, що я забобонний, чи хочу таким способом приподобатися жіноцтву. Ні. Це до мене не відноситься в ніякому разі, а проте я дрижу перед мовчанкою жінок.
Майже рік було так. Жінки мовчали. Аж нараз —- громом вістка: жіноцтво заговорило! Я витер піт від глибокого зворушення. Небезпека минула...
Скаже хтось: що за чорт! Ще того бракувало, щоби хтось із мужчин заохочував та підбехтував жінок до виступів у пресі! Та це ж забава з вогнем! Нечуване! Хіба ж не добре, коли жінка мовчать?
От запізнилися ви з каварні, загуляли з приятелями, і ціле вам пекло на голову. А так приходите, лягаєте і тихо. Тільки ранком до жінки: Серденько моє! В тебе оченьки червоні! Що сталось? Чи не виспалась у ночі?...
Гарно?! Неправда ж? Але це тільки одинокий такий випадок, що в ньому мовчанка жінки виходить на добре. Бо врешті самі знаєте, як було з Адамом. Скучно доводилось самому жити, і на потіху дістав Еву. Все гарно здавалося б, а проте вийшло інакше. Ева маючи Адама, все ще тужила. Просто вянула. Хоча нікому цього не говорила. Тільки змій підглянув, відгадав у чому річ та використав по свому. Еві байдуже. Вона й не догадувалась, що після пянких, жагучих днів прийдеться спокутувати гріх, але що й цей, кого вона найбільше любила, буде покараний за свою недбайливість, що не встеріг її.
Отож і тепер, коли є жіноча сторінка, і жіноцтво має охоту говорити, нехай говорить, а не мовчить. Краще нехай сварить, нехай лає, тільки — не мовчить. Бо тепер спокус куди більше, та ще яких! Відомо: емігґрація, всяко буває!
Григор Смілий. 