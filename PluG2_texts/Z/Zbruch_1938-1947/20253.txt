◦ ◦ ◦ ◦ ◦ ◦ ◦ ◦ ◦ ◦

Кооператива "Український Студіо-Хор". Ділимося з нашим громадянством вісткою, що відомий з багатьох виступів на львівській естраді і перед мікрофоном львівського радія Український Студіо-Хор під орудою проф. Миколи Колесси зорґанізувався в кооперативу "Український Студіо-Хор", кооператива з відповідальністю уділами у Львові. Установчі Загальні Збори відбулися 9. грудня м. р. Головою Надзірної Ради вибрано д-ра Павла Цимбалістого, заст. голови о. прал. Леонтія Куницького. В склад Управи ввійшли: проф. Микола Колесса — справник, п. Марта Ковальська — книговод і п. Володимир Посацький — скарбник. Формальности, звязані з реєстрацією кооперативи, поладнано перед кількома днями і з цієї нагоди Управа кооперативи "Український Студіо-Хор" пересилає всім музичним і співочим товариствам у Львові та в краю щирий привіт і закликає їх до дружньої співпраці на полі української музичної культури.
Виселили ігумена оо. Редемптористів. На приказ адміністраційної влади виїхав у пятницю 18. ц. м. зі Станиславова о. А. Бульс, ігумен монастиря оо. Редемптористів. До Галичини о. А. Бульс приїхав з Бельґії 1924 р. і працював у ґімназії у Збоїсках, опісля був маґістром новіціяту в Голоську Великім і вкінці ігуменом монастиря оо. Редемптористів у Станиславові.
40 нових шкіл заложить Т.Ш.Л. у Сх. Галичині. Хоч народне шкільництво у Сх. Галичині в руках польських учителів, Т.Ш.Л. вдержує у Сх. Галичині понад 60 польських приватних шкіл, до яких ходить 1.920 дітей. У львівському воєвідстві є 23 школи, у станиславівському воєвідстві 12 шкіл, у тернопільськім воєвідстві 26 шкіл і на Лемківщині одна школа Т.Ш.Л. На ведення цих шкіл дають фонди польські установи, промислові підприємства і самоуправа. В найближчому часі — пише "Дзеннік Польскі" з 19. ц. м. — Т.Ш.Л. залежить 40 нових приватних польських шкіл у Сх. Галичині.
Будова домів зі соломи. В Карльслюнді у Швеції збудували на пробу кілька домів з нововинайденого будівельного матеріялу, якого головним складником є солома. Новий будівельний матеріял легко обробляти, є доволі трівкий і дешевий та є добрим ізоляційним середником. Будинки збудовані з такого матеріялу є дуже теплі і сухі. 