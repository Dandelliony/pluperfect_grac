Заповіт Воскресення

Свято Христового Воскресення займає серед усіх свят зовсім особливе, домінуюче місце. Це неначе сонце серед ряду ясних зір. Таке поняття свята Воскресення виробив собі передусім український нарід, чого доказом м. ін. і наш народній побут, що є живим відзеркаленням народньої свідомости. Вистарчить прислухатись до наших великодніх пісень, гагілок та приглянутись до великодніх, народніх звичаїв. Скрізь пробивається та сама головна ідея Воскресення, як перемоги Правди над Неправдою, Добра над Злом, Життя над Смертю. Звідси родиться могутній порив віри й надії на щось нове, краще, ясніше, а основний тон душі народу, що його викликує переживання нашого українського Великодня, був і є та завжди буде наскрізь життєрадісний, бадьорий, тріюмфальний. Це відчуває кожний з нас на перший гомін великодніх дзвонів, що супроводять незрівняну безсмертну пісню "Христос Воскрес".
Тому свято Христового Воскресення стало для нас теж символом, неначе заповітом і нашого національного Воскресення, що за ним з особливою напругою всіх наших душевних сил тужимо саме тепер у час великих, далекосяглих історичних дій. Ми надіємось та ждемо тієї вимріяної, радісної хвилини, коли нове життя переможе смерть, коли наша Національна Правда затріюмфує над Неправдою. Надіємось і ждемо, але не здаємо собі належно справи з того, як це станеться. Багатьом здається, що це станеться тільки завдяки зовнішнім силам і що наша активна чинність тут ні при чому. Але бодай коротка, глибша призадума каже щось зовсім протилежне, Як Христос воскрес власною силою, так і воскресення нашого національного орґанізму може наступити тільки таким самим способом. Бо ще ж це воскресення? Це перемога над смертю, над розкладом, над дезорґанізацією орґанізму. Це поворот життєтворчого духа до мертвого тіла, орґанічне відродження всіх його клітин, чого вислідом є нове життя.
Призадумуючись над цим, приходимо до цінних та далекосяглих висновків. Отже, щоб дійти до Воскресення, треба нам вповні освідомити собі цей основний процес та спрямувати всі наші сили, щоб його якнайскорше довести до успішного завершення. У реалізації цього прямування до нашого національного Воскресення висуваються як головні напрямні три моменти. Перший — це закон національної солідарности, того стихійного почуття спільноти крови і спільноти національної чести та співвідповідальности кожного з нас за кожного окремого члена нації та за долю нації, як цілости. Другий — це закон нашого українського правопорядку, того внутрішнього ладу, доцільної координації всіх наших духових, волевих та фізичних сил та зіграння їх у гармонійний, творчий процес оборонного і офензивного діяння Нації на грищі історії. Третій, що є практичним вислідом двох перших — це закон національної дисципліни, беззастережного та охотного підпорядкування кожного члена Нації під ці два перші закони.
Підпорядкування це мусить бути беззастережне й охотне, бо тільки тоді буде воно орґанічне, мужеське, вповні ефективне. А щоб воно таке було, треба його оперти на великій моральній силі, тому найглибшому переконанні, що ця дисципліна, це самозаперечення є абсолютною вимогою справжнього не фразеольоґічного Добра Нації та що тільки через нього здійсниться наше національне Воскресення.
То ж непохитною вірою підіпрімо це наше переконання, а тоді, певне як Христос воскрес, так і воскресне Батьківщина наша.
Д-р Володимир Кубійович, Провідник УЦК. 