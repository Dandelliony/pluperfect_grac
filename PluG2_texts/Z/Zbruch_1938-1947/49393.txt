Патріотизм і потреба

Краків, 20. березня 1941.
Автор цих рядків завсіди ставився з великими застереженнями до патріотичних проповідей, що — мовляв — рідну культуру треба активно підтримувати в усіх її проявах, завсіди й усюди, іншими словами: що важний є не зміст, не сутня вартість даного культурного зусилля, тільки сам факт, що те зусилля походить від земляків і має українську фірму. Такий погляд ми приймали з поважним застереженням тому, бо вважали, що, напр., не можна (та й у практиці це не вдасться) силою тягнути людей до театру, якого єдиною рекомендацією була б його українська назва та в якому зрештою глядач мусів би терпіти впродовж довгих двох-трьох годин, дивлючись на фатальну постанову нудної пєси чи маловартісного лубка, у виконанні кепських артистів. Те саме торкається книжки, — те саме й усякого краму першої потреби. Захоплення чимось, що воно "своє", рідне, що й ми врешті маємо те, що вже раніш мали інші, — те захоплення триватиме тільки дуже короткий час, якщо й сутня вартість того рідного: дух, рівень, зміст, хист, техніка, сорт, — якщо всі ці риски, з яких складається даний твір чи крам, не задовольнятиме наших культурних вимог чи потреб сірого покупця. І тому вже й перед війною громадсько відповідальна преса проповідувала тезу трохи змодифіковану: треба обовязково підтримувати ті українські культурні установи й імпрези та взагалі ті всі прояви рідного духа, які знімаються на щораз вищий рівень і коли може навіть сьогодні ще не відповідають вибагливому смакові, проте дають надію, що швидко зможуть його задовольнити. Таксамо слід поводитись супроти авторів чи мистців: те, ще хтось із них українець, це ще замало: треба ще ствердити в них талант та вартість їхньої творчости, і знати, чи вони не краще зробили б, коли б замість псувати папір чи полотно — взялися за інше путяще ремесло.
Ми вже виросли з пеленок такого примітивізму, в якому дуже молоді народи (як також дуже молоді люди) радіють, що є, що живуть і що їх молодість каже їм що-небудь діяти та над кожним своїм ділом радісно сплескувати руками. Маючи за собою такі-то здобутки старо- й ново-української культури та пізнавши бодай трохи культуру різних чужих народів, маючи врешті претенсію зараховуватись до сучасних політично-свідомих націй із викристалізованим світоглядом, мусимо мати також  тонкий змисл критицизму — і супроти чужих і супроти себе самих. І тому в оцінці всіх явищ рідної культури замало є критерія лише патріотизму. Навпаки: саме патріотизм каже ставити суворі вимоги до власних і землячих зусиль збагачувати рідну культуру справжніми цінностями, такими, які були б частицями також культури вселюдської. Коли б не амбіція підтягати себе до культурно (господарсько, орґанізаційно) вищих націй і коли б не порівняльний критерій зі зразками рідних і чужих архитворів перед очима, — кожна нація засклеплювалась би у свому ґетто, в якому все було би добре.
Тому між потребою і сентиментом часто приходить до конфлікту, але й тому також сентимент і потреба взаємно себе підтримують та творять найтвердішу підставу процвитання і розвитку направду життєздатних, позитивних і конкуренційно здібних починів, установ, підприємств. Поганий театр із директором, що не знав ні репертуару ні нових течій, був кепським орґанізатором і не обєднав біля себе талановитого режисера, декоратора, акторів, — такий театр падав або в найкращому випадку клигав, ледви задовольняючи мало вибагливу публику по далеких закутинах. Добрий театр, добра пєса, добрий артист, і добрий талановитий письменник, добра українська книжка, таксамо, як добре українське масло, мило, цукорки, чи інший предмет збуту — знаходили в українському громадянстві зрозуміння і признання. Очевидно, назверх воно інколи висловлювалось так, як могло виявитись у таких вузьких, мізерних і злиденних рямцях, в котрих ми жили. Але був критицизм, були вимоги й здебільша була й справедлива оцінка. І серед того критицизму ніколи не затрачувався сентимент до рідного: ми завсіди були готові гордитися рідним, коли тільки трохи воно було того вартне.
Сентимент до рідної преси був в українців завсіди саме як до наймаркантнішого назверхнього вияву нашого культурного життя. А з усієї преси — очевидно — з найбільшим сентиментом і пошаною втішалися наші щоденники. Львівське "Діло" і київська "Рада" зперед світової війни, і варшавська "Українська Трибуна" в часах, коли в Галичині "все мовчало", і черновецький "Час" і хустська "Нова Свобода" ввійшли не тільки до історії української політичної думки: їхні читачі дивились на них, як на щось справді близьке й рідне, щось таке, чого береться до руки не тільки з патріотичного обов'язку, але й із потреби. Але й українські щоденники мусіли підтягати себе на щораз вищий рівень, мусіли уподібнюватись формою і технікою до великих чужинецьких часописів, щоб задовольнити вимоги рідних читачів. З якою гіркою усмішкою казали ми довгі роки, що все в нас є лише 1 щоденник — на 6 з гаком міліонів народу! І як гордилися, коли у Львові виходили вже не один, а три українські національні й незалежні, матеріяльно цілком самовистарчальні щоденники, які через взаємне суперництво щораз кращали!
Сьогодні на всьому заході від річок Сяну-Буга є один-одніський український щоденник. І мало це, але й неабиякий осяг! І колись історик українського життя за час цієї війни безумовно мусить підкреслити, як один із найпозитивніших, найсвітліших проявів живучости української енерґії, що гурток українців, котрий опинився на краківському терені, відразу, ще восені 1939 р. заходився біля справи рідного часопису (і то щоденника) та що потім, коли тільки той гурт зріс і українське життя дістало певні зорґанізовані форми, — старався перетворити свій часопис таки у щоденник! І не маємо чого ані тепер стидатися за вигляд і зміст того щоденника, ані колись не будемо за нього стидатись. Якщо нині є одиниці, що не хотять бачити й розуміти умовин нашої праці та зусиль його видавців і редакторів зберегти рідний щоденник всупереч усім обставинам на пристойному рівні, то колись, з дальшої перспективи, напевне історик української думки призначить нашому щоденникові одно із почесних місць у загальному українському національному дорібку.
Не треба нам відкликуватись до самого лише патріотизму, щоб усі українські громадяни підтримували, передплачували й читали "Краківські Вісті"! Вважаємо, що не тільки обовязок, але й потреба каже нашиМ людям мати наш щоденник. І наш щоденник старається задовольнити бодай мінімум потреб українського читача. А коли хтось не відчуває цієї потреби, то на будемо його в цьому переконувати. Коли є люди, які вважають, що можна зараховувати себе до культурної людської спільноти та не відчувати потреби щоденника, і коли є українці, які називають себе українцями, та не тужать і не потребують рідного щоденника, — то це дуже сумне свідоцтво тільки про тих людців і про тих українців, і доказ, як вони помиляються, називаючи себе тим, чим є щонайвище лиш у малій і обмеженій мірі. 