Новими шляхами

Львів, 28 жовтня
До праці над утриваленням господарських основ нашого життя в сьогоднішніх, зовсім змінених політичних умовинах, мусить стати вся наша суспільність. Майбутнє господарське обличчя нашого краю залежить не тільки від зусиль борців, але у великій мірі від належної підготовки доростаючих до цього великого завдання поколінь. Йде про те, щоб розбудити таке психічне наставлення молодих поколінь, яке підготовило б і до народного господарського життя, запевнило б кращі умови існування, дало б вдоволення з власної праці, і можність розвинути талант та зробили їх хосенними членами громадянства, що були б дійсною цінністю для суспільного оточення.
Мусимо ствердити факт існування в нашому громадянстві шкідливих пересудів, що записання дитини до фахової школи — це звихнення її життєвої карієри. Гімназійного учня, який ледве переходить з кляси в клясу, лякають батьки загрозою, що "піде до майстра", або до іншої т. зв. фізичної праці. Так батьки (а в нас їх ще досить) думають, що дитину можна записати до фахової школи тільки тоді, коли завели вас всі можливі способи і засоби "перетягнути" її через загально-освітну гімназію.
І чи ж здаємо собі справу з того, що в нас існують різниці між людиною, яка працює в бюрі, та людиною, що працює при верстаті. Є в нас ще люди, які думають, що бюрова та варстатова праця, це дві суперечності, які ніколи не можна з собою погодити. З цього виводять ці люди ще один фальшивий висновок, що людина, яка працює в бюрі повинна оминати іншої, фізичної праці, а людина, яка працює в варстаті, не потребує думати, бо варстатова праця — це праця машини, де мозок є тільки перешкодою.
Поділ на умову та фізичну касту допроваджує нас до абсурдів. Прикладом: стенотипістку, яка переписує текст на машині, зачисляємо до умових робітників, а складача, що переписує цей самий текст на лінотипі, вважаємо фізичним робітником, хоч праця при лінотипі по своїй природі вимагає більше інтелігенції, як праця при машині до писання. Бюрового урядника, який шукає помилки в числових колюмнах — уважаємо інтелігентом, а монтер, що пошукує похибки в прецизійнім та скомплікованім апараті, не може, згідно з нашим поглядом, висувати ніяких прав до такої самої назви. В боротьбі з цими пересудами допомагає само життя, що перечеркує закорінені смішні абсурди. Життя вже давно зрівняло працю машиністки і бюраліста з працею початкового челядника. Заробляють вони менше-більше однаково, не зважаючи на те, чи хто зачисляє їх до інтелігенції, чи до робітників.
Сьогодні відчуваємо недостачу кваліфікованих купців, ремісників, майстрів, механіків до обслуги новітніх машин, спеціялістів в різних ділянках продукції. Потреба нам теж кваліфікованих рільників, зважаючи на вимовно рільничий характер нашого краю. Їх можуть нам дати тільки різні фахові школи, які починають вже відкриватися. Їх мусять наповнити і переповнити наші діти і молодь. Та чи можемо стати на другому скрайному становищі, що всі наші діти мусять вчитися в фахових школах? На це не може позволити собі ніякий народ.
До загально-освітних гімназій мусить піти велика частина української молоді, яка без втрати часу буде могла скінчити потрібні студії та яка надасться до цих студій і до академічного звання. Проте всі інші мусять закінчити фахові школи, згідно з загальними та спеціяльними умовами та фізичними здібностями, які розвиваються в фаховій школі.
Сьогоднішній шкільний устрій бере під увагу здібності і замилування молоді та матеріяльні можливості батьків. Творяться нові типи фахових шкіл, що дають зовсім нові можливості, які запевняють українській молоді кращу долю і лучші життєві умовини, а цілому народові кадри кваліфікованих працівників у всіх ділянках життя. 