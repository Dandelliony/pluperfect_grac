Незнані будівничі Холмщини

Найважніше в національно-суспільній праці відрізняти правдиву дійсність від витворів безплідної уяви, на яку звичайно хворіють мешканці міст, що "знають" життя маси народу зі слухів та власних теоретичних міркувань.
Це діється головне на Холмщині, де міська інтеліґенція, у великій своїй частині напливова, ще не встигла зіткнутися з цими масами, навязати з ними контакт і пізнати їхні бажання та потреби.
В таких умовинах сільські інтеліґенти, що стоять у безпосередньому контакті з народом, іноді не можуть зрозуміти міських інтеліґентів, і навпаки. Звідси взаємне прохолодження, а буває, що й нарікання. Найчастіше — з боку сільських інтеліґентських працівників та більш розвинених селян-суспільників.
Національне життя Холмщини зруйноване в усіх його ділянках до самих підвалин. Ті, що працюють по селах, бачать це. Їхні очі звертаються за поміччю до міст. На жаль, міста, які або слабі ще інтелєктуальними, особливо фаховими силами, або ще самі не упорядковали свого власного життя, бажаної помочі дати їм не можуть. Але це не повинно ні розчаровувати сільських працівників, ні служити їм за підставу до нарікань і спинювання праці.
З другого боку, серед найчесніших міських інтеліґентів Холмщини, що вважають за свій обовязок працювати для добра місцевого населення, помічається деяка тривога за широкі народні маси: "чи там хто працює"?
Тимчасом відносини на холмському селі кращі, ніж здавалось би. Маємо познаки навіть дуже світлі. Збірний людський орґанізм має здібність вироблювати в собі самооборонні чинники. Холмські народні маси врятувалися здебільша власною відпорністю на ввесь польський асиміліяційний натиск. До тої внутрішньої сили мас дійшли тепер ще чинники зовнішні, що самі під впливом нового вітру переформовуються й пристосовуються до місцевого життя.
Кажу про тих сільських інтеліґентів — учительок і вчителів, священників та їхніх жінок, студенток і студентів та інших інтеліґентів, яких життє вже втягає в себе й змушує працювати так, як народньому орґанізмові потрібно. Кажу про тих незнаних будівничих Холмщини, які вже роблять по селах дуже корисну роботу, коли ще міста тільки бавляться розмовами про працю для Холмщини.
Але не можу стриматися від признання тут, що деякі вчительки, вчителі, жінки священників і інші сільські інтеліґенти викликують у мені глибоку пошану. Тим більше, що вони широким колам нашого громадянства незнані, що вони навіть не дбають про те, щоб люди довідалися про їхню працю. Вони варті того, щоб про них скласти поему.
Не вистарчало б тут місця, щоб згадати цих усіх "незнаних будівничих Холмщини". Щоб когось не пропустити й не скривдити, обминаю назвища. Кину лише кілька фактів, щоб ті, що боліють душею за Холмщину, могли хоч трохи розяснити свої чола. Ось у такому то селі зуміли зібрати з "коляди" кількасот золотих на бібліотеку. У таких то селах діти були підготовані до "ялинки" ліпше, ніж у містах. В іншому селі вчителька, правдивий ангел-Опікун сірої маси, злила село в добру родину й підготовила спільну "просфору". Там-то пані-матка (дружина священника) кермує хором. Там-то панна-маґістер захоплює селян своїми чудовими промовами. А ще в іншому селі на півночі після церковних вечірень, відбуваються (в школі) так. зв. світські вечірні: співає хор, інтеліґенти промовляють, діти деклямують, іде обмін думок і т. д.
Словом, іде робота, орґанічно звязана з місцевим життям, з психікою й культурою холмщан.
Згадаю про ще один промінчик, що зявився на похмурому холмському небі. Те, про що я нераз говорив, асаме, що для дійсної праці інтеліґент мусить вжитися в місцеве життя, в масу народу, — саме життя здійснює. Вчителі й вчительки, священики та їхні жінки, приїзжі сільські інтеліґенти поволі затрачують те, що їх різнило від місцевих холмщан і зріднюються з оточенням, щоб не сказати "асимілюються". І самі почуваються добре, і оточення вважає їх за своїх, рідних, і робота їм іде складніше.
Отак скромні, незнані культурні будівничі по селах відбудовують наше національне життя, виявляючись нераз продуктивнішими від міських інтеліґентів.
В. Островський 