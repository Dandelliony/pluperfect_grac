Театр — душа народу

Краєві Змагання Драматичних Гуртків
Львів, 5 грудня.
Драматичне мистецтво — дуже сильний сугестивний засіб людського творчого духа. Промовляючи безпосередньо до нас із сцени живою мовою діючих осіб-акторів та впливаючи водночас на наш змисл зору цілою гамою колірів декорацій, костюмів та різного роду світел, драматичне мистецтво далеко швидше, як усі інші роди мистецтв розворушують відповідні пружини нашої душі та видобувають з нас потрібні почуття, настрої, пристрасті. Тимто й театр був, є і буде надальше великим двигуном культурного життя всіх народів світу. Створений він був не виключно для людської духової розривки. З його дощок завжди промінювали нові ідеї, що мали великий вплив на постійний культурний розвиток людини, і цей вплив збереже театр і в дальшому культурному розвитку людства. І тому театр став сьогодні теж такою могутньою пропагандивною зброєю.
Як театри інших європейських народів мають значення в розвитку культури цих народів, так і український театр відіграв велетенську ролю в національно-культурному життю українського народу. Можна б писати цілі томи про вплив українського театру на розвиток нашої мови, літератури, нашої національної свідомости та взагалі нашого національно-культурного самовияву. Два факти, а саме, що український нарід дуже любить театр, і те, що український театр ніколи не був у нас привілеєм тільки деяких шарів громадянства, але зразу став всенародною власністю, були, здається, тими головними причинами, що, почавши від другої половини XIX віку, український театр став дуже буйно розвиватися. Поруч професійних труп українських акторів наш широкий край почав вкриватися мережжю різних драматичних гуртків, яких акторами були прості селяни, і ці драматичні гуртки, звичайно, під проводом української сільської інтелігенції виставляли навіть найтрудніші п'єси наших та чужих авторів. Пишучи 1900-го року у "Літературно-Науковому Вістнику" про "Народний театр", Борис Грінченко згадує про той великий національно-моральний вплив оцих драматичних гуртків на наше простолюддя та каже, що для українського народу "театральна сцена стала місцем, з якого він звик слухати науку правди".
Перед цією війною ціла Галицька область була покрита дуже густою мережжю драматичних гуртків. Майже кожне галицьке село мало свій драматичний гурток, а театральну сцену вважала кожна читальня, при якій існували ці гуртки, своєю гордістю та гордістю села. І треба признати, що мистецький рівень деяких таких драматичних гуртків був дуже високий. Треба підкреслити ще й той другий факт, що з появою драматичного гуртка зразу підносився і культурний рівень даного села, а теж і моральний, поглиблювалося зацікавлення села друкованим словом, газетою, книжкою та всіма іншими виявами українського творчого духа.
Але прийшли большевики і з наших галицьких сіл разом з іншими нашими довголітніми культурними надбаннями щезли теж і — драматичні гуртки. Большевицький театр, як і вся інша їхня духова творчість, був пропагатором комунізму, і то пропагатором дуже сильним, а наші драматичні гуртки мали зовсім інше завдання. І тому мусіли припинити своє життя під насильним чоботом червоного наїздника.
Щойно із звільненням нашого краю від червоного окупанта по галицьких селах знову почали з’являтися різні культурно-освітні організації, між ними теж і драматичні гуртки. Але годі відновити впродовж кільканадцяти місяців зруйновані культ-надбання кільканадцяти років. І ось, щоб пожвавити в нашому краю рух драматичних гуртків, Відділ Культурної Праці при УЦК проголосив Перші Краєві Конкурсові Змагання Драматичних Гуртків в часі від 1 листопада 1942 до 30 квітня 1943. Після такого успішного Першого Краєвого Конкурсу Хорів — Конкурсові Змагання Драматичних Гуртків. Успіх Хорового Конкурсу каже нам сподіватися, що і Конкурсові Змагання Драматичних Гуртків сповнять теж своє завдання; що вони допоможуть знову покрити наш край густою мережжю драматичних гуртків, що витягнуть з народної гущі неодного талановитого режисера чи актора на ширші хвилі театрального життя та що українському театральному мистецтву привернуть повністю той благородний вплив на культурний та взагалі національно-моральний розвиток мешканців українського села та міста, що його воно мало перед большевицькою навалою. Краєвий Конкурс Драматичних Гуртків буде новим торжеством українського творчого духа. 