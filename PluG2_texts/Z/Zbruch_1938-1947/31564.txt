◦ ◦ ◦ ◦ ◦ ◦ ◦

Німецька преса про спроби англо-французького блоку створити нові вогнища війни
БЕРЛІН, 12 січня (ТАРС). Газета "Кельніше Цайтунг" виступила з статтею про англо-французські спроби розпалити війну на півночі.
Англія й Франція, пише газета, роблять сильний натиск на Швецію і Норвегію, намагаючись заставити їх подати широку "допомогу" Фінляндії. Англія й Франція домагаються того, щоб обидві скандинавські держави виступили з своїми військовими засобами на "допомогу" Фінляндії.
Відомо, які справжні причини приховуються за закликами і намаганнями Англії і Франції. Для Швеції і Норвегії мусить бути ясно, пише газета, що всяка поступка, зроблена на користь Англії і Франції, наприклад, надання на своїй території воєнних опорних пунктів, означає порушення нейтралітету. Виконання ж так званого "Женевського зобов'язання про допомогу маннергеймівській Фінляндії" підірве відносини Швеції і Норвегії з Німеччиною і з Радянським Союзом і тоді стане ясно, що дальша приналежність до Ліги Націй, що знаходиться під командою Англії і Франції, несумісна з справжнім нейтралітетом.
Кожному зрозуміло, що доля Фінляндії не турбує Англію і Францію, продовжує газета, і "допомога" їх має одну мету —з допомогою втягнення Швеції і Норвегії у війну, нанести шкоду Німеччині і насамперед пошкодити підвозові сировини для Німеччини. Піти на це, підкреслює газета, означає подати допомогу противникам Німеччини і порушити нейтралітет.
Англія і Франція всіма силами намагаються створити новий плацдарм війни.
Женевський кореспондент газети "Гамбургер Фремденблатт" пише, що під прикриттям фраз "про допомогу" Фінляндії, Англія і Франція намагають притягнути на свій бік нейтральні країни, яким нібито загрожує Німеччина, і створити в північних країнах свої воєнні дозорні пункти. Таким чином, підкреслює кореспондент, те, що в Парижі називають "повільно утворюваним блоком миролюбивих націй", є суттю ніщо інше, як нова спроба західних країн створити антинімецький фронт нейтральних країн. Цій меті служить і Ліга націй. Англія і Франція намагаються заманити в цей блок нейтральні країни обіцянками, що вони одержать в економічній галузі великі переваги. 