Поет, який хотів обняти землю

Нове видання вибраних віршів Олекси Влизька*)
Львів, 31 жовтня.
Влизько — єдиний поет у нашій літературі, який не починав від якоїсь сентиментальности, від мрійництва, від млявого віршування. 17-літнім хлопцем не ввійшов, а влетів із криком і саркастичним реготом в українську літературу, щоб уже після 9-ти років замовкнути навіки. Шириною та ранніми успіхами нагадує Рембо, безпосередністю та запалом — Маяковського. На тлі нашої літератури (яка в ділянці поезії найбагатша та найзріліша) він оригінальний і справді новий та інший.
Сам факт, що молодий автор — майже хлопець зумів звернути на себе увагу всього літературного загалу до найповажніших критиків, має свою вимову. Та й дорібок поета, який майже на порозі життя (в 26-му році життя) мусів померти, замітно великий. Десятка книжок і то деякі поважні розміром ("Живу, працюю" має аж 184 сторінки малої вісімки) — багато на 9 років письменницької праці. Та автор зовсім молодий — студент; скільки часу забирала йому освіта і читання, яких сліди замітні в кожному вірші.
Ще й зважити треба, що Влизько виступив із своїми віршами в час великих боїв на літературному фронті, де під совєтською диктатурою творилось обличчя нової української літератури, в час боїв, в яких важко було знайти становище і втриматись на ньому, старим, випробованим літераторам. І тоді, якою майже неімовірною видається його прямолінійність, якою подивугідною видається його одна своя вироблена думка, що не дозволяла йому поринати в шуканнях, а певно та запально рватись із усім притаманним собі темпераментом до нової творчости. Кажемо до нової творчости, бо Влизько і формою, і емоціональністю вірша і світовідчуванням — зовсім новий поет. Це тим більше цікаве, що Влизько виріс виключно на совєтському побуті, не знаючи ніякого іншого.
Вплив Маякоського, чи Єсеніна та українських футуристів — це лише допоміжний чинник у визначенні свойого власного стилю. Внутрішній вогонь і ясне прозоре уявління життя — це рушійна сила його творчости — сила, яка визначувала у Влизька таку різку й ярку образовість, таку ярку і багату та якже оригінально влучну — часом інтелектуально прозору, то  знову вульгарно-поетичну семантику.
Найкраще зорганізовану психіку поета характеризують сатиричні вірші. Прямо дивуватись, як із таким сарказмом промовляти міг молодий хлопець. Та попри це Влизько — це радість, Влизько — це світло, Влизько — це любов.
"...Заберу в обійми у свої ведмежі, все, що є ясного на оцій землі..." — співає поет. Романтична "Дев'ята симфонія" — характеризує автора, як справжнього поета-романтика, який живе і боліє справами світу, справами всесвіту. Душа поета сповнена любови до всього неміцного, відкривала для всесвіту свої палкі обійми. І хоч найдеться тут і там ще по-дитячому майже наївний вірш ("Гірко бути з таких"), що може насувати думку, чи не пішов би і наш поет слідами Рембо, спаливши в молодечому пориві всю свою творчу снагу — то все ж ясність і життєрадісність, бадьорість і емоція, свіжість і щирість безпосереднього відчування, напружена активність і зорганізована суцільність — це прикмети, що кажуть нам Влизька не лише подивляти, але й любити.
Додати треба, що Влизько — як не перший, то один із найперших українських поетів моря. Море — це Влизькова стихія; морем він живе. Це каже догадуватись, що прийшов він на світ десь над морем, може в Одесі. Бо біографічні дані про Влизька дуже скупі. Народився 1908 р., здається, в селянській сім'ї. Вже більше — як каже автор вступної Св. Гординський — звісток про поета в бібліографії. Почав друкуватись 1925 року в журналі "Глобус", який редаґував Б. Антоненко-Давидович. Два роки пізніше вийшла збірка його віршів "За всіх скажу", яка звернула на Влизька увагу українського літературного світу. І відтоді кожного року нова книжка а то і дві, і три у рік, аж до 1934 року, коли в грудні згинув він, розстріляний за націоналізм разом із Фальківським, Косинкою та з іншими українськими культурними діячами. З його творів згадати хоч би такі книжкові видання: "Поезії" (1927), "Живу, працюю" (1929), "Рейс", "Книга баляд" (1930), "Гох, Дойтшлянд", "Поїзди йдуть на Берлін", "Моє ударне" (три останні збірки, як наслідок подорожі до Німеччини, де був Влизько 1930 року) та остання збірка "П'яний корабель" (1933).
Нова книжка вибраних віршів, яку саме випустило Українське Видавництво, це вибір віршів із різних збірок поета. Редактор збірки Св. Гординський намагався взяти ті твори, в яких найменше слідні чужі впливи та які найпритаманніші для поета. Вступна стаття вводить читача в атмосферу тодішнього літературного наснаження в Україні та дає вірну характеристику поета. Книжка видана чепурно в гарній обгортці та зі стилевою титульною сторінкою роботи артиста-маляра В. Баляса.
*) Олекса Влизько: "СЕРЦЕ І ВОГОНЬ". Вибір віршів і вступна стаття Св. Гординського. Українське Видавництво. Краків—Львів, 1942 р., 104 сторінки малої вісімки
от. 