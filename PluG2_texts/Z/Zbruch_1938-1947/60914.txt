Ревія мод

У понеділок, 5 січня ц. р. концертне Бюро у Львові зорганізувало в залі при вул. Францішканській 7 ревію мод Промторгу з концертом. Оригінальний цей вечір почався увертюрою: "Берлін трясеться" у виконанні орхестри. Згодом на сцену вийшла відома львівській публиці оперна співачка п. М. Попович, яка виконала майстерно дві пісні Шуберта та арію з опери "Мадам Батерфляй" Пуччінія. Першу частину вечора замкнув показ передполудневої та пополудневої жіночої одежі. Перед очима численно зібраної публики мов у калейдоскопі мінялися модельки й сукні, костюми, плащі, тощо. На сцену виходила щораз нова моделька та презентувала багато-зібраній публиці щораз іншу сукню, чи щораз інший костюм або плащ. За висловом відомої зірки німецьких екранів п. Герти Ворель, що була симпатичним конферансієром вечора, сучасна мода, хоча зв'язана тяжкими воєнними умовами — мусить бути скромна, все ж таки намагається бути гарна. Про це переконав публику сам показ, бо матеріяли, що їх показали на вечорі не були зовсім люксусові, ба в деяких випадках навіть старі, перероблювані, однак сама одіж вшита була зі смаком, нераз навіть дуже оригінально.
В другій частині вечора показ суконь був получений з виступом балету. Багатий перегляд вечорових суконь запрезентував балет в оригінальній танковій композиції: "Сон про вальс". Опісля орхестра виконала "Гальо, гальо, Відень". Еспанський танок болеро та хореографічна гротеска під назвою "Серенада" закінчили цей цікавий вечір, що ще раз підкреслив живучість Концертного Бюра та його позитивну працю в організації всякого роду мистецьких вечорів чи вечорів розваг.
(от). 