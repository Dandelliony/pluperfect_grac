Величава маніфестація на Білій Горі

Два роки не бачила Підлиська Біла Гора українського паломництва, що завжди з'їздилося з усіх сторін краю, щоб віддати честь галицькому соловієві і національному пробудникові Маркіянові Шашкевичеві. Майже два роки колов большевицьких наїздників Маркіяновий хрест, який своїми раменами гордо підносився вгору, нагадуючи тим, що попри гору проїздили, про поетові заповіти. І хоч большевики, хитруючи ввели у спеціяльно виданих хрестоматіях української літератури теж постать Шашкевича, то доля пам'ятника з Білої Гори була б така ж, як і Шевченкового пам'ятника: його були б понівечили, руйнуючи величавий хрест, що його видно було не тільки на всю Золочівщину й під сам майже Львів.
Тепер, коли большевицька галайстра мусіла утікати за Дніпро, вірне пам'яті Шашкевича українське громадянство знову прибуло минулої неділі на Підлиську гору, щоб віддати шану Поетові й подякувати за цю силу духа, що її влив цілим поколінням незабутній Маркіян.
На цьогорічне свято, як і давніми роками, з'їхалися теж непроглядні маси народу навіть і з дальших околиць. І знову за очі хватало багатство кольорів національних строїв, і знову маяли гордо на вітрі прапори, лунали пісні, далеким гомоном котились звуки орхестри. Свято почалося полевою Службою Божою, що її відправив у сослуженні дооколичного священства Преосвященний Никита. Після церковної частини відбулася світська частина, в якій взяли участь хори, орхестра й декляматори. Відповідну до хвилини, бадьору промову виголосив член Комітету о. Пришляк, який, згадавши про мартирольогію українського народу під большевицькою кормигою, подякував Фірерові й Німецькій Армії за визволення.
Це незвичайно врочисте й величаве свято закінчилося взірцевою дефілядою учасників попри могилу Невідомого Стрільця, що разом із Маркіяновим хрестом творить нерозлучну цілість Білої Гори й духові святощі всіх українців.
У святі взяли участь представники німецької влади, шеф відділу пропаганди для Галичини п. Райш і крайсгауптман п. Манн та інші німецькі гості.
Глибоко зворушені розходилися учасники свята пізнім пополуднем з Білої Гори. Шлях обабіч гори і навіть польові доріжки покрилися довгими валками возів, що верталися домів. Ще довго лунали на підлиських долах радісні пісні. 