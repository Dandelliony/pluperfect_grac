◦ ◦ ◦ ◦

Вісті зі Львова. На мурах Львова появилися клепсидри таких дальших жертв большевицького терору: Д-р Богдан Чайківський, син письменника, адвокат у Сокалі, Лонгин Сторожук, студ. теології, родом із Білобожниці (пов. Чортків), інж. Іван Свірський. Натомість із почуттям душевної полекші довідуємося, що живуть такі відомі діячі й громадяни: Д-р Кость Левицький, о. ректор Й. Сліпий, д-р Олександер Надраґа, інж. Андрій Пясецький, інж. Юрій Пясецький, нот. Роман Заячківський, д-р Роман Осінчук, Василь Кудрик, д-р Дмоховський, Я. Маренін, В. Салевич, д-р О. Барвінський, проф. Волод. Радзикевич, д-р Михайло Росляк, д-р Кость Паньківський, дир. Вол. Лисий, інсп. Іван Стернюк, проф. П. Мечник, проф. Яросл. Біленький, д-р Степан Біляк, м-р Маріян Дзьоба, м-р Павло Пиндус, Л. Кобилянський, о. д-р Г. Костельник, дир. Ів. Грабар, Теофіль Кульчицький, д-р Зенон Петрів, д-р Іван Крипякевич, дир. І. Филипович, дир. Капуста, ред. М. Голубець, дир. Вас. Барвінський, д-р Ст. Людкевич, дир. І. Охримович, дир. Л. Туркевич, проф. Сапрун.
Працівники науки, пластичного й театрального мистецтва, письменники й журналісти створили вже свої організації. Загальним осередком усіх цих організацій є відкритий 7-го ц. м. "Український Літературно-Науковий Клюб у Львові".
7-го липня засновано також у Львові видавничу кооперативу, яка має взяти в свої руки справу масових видавництв: книжки, брошюри, часописи, образи, портрети, тощо. Кооператива має завданням узяти видавничу справу під компетентну громадську контролю і не допустити до того, щоб вона стала предметом приватної наживи спекулянтів, та запобігти анархії у видавничій ділянці.
Новозаснована орхестра під управою дир. Миколи Колесси виступила з своїм першим концертом 6. 7. ц. р. у програмі львівської радіовисильні. Концерт перейшов із повним успіхом.
Українське жіноцтво м. Львова стає організовано до праці. Створено організаційний комітет, у проводі якого стала відома українська діячка Константина Малицька. Є проєкт, щоб жіноча організація прибрала назву "Жіноча Служба Україні".
Появилося нове число — за липень — "Ілюстрованих Вістей". Воно приносять незвичайно актуальний матеріял, м. і. статтю "Европа в наступі", спогади Р. Купчинського із зустрічі з українськими підсовітськими письменниками у Львові, статтю А. Зандерса про "Европейські народи під большевицьким пануванням", статтю д-ра О. Ф. Беера про театр у Великонімеччині й ін. Число прикрашують актуальні поезії й марші. Крім цього ілюстроване воно великими світлинами Львова й Києва (Собор св. Софії, Золоверхий Михайлівський Собор і ін.). Остання сторінка приносить серію карикатур: Еко контра Сталін. 