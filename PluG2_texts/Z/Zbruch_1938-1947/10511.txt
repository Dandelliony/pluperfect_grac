Затіснення приязни між Анґлією та Францією.

Столиця Франції — Париж осяяна від минулого вівтірка величавими ілюмінаціями зі штучними вогнями. З найдальше віддалених дільниць Парижа надтягають до середини міста купи народу, щоб оглядати прегарні декорації і взяти участь у народніх забавах на вулицях міста. В театрах відбулися безплатні вистави і концерти для народу.
В середу другого дня побуту англійської королівської пари в Парижі король Юрій зложив вінець на могилі невідомого вояка під Тріюмфальним Луком. В год[ині] 10.30 перед полуднем відвідав королівську пару на Ке д'Орсей президент Лебрен з дружиною і опісля поїхав з гістьми до ратуша, де гостей витав в імени міста президент мійської ради, префект Сени та інші достойники. У відповідь на їх промови король Юрій виголосив теж коротку промову такого змісту: "Мій дідусь був тут у 1903. р. і заклав основи під французько-бритійську приязнь. Мій батько був тут у квітні 1914. р. щоб підтвердити ту приязнь, що незадовго перейшла боєвий хрест. Нині з черги я прибув тут, щоби ствердити, що наша приязнь не втратила на своїй силі і живучости. Королева й я дуже радіємо вашим прегарним приняттям, якого характер нас дуже зворушує. Всім вам сердечно дякую".
По промовах гості перейшли до сальону мистецтва і науки в ратуші, де на столі стояли вже приготовані дари міста Парижа для королівської родини. Король дістав золоту папіросницю, королева прегарний кришталевий сервіс, княжна Єлисавета цілу бібліотечку французьких авторів, княжна Маргарита забавки.
Опісля королівська пара, през. Лєбрен з дружиною та інші достойники відїхали моторівкою по Сені до палати короля на Ке д'Орсей. Підчас їх їзди по обох берегах ріки трискали фонтанни немов підчас паризької вистави. Пополудні в парку Баґателі, славному з плекання рож, відбулася забава в городі гарден-парті, на яку прибуло запрошених майже тисячу осіб з політичних, літературних, мистецьких і наукових кол Парижа. Перед забавою королівська пара відвідала ще виставу архитворів анґлійського мистецтва в Люврі. Вечором у Великій Опері, спеціяльно прибратній й  ілюмінованій відбулася ґалева вистава четвертого акту опери „Салямбо", балетової суіти Ліфара та архитворів Шопена.
В четвер, третього дня побуту королівської пари у Парижі, король відібрав дефіляду французького війська у Версаю. 