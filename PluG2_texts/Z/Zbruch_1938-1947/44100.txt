Пленум обкому КП(б)У

15—16 листопада відбувся черговий пленум Львівського обкому КП(б)У з участю перших секретарів райпарткомів. Пленум розглянув питання: про організаційно-господарський стан колгоспів і про підготовку до виборів у місцеві Ради депутатів трудящих.
По першому питанню пленум заслухав доповідь начальника облземвідділу тов. Майбороди. Доповідач яскравими цифрами і фактами проілюстрував великі досягнення, що їх домоглися колгоспи. області за цей рік.
Тепер в області є 71 колгосп. Вони об'єднують 4318 селянських господарств. Партія і радянський уряд подали велику допомогу сільськогосподарським артілям в їх господарському і політичному зміцненні. Під сільське господарство підведено міцну технічну базу. 34 МТС, створені в цьому році, з 327 тракторами, комбайнами, сільськогосподарським реманентом, допомогли колгоспам домогтися високих урожаїв.
Чималу допомогу подав уряд фінансами і насінними позиками. 384 тис. крб. колгоспи одержали від держави на придбання племінної худоби. Велику допомогу подано в придбанні мінеральних добрив, в ліквідації безкоровності серед колгоспників.
При колгоспах в цьому році організовано 50 молочно-товарових ферм, 48 свиноферм, 35 вівцеферм. В багатьох колгоспах заведено рибне господарство, бджільництво і багато інших додаткових галузей.
Великим заходом щодо організаційного зміцнення колгоспів була посилка 527 кращих колгоспників на Всесоюзну сільськогосподарську виставку.
Все це дало можливість 40 колгоспам області вже в перший рік свого існування добитися врожайності зернових в середньому по 11 центнерів з гектара. А такий колгосп, як "Червоний прикордонник", Рава-Руського району, зібрав зернових з 1 га по 16,2 центнера. Колгосп ін. Шевченка, Бібркського району, — 16 центнерів, ім. Ворошилова, Глинянського району, — 15,3 центнера.
Колгоспники 40 артілей області після виконання державних зобов'язань і створення всіх необхідних фондів пересічно одержують більше як 4,07 кілограма зерна і по 2,6 кілограма картоплі на трудодень. Колгосп ім. Сталіна, Сокальського району, видасть колгоспникам зернових по 9 кг. на трудодень. Колгосп ім. Молотова, цього ж району, — по 8,8 кілограма.
Великі грошові доходи мають колгоспи від різних галузей господарства і, особливо, від тваринництва, що дає їм можливість видати колгоспникам на трудодень більше як по 2 крб. грішми.
Цих результатів колгоспи домоглися при активній і повсякденній допомозі районних партійних комітетів, які конкретно і оперативно вникають в їх життя, допомагають колгоспникам побудувати і зміцнити колгоспи.
Але виявилися і такі партійні організації, що мало приділяли уваги колгоспам. В наслідок цього, в ряді артілей ще низька трудова дисципліна. Подекуди до них пробралися вороги народу (Сокольницький, Магерівський і Куликівський райони) і, користуючись відсутністю повсякденної уваги колгоспам з боку партійних організацій, творили підлі ворожі справи.
В багатьох колгоспах не впорядкований облік трудоднів, не організована як слід праця.
По доповіді розгорнулися жваві дебати. В обговоренні виступили тт. Віноградов (Радехівський район), Шишацький (зав. сільськогосподарським відділом обкому КП(б)У), Натолока (Рава-Руський район), Козирев, Коваль (Магерівський район), Мулявко (Сокальський район), Добровольський (Сокольницький район), Давиденко (секретар обкому КП(б)У) та Кучеренко (Куликівський район).
***
По другому питанню про хід підготовки до виборів у місцеві Ради депутатів трудящих по Залізничному і Кам'янко-Струмилівському районах виступили з доповідями секретарі райкомів КП(б)У тт. Шило і Бичков.
У своєму виступі тов. Шило розповів пленуму про роботу, що її провела районна партійна організація в цьому напрямку. В районі створено 50 виборчих дільниць, 211 округів по виборах в районну Раду, 132 виборчі округи по виборах в міськраду і 5 виборчих округів по виборах в обласну Раду депутатів трудящих.
Організовано 399 виборчих комісій, в яких працює 2.221 чол. На кожній виборчій дільниці почалась перевірка списків.
В районі розгорнулась велика агітаційно-масова робота. 2.393 агітатори систематично провадять з виборцями бесіди, консультації, збори. Більшість первинних парторганізацій, зокрема, пивоварного заводу, університету та інші по-діловому включилися у виборчу кампанію. Комуністи цих організацій — активні агітатори. На ряді підприємств підготовка до виборів супроводжується виробничим піднесенням, достроковим виконанням виробничих планів.
Тов. Бичков у своїй доповіді зупинився на питаннях наочної агітації, роботі низової преси і організації гуртків по вивченню Конституції та Положення про вибори. Крім того він розказав, з яким великим піднесенням проходить виставлення кандидатів у депутати сільських і міської Ради депутатів трудящих.
В дебатах по доповідях виступили тт. Олексієнко, (секретар обкому ЛКСМУ), Ковтун (Велжко-Мостівський район), Задорожний (зав. відділом пропаганди і агітації міськкому КП(б)У), Кобцев (Краковецький район), Мацько (секретар обкому КП(б)У), Жарченко (обласний відділ народної освіти) та інші.
Виступаючі особливу увагу пленуму зосередили на недоробленостях, які трапляються в ході виборчої кампанії. Промовці відзначали ще недостатній рівень агітації, відсутність на деяких виборчих дільницях наочної агітації. Виборча дільниця в багатьох районах ще не стала центром масово-політичної і агітаційної роботи.
Промовці відзначали також, що деякі первинні парторганізації, особливо управління Львівської залізниці, депо "Захід" і ряд інших незадовільно працюють на виборчих дільницях, не контролюють, як комуністи виконують партійні доручення.
В кінці роботи пленуму виступив секретар обкому КП(б)У тов. Грищук. В своєму виступі тов. Грищук дав аналіз ходу підготовки до виборів у місцеві Ради депутатів трудящих, відмітив ряд недоліків і помилок, припущених окремими райкомами партії і первинними парторганізаціями, і вказав на конкретні заходи щодо виправлення їх.
По заслуханих питаннях пленум прийняв відповідні рішення, в яких намітив завдання партійних організацій. 