Учителі-крамарі

Внаслідок недолі нашого шкільництва перед війною, жертви того часу ще й досі блукають по давніх польських теренах. Тими жертвами є наші вчителі, що ради куска хліба були закинені далеко від рідної землі і свого окруження. Кожний знає, як гірко прийшлося їм покидати свої оселі, свою дітвору, тинятись по чужині і вчити чужі діти. Неодин тоді з них міг тільки мріяти про поворот в рідні сторони, але й не вірив, щоб ця мрія здійснилася. Врешті прийшов 1939 рік і все змінилося. Але воєнні умовини не позволили зараз же вернутись усім тим заточенцям. Проте, кожний вірив, що це зміниться незадовго. І справді змінилось. Прим. у радомській окрузі вже з початком шкільного року 1940 було зарядження, що вчителі можуть учити дітей тієї народности, до якої самі належать. Здавалося, що, не може бути кращої розвязки та що небавом всі учителі заточенці вернуться на свої землі, де ждуть на них вільні місця і безліч праці.
Та на жаль тільки так здавалося... Знайшлись тільки одиниці, що залишали часами свою рідню і їхали на Холмщину сповнити свій обовязок, інші навіть заперечували свою народність, щоб залишитися на старім загрітім місці, або ходили по урядах, шукаючи зайняття, а коли це не вдавалося, бралися "крамничити". Де хто міг, шукає якогось містечка близько бувшого свого місця праці, роздобував дещо грошенят та дозвіл на відчинення крамнички, підбіраючи назву фірми, щоб часом не звернула уваги, що там хтось не тутешний і, починав інтерес. Заходите до такої крамнички, здебільша з мішаними товарами, та півголосом починаєте говорити, щоб не псувати власникові клієнтелі, тим більше, що він має за спільника свояка жінки, яка походить з цих сторін і виховує дітей по свому і для своїх. Свята також святкує по свому, бо це — вигідніше.
"І що, — говорите ввічливо з власником крамнички — як там... професоре іде інтерес?" — "От, як бачите — цілком можливо. Навіть в нинішних тяжких часах не можу нарікати, даю собі раду". — "Ну, — кинете питання — а не думаєте вернутись на учительський хліб, там бракує кваліфікованих сил, а ще зі знанням німецької мови, просту гріх тут сидіти?" — "А — каже — годі. Я маю тут вдвоє і втроє більше — пощо кидати добро і йти на біду". Пояснюєте: — "Тут — чужина, а там своя церква і школа". — "Правда — притакне вам — але хто його знає, що і як: краще відчекати..."
Що ж, вам нічого не залишається після такої розмови тільки попращати крамничника. Виходите, оглядаєтесь: в крамниці блимає затемнене світло, товпляться чужі покупці, а обслуговує наш кваліфікований учитель. Йому байдуже, що там жде на нього своє село і рідна дітвора...
М-р Т. Цигилик. 