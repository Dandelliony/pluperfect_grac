Постанови Священного  Собору Єпископів

Св. Автокефальної Православної Церкви в Ґенерал-Ґубернаторстві.
Постановою св. Собору Єпископів св. Автокефальної Православної Церкви в Ґенерал-Ґубернаторстві з дня 30 вересня ц. р., Православна Церква в Ґенерал-Ґубернаторстві, що становить одну Метрополію, під оглядом територіяльним поділена на три єпархії: варшавську, холмсько-підляську та краківсько-лемківську. Варшавська митрополича єпархія обіймає області (дистрикти) варшавську та радомську; холмсько-підляська область (дистрикт) люблинську; і краківсько-лемківська область (дистрикт) краківську.
Холмсько-підляська єпархія, піднесена з уваги на її церковно-історичне значіння до ступня архиєпископії, а її єпархіяльний архиєрей має титул архиєпископа холмського та підляського.
На катедру архиєпископа холмського й підляського св. Собор Єпископів вибрав архимандрита Яблочинського Св. Онуфріївського манастиря Іларіона (проф. д-ра Івана Огієнка), що його архиєрейська хиротонія з одночасним піднесенням у сан архиєпископа відбулась, як вже відомо, 20-го жовтня в катедральному місті Холмі.
21. жовтня ц. р. св. Собор єпископів вибрав холмсько-підляського владику, архиєпископа Іларіона, згідно з §18 внутрішнього статуту, на заступника митрополита св. Автокефальної Православної Церкви у Ґенерал-Ґубернаторстві.
Архиєпископ холмський і підляський Іларіон розпорядком з дня 21-го жовтня ц. р., на підставі постанови св. Собору Єпископів з дня 30. вересня ц. р. та 21 жовтня ц. р. покликав до життя згідно з §§47, 50, 51, 52 та 53 внутрішнього статуту, холмську Духовну Консисторію, що діє на підставі статуту духовних консисторій. У склад Духовної Консисторії покликано: протопресвітера Івана Левчука, прот. М. Малюжинського, прот. Г. Коробчука, прот. В. Мархеву, на секретаря — В. Квасницького.
Високопреосвященний Іларіон, архиєпископ холмський та підляський, висловив 21. жовтня ц. р. сердечну подяку колишній церковній управі православних парохій люблинського дистрикту за всю до цього часу переведену працю управи у користь св. Автокефальної Православної Церкви в Ґенерал-Ґубернаторстві.
З моменту заснування холмської Духовної Консисторії церковна управа припинила свою діяльність. 