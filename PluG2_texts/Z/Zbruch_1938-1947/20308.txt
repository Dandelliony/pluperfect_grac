◦ ◦ ◦ ◦ ◦ ◦ ◦ ◦ ◦ ◦

Господарське життя Чехії підпорядковане 4-річному плянові.
ПРАГА. АТЕ. Як інформують з німецьких кол, господарське життя в Чехії та Моравії зорґанізують згідно з німецьким 4-річним пляном. До Праги зїхалися делєґації німецьких експертів — небавом приїде Герінґ.
Посольства у Празі дальше користуються правами екстериторіяльности.
ПРАГА, АТЕ. Посольства: Анґлії, Франції, Америки, Голляндії та скандинавських держав обстоюють при своїх екстериторіяльних правах. В анґлійськім посольстві сховалося кількох визначних чеських політиків.
Чеський посол у Ризі не передав посольства німцям.
РИҐА. АТЕ. Німецьке посольство в Ризі вислало представників до чеського посольства, щоб його перебрати, але чеський посол Барак відмовився та вислав у цій справі заяву латвійському міністрові закорд. справ.
Німецько-словацький договір.
Гарантія кордонів Словаччини на 25 років?
"Юнайтед Прес" приносить вістку, буцімто минулої суботи прем. Тісо підписав в Гітлєром договір, на основі якого
1) Німеччина гарантує на 25 років теперішні кордони Словаччини.
2) Словаччина має власну армію.
3) Словаччина має власну дипльоматичну службу.
4) Словаччина має власну валюту.
5) Словаччина дістане 15—20 відс. золота з празького державного банку як основу для валюти.
6) Словаччина дістане більше частину воєнного матеріялу, який находиться на слов. території.
7) Словаччина вступає в митну унію з Німеччиною.
Німецькі війська залишились би у Словаччині, доки не переведуть роззброєння й евакуації чеських залог.
Дотепер не вдалося справдити, чи ця вістка правдива.
Реорґанізація словацької монетарної системи.
Словацький уряд підготовлює відкриття "національного банку" та реформу монетарної системи. З огляду на те всі банки замкнено на 3 дні. 