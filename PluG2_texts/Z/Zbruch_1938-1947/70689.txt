Гуцульський балет у Львові

Балетмайстер: Ярослава Чуперчук.
Ледви прогомоніла переможно, струнко вулицями Львова мельодія української пісні в часі конкурсу хорів, а вже знову львовяни мали нагоду подивляти інший, не менш цікавий рід українського народнього мистецтва — танок. Спів і танок — один ритм, одна гармонія, справжнє обличчя і вияв не тільки духової культури народу, але і його расової приналежности. Кошиць та Авраменко — найбільш переконлива форма пропаґанди масового значіння. Нею користуються теж і великі державні народи, створюючи коштовні репрезентаційні ансамблі передусім танкові. Їх завдання — плекати народній танковий стиль та ознайомлювати чужинців з багатствам рідного фольклору, цими основними елементами тисячлітньої традиції й окремішности народу.
Чи є в Европі інший нарід, що мав би такі неоцінені скарби народнього мистецтва, як український? Завдяки піонірській ініціятиві Т-ва Українське Народне Мистецтво у Львові витягнуто по селах зі скринь старосвітську народню ношу, українські вишивки увійшли в жіночу европейську моду, — зорганізовані по селах і містах нашого краю народні хори сповнюють почесну ролю культивування української пісні. Прийшла черга і на український народній танок. Авраменко відплив за море і його місце довго було незайняте. Тому любителі танкового мистецтва вже від двох літ із зацікавленням стежать за вислідами праці нового танкового ансамблю під керуванням Я. Чуперчука, прикріпленого до Українського Театру в Коломиї.
В днях 5, 6 і 7 вересня ц. р. гостював Гуцульський Балет у Львові. Ми так і сподівалися що, як на це вказує назва ансамблю, це не буде показ ориґінальних народніх танків, але їх стилізації, втиснені у сценічні форми. Було одно і друге, а все разом — це полумяний крутіж руху, барв і музики! Оголомшуюче вражіння, що зразу не дає схопити відрубности та специфічних рис поодиноких точок програми. У цілості подивляєте техніку виконавців, що вриваними кроками і дрібними підскоками розвивається вертикально, при здержливому опануванні рухів рамен. Типова в народніх танках лінеарна, часом навіть стисло ґеометрична будова (вуж, коло, крест, ланцюк) через надмірно посилене темпо витрачувала іноді чіткість рисунку, створюючи хаотичність танкового образу.
І хоча ми не вповні погоджуємося з виведенням деяких інсценізацій ("Їхав козак за Дунай", "Розпрягайте, хлопці, коні"), головно з їх танковою структурою і мімічною інтерпретацією, то проте в цілості виконання програми заслуговує на похвальну оцінку. Перше місце займають тут гуцульські народні танки ("Гуцулка", "Аркан", "Коломийки"), що вповні зберегли чистоту стилю включно з приспівами, чим визначили свою більш етнографічну, ніж мистецьку вартість. І народний гумор найшов у програмі свій щирий, безпосередній вияв ("Воротар", "Стріча в ліску"), на який публика реаґувала загальною веселістю й оплесками.
Я. Чуперчук, головний мотор покищо ще не дуже скомплікованого танкового апарату, що виступав у гуртових танках і як соліст, виказав пересічний режисерський талант і техніку заавансованого танцюриста зі сильним нахилом до ґротескового й пародіяльного жанру ("Дівоче щастя", "Трембітар", "Пастушок вівчар"). Від нього можна надіятися щораз більше зрілих танкових творів, що можуть стати тривким репертуаром не тільки провінціональної групи, але й репрезентаційного українськаго балету.
Маємо вже декілька професійних танцюристів і танцюристок з танковою освітою і сценічною практикою, — маємо змогу користати з кращих театральних сцен у краю та — що найважніше — маємо невичерпане джерело тем і натхнення в українському фолкльорі. І не тільки народні танки, але й хореографічні інсценізації народніх пісень, леґенд, обрядів, вірувань, злиті в одну органічну цілість з народньою музикою та костюмами, дають необмежені можливості розвитку українського танкового мистецтва, вкорінять його глибоко в рідну землю, яка певно видасть шляхотні овочі нового смаку.
Гуцульському Балетові бажаємо бути включеним в ту майбутню мистецьку подію.
М. Пастернакова 