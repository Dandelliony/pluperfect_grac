◦ ◦ ◦ ◦ ◦ ◦ ◦ ◦ ◦ ◦

Отже за згодою Німеччини?
Мін. Чакі про заняття Карпатської України.
На засіданні комісії закордонних справ мадярського парляменту мін. Чакі обговорив у пятницю 24. ц. м. умовини, в яких мадярське військо займало Карпатську Україну (в ориґіналі: Підкарпатську Русь — прим. Ред.). Перед рішучими кроками треба було привернути взаємини з Німеччиною. Треба було брати під увагу зацікавлення Італії і створити таку атмосферу у взаєминах з Румунією та Югославією, що уможливила би спокійне переведення евентуальної акції. Одночасно треба було преконати світ, що мадярський уряд ніколи не виречеться думки прилучити Карпатську Україну до Мадярщини і треба було успокоїти словаків, що акція мадярського уряду буде відбуватися в обмежених межах. Наші взаємини з Німеччиною спираються на взаїмнім довірі і без прихильности Німеччини мадяри не могли би зміцнитися. Всі повинні взяти під увагу заяву канцлєра Гітлєра, що потрібна сильна і незалежна Мадярщина, що як самостійний чинник має далекосягле значіння в політичному житті середущої Европи. Уряд дбав головно про те, щоб у звязку з акцією у Карпатській Україні нікого про ніщо не просити, нікому нічого не обіцювати, але прилучити її власними силами. Обговорюючи мадярсько-румунські розмови у звязку з прилученням Карпатської України до Мадярщини мін. Чакі ствердив, що мадярський уряд змагатиме далі до розвитку сусідських взаємин з Румунією і робить заходи у справі безпосередніх переговорів що до спільних інтересів, що випливають з нової спільної границі та в інших справах, але не хоче, щоб за плечима румунських представників стояла змобілізована румунська армія. Мадярщина бажає, щоб в середущій Европі запанував мир та атмосфера зрозуміння і не має наміру шукати дальших комплікацій. Це зрозуміння виявила Югославія в такій мірі, що їй належиться за це щира подяка цілого мадярського народу. Вкінці мін. Чакі обговорив взаємини Мадярщини з Польщею.
Колишній румунський міністр у концентраційному таборі.
БУКАРЕШТ. ПАТ. Міністерство внутрішніх справ повідомляє, що за поширювання алярмуючих вісток заслано до концентраційного табору б. міністра господарки Манолєску Струнґу, проф. Санджіорджіна, журналіста Альбу та письменика Талязу.
Японський протест проти СССР.
ТОКІО. ПАТ. Віцеміністер закордонних справ Совада передав совітському шарже д’аффер протест проти заяв на конґресі компартії, які торкались Японії. 