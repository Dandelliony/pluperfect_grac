Східний пасивізм

Впливи Сходу залишили в нашім національнім характері відємну рису — цей східний пасивізм, що виступає під знаком т. зв. лінії найменшого опору.
Ця тема останніми часами часто товклася на сторінках нашої преси у формі таких чи інших натяків, і це свідчить, що цю хибу кращі одиниці у нас відчувають, хоч може вповні її собі ще не усвідомили.
А прикладів на це маємо чимало:
Не так давно поміщений був у "Кр. Вістях" лист І. Франка до молоді, з якім він закликав її у звязку з т. зв. сецесією, не покидати університету у Львові, лиш дальшою впертою працею здобувати цю станицю. Бо покидати університет — це було власне лінією найменшого опору. Та, на жаль, наткнувшись на опір противника, наша молодь вибрала дорогу не найтяжчу, якою можна б поступати і витревало боронити своїх позицій, але дорогу найменшого опору: оминути перешкоду, відійти, шукати іншого шляху. Помилка, яка нам чимало зашкодила...
Або тепер: відносяться голоси в пресі про недостачу молодих наукових працівників, нарікання, що наша молодь вибирає собі за предмет студій фахи найбільш тепер поплатні, а деякі інші менш може поплатні, але більше важні для національного життя слабо обсаджені. Це також лінія найменшого опору: йти дорогою, що дає найбільш життєвих вигід, а вимагає найменше труду. Наслідок такий, що маємо багато пересічних людей, а мало справді творчих, які працюють зі замилуванням у свому фаху і двигають наше життя вперед.
Лінію найменшого опору стрінемо і в господарському житті. Це отой мало оправданий гін до купецтва, хоч є ділянки ремесла, дуже поплатні і потрібні, нашими людьми ще дуже мало обсаджені. Але для купецького звання треба ще найменше кваліфікацій, а до ремесла треба вже солідної, довгої фахової підготови. А це вже не згоджується з лінією найменшого опору. Або: війна вимагає здачі господарських продуктів, а це очевидно не дає продуцентові таких користей, як вільна торговля. І тут знайдуться слабші духом одиниці, які скажуть собі: не варто продукувати, не варто трудитися. І це буде знову лінія найменшого опору — оминути труднощі, звязані з продукцією у воєнний час. А навпаки — гаслом мусить бути: більше продукувати, більше працювати.
Бо лінія найменшого опору — це той пасивізм, це те лінивство духа, яке треба винищувати. І. Франко закликав нас бути каменярами. А це означає: лупати скалу, а не її обходити, до труднощів ставати чолом. Шлях найбільшого опору — в ширшому розумінні — це той твердий хребет і постава, що каже держатися свого і боротися з труднощами буднів, а не вишукувати собі вигідніших шляхів і кращих "позицій".
І такого духа нам треба у себе плекати, бо нарід, в якім переважають пасивні, вигідницькі типи — призначений на загибіль. Натомість народам, що не страхаються йти по лінії найбільшого опору, суджене краще майбутнє.
О.Г. 