Чи ви знаєте її...

Краків, 29. квітня 1941.
Чи ви знаєте її, оцю нашу сільську дітвору, що її весняне сонце вивабило із задушливих хат, як тих пчілок з забитого наглухо на зиму темного вулика? Чи ви направду знаєте її?
Ви навіть не бачите, не спостерігаєте її, таксамо, як не спостерігаєте каміння, вибоїн, калюж на сільській дорозі, як не спостерігаєте тих верб, що ростуть по наших селах замість розкішних садів, тих кропив по городах, замість квітів та пишної городовини, яку наша багата земля здібна видати в кожній частині нашої батьківщини... Не спостерігаєте й нашої сільської дітвори, її важкої, просто траґічної долі, бо вона належить до тих аксцесорій нашого села, що їх заставили ви, відколи сягає ваша память, та яку ви, дбайливо заховану, по традиції гадаєте віддати нашим прийдешнім поколінням.
Але наше століття — це століття дослідів, студій у всіх ділянках знання. Спробуймо ж відкрити й дослідити найцінніше наше добро, наш майбутній цвіт народу, нашу силу, нашу надію, нашу сільську Дітвору.
Приходить вона на світ у найнегіґієнічніших умовинах, які можна собі уявити, і зразу попадає в руки безжалісного інквізитора, забобонної, темної сільської "бабки". Без сорочини, кладуть немовля на стару хустку, на шмати й витягають "наструнко", щоб виросло просте: ручки "по швам", а щоб не витягнуло, треба завернути добре назад аж під плечики. Ніжки витягнені й нещасне мучиться, сповите повивачем туго, як патичок. Кричить? Хай собі кричить! Ще не перестало? Колиши, добре, високо, аж затуманіє і вкінці, знесилене, засне.
Мама, направду добра, сердечна мама, жалує дитину, плекає, як тільки пробудиться , заплаче. Що-годинки, що пів-годинки навіть, а вночі то вже "під боком" цілу ніч. Як же мами нема вдома, занята роботою чи де вийшла, тоді "опікунка", пяти-шостилітня сестричка теж має наказ погодувати, як тільки заплаче, борщиком, картопляною юшкою, підогріваним, а то й підкислим, молоком, найважніше, щоб дитина не була голодна... Бувають і такі добрі батьки, що не жалують немовляті й пару капель горівки, "щоб було сильне, здорове".
Чи ви бачили коли сільське немовля взимі на дворі, у візочку чи на руках батька-матері? Не тільки немовля, але всі малі діти є цілу зиму вязнями сільської перелюдненої, ніколи не провітрюваної, запханої різними ґратами хати. Через це "плекання" майже половина наших немовлят й малих діток переноситься в кращий світ, де нема "ні болізні, ні печалі".
Котрі ж такі вже витривалі, що перетривають ці злидні, то, набавившись рахіту, довго повзають на чвораках по глиняній долівці, в порохах, у болоті, враз із квочкою з курятами й іншими звірятами, жадне вапна дитиня обдряпує стіни, їсть глину. Якже ж уже виходиться й діждеться тої радісної днини, що може вибігти надвір, то бачите те бідне створіянячко, але все ще не помічаєте, яке воно: бліде, як рослина виросла в пивниці, рахітичне; випнуті ніжки, здеформований череп, "курячі" груди, животик видутий, газбузуватий від пісної бульби, вареної капусти, без здорової вітамінової їди. А що овочів-сировини дитині конечно треба, інстинкт пре цю нещасну дітвору в чужі городи (бо мама зі страху, що "діти все обнесуть", не сіє моркви, не садить горошку, редькви і т. п.!), в чужі сади (бо своїх теж звичайно коло хати нема), обідає все зеленцем та... хворіє на червінку. Крім тої "користи" сільська дітвора дістає при цьому перші лєкції злодійства. Хто в дитячих літах мусів ратувати своє здоровля й життя викраданням овочів та городовини по чужих городах і садах, той у пізніших літах зуміє в потребі заглянути до чужого городу, поля, а далі курника та комори.
Все літо оця нещасна дітвора, залишена сама собі — дичіє та голодує, бо на переднівку й мати не все знайде що поживного дати зїсти, а що казати в той час, коли вона цілими днями в полі, на роботі...
І от тій нещасній нашій дітворі всміхається на той літній найгірший для неї час, надія, якої вона досі не мала: надія на опіку, на провід, на доживлення в тому найскрутнішому часі на селі. Німецька влада, що так гаряче опікується своєю дітворою, хоче нам в тому великому ділі помогти! Наша бідна, але на причуд здібна, легка до ведення, талановита дітвора, може на час літньої опіки в дитячому садку дістати основи морального й фізичного здоровля! Треба тільки, щоб усі: молодь усіх сфер, жіноцтво села й міста, покинула свою байдужність та почула, що вона зобовязана цей свій святий народній обовязок сповнити. Чи зрозуміє це наше жіноцтво? Побачимо! Побачимо, чи ті, що живуть на селі: учительки, дружини священиків та їх доньки зрозуміють, що їх обовязком є зайнятися, чи бодай поцікавитися і помогти в оснуванні та ведені садочка. Побачимо, чи й у тих, що дармують, або "з засадничих причин" відсуваються від громадянської праці (бо хтось комусь в УДК немилий!), знайдеться стільки відваги, щоб узяти на свою совість важкий гріх злочину супроти дітей рідної нації. Побачимо, чи багато знайдеться жінок патріоток, правдивих патріоток, що при всіх домашніх і службових обовязках зуміють знайти час, щоб узяти участь в цій роботі величезної народньої ваги. Тисячі нещасної сільської дітвори чекають на відповідь: на своє визволення, — на свій рятунок, або засуд. Вони в руках нашого свідомого жіноцтва!
О. Кисілевська. 