Плани "України" на 1942 р.

Львів, 28 лютого.
Наше найстарше спортове товариство, одночасно одно з найкращих спортових організацій у краю "Україна", що минулого року відновило свою діяльність, підчинилося УКК, а в січні цього року оформило свої правно-організаційні основи, дбайливо готується до нового спортового сезону.
Новий провід товариства, яким керує дир. Нагірний, зразу ж уложив план своєї праці на цілий рік, станувши на становищі, що тільки послідовна і планова праця принесе якнайкращі висліди. Одночасно новий провід постановив, що як і членами змагунами, так і спомагаючими особи української національної приналежности. На випадок яких-небудь сумнівів, у таких випадках "Україна" буде звертатися за вирішенням до УКК у Львові, чи до його Тіловиховної Секції. Таким чином щезнуть усякі непорозуміння, які могли кидати тінь на товариство або на його діяльність та могли спричинювати занархізування спортового життя. Спортові взаємини удержуватиме "Україна" тільки з такими українськими спортовими товариствами, які спиратимуться на таких же самих засадах. Крім цього вдержуватиме український клюб взаємини з німецькими спортовими організаціями та, по змозі із закордонними дружинами, якщо одержить на те згоду спортової влади та УКК.
Свою працю почав провід товариства від реактивування та покликання нових спортових секцій до життя. Футбольна секція яка в минулому році мала тільки одну дружину, тепер поширить свою діяльність на резервову дружину юніорів. Праця тренера має причинитися до підвищення рівня гри всіх трьох дружин. На доручення Українського Центрального Комітету у Кракові має СТ "Україна" законтрактувати кращі заграничні дружини і з ними відбути товариські зустрічі у Львові. Провід розіслав уже оферти за посередництвом Тіловиховної Секції до віденських футбольних дружин, а саме до "Адміри", "Австрії, "Рапіду" і "Вінерклюбу" та до словацьких дружин, зокрема до "Братислави", далі до "Славії" і вкінці до кращих дружин Ген.-Губернаторства. Щодо спровадження берлінської дружини до Львова, або виїзду "України" до Берліна, провід звернувся листом до Українського Національного Об'єднання в Берліні, яке цю справу наладнає у найближчому часі. Крім цього футболісти "України" візьмуть участь у мистецтвах, що їх зорганізує Тіловиховна Секція.
Гаківкова секція є під цю пору із своєю першою трійкою нападу чи не найкращою гаківковою дружиною у ГГ. Завдяки своїй амбітній, гарній і завзятій грі осягнула наша дружина в минулому зимовому сезоні 5 перемог у п'ятьох зустрічах. В новому зимовому сезоні зорганізується ще секція юніорів і завчасу подбається про гаківкове грище, щоб якнайкраще використати сезон.
Боксерська секція дбайливо веде свої тренінги і її зможуть львівські прихильники спорту теж за якийсь час оглядати на рінгу. Покищо їй недостає ще всіх ваг, зокрема двох найтяжчих.
Зате у найкращому своєму складі виступлять на львівських вулицях і галицьких шляхах наші наколесники, які напевне піддержать свою добру славу.
У дальшому праця "України" спиратиметься теж і на інших новозорганізованих секціях, як легкоатлетичній, спортових гор. плавальній і рибальській. Рибальська секція винайме на Дністрі кращі рибальські ревіри.
Про правильність спортового і громадського виховання членів дбатиме виховний реферат. Про поширення спортових гасел серед львівської молоді та про інформування громадянства про всі заходи і працю товариств дбатиме пресовий і радіовий референт. Як бачимо, праця "України" намічена всесторонньо і планово, за львівським громадянством залишається тільки підтримати всі заходи Проводу. Вступати масово у члени Т-ва і своєю участю, як глядачі на трибунах, скріпити фінанси "України". А кожна посилена праця вимагає якнайбільше фондів. 