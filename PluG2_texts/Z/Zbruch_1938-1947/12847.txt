Двотижневик „Народня Воля". — Хочуть обмежити доступ до ремесла. — Шибениця в Станиславові. — За приналежність до ОУН. — Перед низкою процесів на Волині.

Двотижневик „Народня Воля". Вже появилося перше число двотижневика „Народня Воля", що є орґаном проводу Української Національної Селянської Партії. Редакція часопису є в селі Великім Бичкові на Мармарощині, а друкується у Празі.
Хочуть обмежити доступ до ремесла. Заходом секретаріяту порозуміння польських суспільних орґанізацій відбувся минулої неділі у Львові воєвідський зїзд польських ремісників-христіян, на якому сварилися ендеки з представниками ОЗН, бо обі партії хотіли використати цей зїзд для своїх цілей. Одначе між обома партіями прийшло до згоди при ухвалюванні резолюцій, в яких між іншим зїзд взиває замкнути видавання дозволів з огляду на недостачу праці та обмежити національні меншини в ремеслі при видаванні ремісничих карт на терені львівської ремісничої палати. Отже вже навіть в ремеслі хочуть замкнути доступ молоді наших малоземельних селян.
Шибениця в Станиславові. В середу пополудні в Станиславові стратили засудженого за бандитські грабіжницькі напади і вбивства на кару смерти Міняйлюка. Повідомлення про те, що президент держави не скористав з права ласки, Міняйлюк приняв спокійно. Ехзекуцію виконав кат Брави.
За приналежність до ОУН. Перед окружним судом у Чорткові відбулася розправа проти Володимира Біланюка, Михайла Клебуса, Юрка Венґера і Степана Зельського з Борщівщини, яким акт обвинувачення закидав приналежність до ОУН. Суд засудив Клебуса і Венґера по 3 роки вязниці, Біланюка на 2 роки, Зельського звільнив.
Перед низкою процесів на Волині. В найближчих днях відбудуться процеси у Кремянці, Дубні і Рівному проти комуністів. У Рівному стане перед судом 24 особи зі сарненського повіту під закидом ширення комуністичної пропаґанди. 