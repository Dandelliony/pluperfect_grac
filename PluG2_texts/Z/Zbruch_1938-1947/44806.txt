"Шін Тай Сей"

Малий фейлєтон
Ясно, що підслухувати чужі розмови, ніяково, мимоходом, буває зачуєте дещо. От принагідно, на вулиці, зачув я рідну мову. Дві добродійки виїли купувати суконки. Справа складна:
— Цікаво, чи не добрий був би "креп-мат"? Або "сатен"? Но, "марокен" в ніякому разі! А може "шерш"? Фасон, думаю, "втятий"? Може дещо приморщений із заду, з боку розтятий, підпинаний зпереду, обтинаний згори, запинаний де інакше" і т. д. і т. д.
Найкращим висловом важливости повищих "проблєм" є н. пр. зацікавлення курсом піклувальниць, яких є щось аж 30:
Мимохіть пригадується ніппонське товариство "Шін Тай Сей". Ніппон загалом прекрасний край. Знаний у нас з "пакту трьох", гаракірі і джію-джітсу. Ґейші, то вже друга справа. Сиділи собі отакі дівчатка, містерно причесані, в шовках, гарненько склавши руки і були прикрасою Ніппону. Правда люксус і бенкети потягають видатки. Тоді "покликали до життя" сказати б, на взір наших жіночих секцій товариство "Шін Тай Сей". Причина була менше більше така: "Шкода грошей на "петрушку", грошей треба на війну". І ґейші зникли, перетворившись у протилетунські жіночі відділи. Тепер вони ходять в одностроях, і на диво не пруться до модних, ярких суконь, що їх всеодно не вільно уживати!
І що ви скажете: Може б так часом у нас попробувати? Я перший за жіночими одностроями. Завсіди модні і будьщобудь сильніші хоча би від цих "марокен", "сатен" або іншого тюлю!
Уявіть собі: На крамницях замісць "Сальон мод", "новости сезону" й "елєґантні десені" — написано — "Жіночі однострої"! Вертає собі громадянин з бюра і вступає до знайомого тройгендера:
"Слава!"
"Слава!"
"Прошу один жіночий однострій".
"Число?"
"Сім і пів".
"Прошу".
"Дякую".
"Слава!"
"Слава!"
Що за радість мужа. Купив одяг для жінки, і то добрий — хоча дотепер на тому не розумівся.
Та жінка не втішиться ані першим, ані двацятим таким одностроєм.
A відгадайте чому?
Ясно. Бо радникова, докторова і пані Н. і пані С. мають такі ж самі: однострої...
Катим. 