Українсько-німецькі торговельні взаємини

Професор Українського Вільного Університету А. Яковлів виголосив на зборах Українського Історично-Філологічного Товариства у Празі реферат на тему українсько-німецьких торговельних взаємин. Цей реферат передаємо в скороченню, зясовуючи найважливіші думки:
З утратою державности у другій половині XIV ст. Україна не стратила тим свого економічного значіння, як невичерпане джерело сировин для Західної Европи, а також як ринок збуту західно-европейських товарів. Економічні звязки України зі Заходом були настільки міцні, що заходи польського й литовського уряду були безсильні розірвати ці звязки або радикально їм пошкодити. Тим більше, що коли з кінцем XVI ст. піднісся закордонний попит на хлібні продукти, продукція збіжжя в Україні й вивіз його за кордон стали джерелом збагачення в першу чергу кермуючої верстви в Польщі — шляхти, яка одна мала привилеї володіти землями й населенням, що на землі працювало.
Коли в половині XVII ст. повстала козацька держава на Лівобережній Україні, торговельна діяльність її провінцій — Чернигівщини, Полтавщини й Стародубовщини, набрала самостійного характеру. Ця держава прийняла засоби для розвитку торговельних взаємин зі Заходом, головним чином з німецькими землями. Починаючи з XVIII ст. до торговельних зносин України вмішувався російський уряд, який, нехтуючи договори з Україною, стверджені царським словом, старався українську торговою відірвати від звичайних шляхів та спрямувати на Північ, через московські землі. Цей натиск на українську закордонну торговлю продовжувався ціле XVIII ст. аж поки разом зі скасуванням автономії України, ціла українська торговля опинилася в руках Москви.
Найважнішим торговельним осередком давньої України був Київ. У ньому скупчувались українські й східні товари і звідціль перепроваджувались на Захід, до західно-українських, польських, угорських і німецьких міст та торговельних осередків. Торговельні взаємини України з німецькими землями провадились двома головними шляхами: північним і західним. Північний торговельний шлях — це т. з. "путь з Варяг у Греки" йшов Дніпром через Київ—Смоленськ—Новгород до Балтійського моря і далі морем на Захід, до Ганзейських міст та ін. торговельних осередків Европи. Західний торговельний шлях вів із Києва до Кракова, Праги, Реґенсбурґу, Еннса, пізніше Бресляв через українські торговельні осередки — Галич, Львів, Володимир на Волині.
З упадком Візантії (XIII ст.) північний торговельний шлях утратив своє попереднє значіння, тим часом як західний шлях розвивався і захоплював більше українських міст та розгалужувався на кілька торговельних шляхів західного напряму. Від XIV ст. українські міста — Володимир, Луцьк, Галич, Львів, Перемишль, Берестя почали вести самостійну торговлю з містами — Торном, Кульмом, пізніше Данціґом. Ці німецькі міста не тільки самі вели торговлю з Україною, але й перебирали на себе транзит українських товарів далі до Західної Европи, а також транспорт західно-европейських товарів в Україну.
Повстання Козацької держави в XVII ст. на Лівобережжі сприяло тому, що Лівобережна Україна почала орґанізовувати самостійну торговлю з німецькими землями. Крім давнього Києва, який увійшов у склад нової держави, тут зявилися торговельні центри в містах — Стародубі, Погарі, Мглині, Чернигові, Ніжені, Переяславі, Ромнах, Лубнях. З німецьких центрів для Української Козацької держави особливе значіння мали: Бресляв, Данціґ, Кеніґсберґ.
Західна Европа зверталася за продуктами до Східної Европи в першу чергу за продуктами, що давали ліси без їх знищення, як то — звірнині шкіри, мед, віск. Пізніше прийшов попит на дерево карпатських лісів — тис для фабрикації луків, виріб щоглів та лісові півфабрикати, як попіл, поташ, смола, доготь і смальцуг. Разом із цим був попит і на домашню худобу та її продукти — шкіри, сало, лій, а також на рибу, а пізніше — на продукти сільського господарства, головним чином, на збіжжя, конопляного прядива, тютюну, горілки.
Україна ввозила з Німеччини в першу чергу різного рода сукна і полотна, а також — хрусталь, скло, скляний і фарфоровий посуд, мідь, дзеркала, вироби зі срібла, сталі, заліза: сокири, коси, серпи, ножі та зброю. Врешті з Німеччини привозили медикаменти, різного сорту вина, пиво, оселедці, дорш (треска), сіль, коріння, помаранчевий і цитриновий сік і книги тощо.
Колиж Україна втратила державну автономію, українсько-німецькі торговельні взаємини прибрали інший характер. Але 1918 р. Україна, проголосивши самостійність, підписала з Німеччиною торговельний договір, на підставі якого відновлено знову давні торговельні звязки.
дк. 