Міжнародна романтика на берлінській сцені

Вдалий пописовий виступ Української Студентської Репрезентації
(Від нашого кореспондента)
Берлін, в кінці березня 1941.
В неділю, 23. березня ц. р., святкували в Берліні й у цілій Німеччині урочистий "День німецької армії". Крім безлічі імпрез, зорґанізованих того дня в столиці, що маніфестували тісне співжиття між народом і його армією, відбулася в Берліні ще одна імпреза, дуже цікава і — як на воєнний час — рідка: малий міжнародній фестіваль танців і пісень, влаштований німецьким академічним Клюбом Гумбольдта і закордонними студентськими ґрупами. Студенти і студентки одинадцяти країн і народів, які студіюють в Берліні, виступили на закінчення зимового триместру на сцені берлінського "Капітолю" з ревією своїх національних танців, співів, інструментальних продукцій та побутових картин з життя їхніх народів. Добре подумана цікава імпреза стягнула дуже багато чужинної і німецької публики; на переповненій вщерть салі одного з кращих берлінських кін, можна було стрінути знайомих з цілого світа. Тим приємніше підкреслити, що в програмі міжнароднього попису берлінської молоді знайшлася також точка нашої, української студентської ґрупи у Берліні.
"Година націй" почалася короткою повітальною промовою п. Сетґаста, провідника Академічної Закордонної Станиці і керманича берлінського Клюбу Гумбольдта. (Авдиторія живо оплескала приявного президента Німецької Академічної Вимінної Служби, ґен. Евальда фон Массова). Зараз після неї почала перед очима міжнародньої публики пересуватися барвиста, характеристична сильними контрастами, серія продукцій поодиноких академічних репрезентацій. Югославяни показали (в ориґінальних народніх одягах) недільне пообіддя на селі в хороводах живої, але дистинґовано зрівноваженої молоді. Індійці перенесли авдиторію в таємний світ своєї батьківщини, вітаючи занімілу салю поклоном, піснями, звуками національного інструменту "сітари" і плястикою німого танку заклинача вужів. Опісля мадярська співачка знову привернула настрій Европи, що тривало коротко, бо враз в яскравих світлах рефлєкторів забіліли расові постаті шеїків і схрестилися під пустинним шатром арабські шаблі. Румуни виставили тенора п. Мунтеану, який хотів зворушити всіх сентиментальною піснею про хризантеми, а популярні тепер в Німеччині болгари здобули собі живі вияви симпатії авдиторії танками, які дуже нагадували наші великодні гагілки, м. ін. також красою своїх дівчат. На тлі тієї настроєвої сцени заскигліло скрипкове сольо (власна композиція) талановитого молодого музика Лолова.
По перерві, в якій пригравала також академічна капеля німецької Медичної Летунської Академії, виступили іранці, іберо-американці, вірмени, китайці і... українці. Перші збудували на сцені розкішну іранську каварню, якої байково-кольорова публика сидить на підлозі, грає в шахи, захоплюється орієнтальною гнучкістю танцюючої красуні і говорить по... німецьки. Південно-американські студенти виставили цілу низку пописових сольових точок, внісши настрій "болєра" й арґентинського танґа, мексиканських крилатих "брилів" і цілої іберійської романтики. Серце розбавленої публики здобула білява співачка Амеліта Еспана, що разом з еспанськими, а напереміну німецькими словами своєї пісні про фіялки розкидала по салі живі троянди. Врешті по настроєвій вірменській пісні Тамари Пілосеан, в якій забреніла туга мандрівного народу і по дивних для нашого вуха неритмічних згуках китайської гармонії, відкрилася очам публики ясно освітлена сцена, на якій засіли українські музики. Запестріли вишивані сорочки й яскраві (може аж надто!) шаравари. Полилася відвічна мельодія "Ой не ходи Грицю", поодинокі солісти хору Романа Степанюка проспівали фраґменти популярних українських пісень (може непотрібно наслідуючи способом виконання каварняні ревії; тут власне йшло про те, щоб показати чисту народню красу кожної нації), і на сцену вмаширувалн кремезні і привабливі строями козаки, що здобули публику іскристим "запорожцем". Дуже приємно і культурно відтанцював один із студентів "чумака", а пописовий танок цілої мішаної групи — "козачок" — виказав чужинецьким глядачам предивну ритмічність і гармонійну силу краси нашого національного танку. Українська студентська ґрупа запрезентувала рідний побут на міжнародній арені у народів вольних колі. Нагородили її заслужені довгі оплески. Приємно було бачити на салі дуже багато української публики.
КТВ. 