◦ ◦ ◦ ◦ ◦ ◦ ◦

Подробиці лютневого бомбардування Генуї
НЬЮ-ЙОРК, 17. (ТАРС). Газета "Нью-Йорк Дейлі Ньюс" передає заяву очевидців про те, що під час проведеного 9 лютого англійським військово-морським флотом бомбардування Генуї було потоплено 4 і пошкоджено 16 вантажних пароплавів і багато тральщиків. Англійці зруйнували устаткування для вантаження вугілля, нафтообробний завод, 5 нафтосховищ, сухий док, суднобудівну верф компанії "Одеро" і 9 великих будинків у порту. Під час пожежі, викликаної бомбардуванням, згоріли всі розташовані на березі склади, в тому числі елеватори з зерном.
Урядова комісія, яка провадила розслідування оборонних укріплень Генуї, усунула з посади префекта портової поліції і арештувала командуючого військово-морським округом. За офіціальними даними, під час бомбардування Генуї було вбито 72 чол. з цивільного населення і 226 чол. поранено. У військових частинах жертв немає.
Зайняття Бербери англійськими військами
ЛОНДОН, 17. (ТАРС). Як офіціально повідомляється, столиця Британського Сомалі Бербера, захоплена італьянцями у серпні минулого року, знову знаходиться з учорашнього дня в руках англійців. Місто було атаковане з суші, з моря і з повітря.
Італьянці вчинили слабий опір під час висадки десанту біля Бербери. Відкритий з берега кулеметний і артилерійській вогонь був легко подавлений з англійських воєнних кораблів. Англійці взяли біля 100 полонених. Противник відступає до абіссінського кордону.
В районі Берена англійські імперські війська зайняли важливі висоти. В Абіссінії по всіх напрямках продовжується наступ англійських військ і абіссінських партизанських частин.
Воєнні заходи США
Американська преса повідомляє, що до червня минулого року в американській армії було лише кілька сот застарілих танків. Улітку не вистачало танків навіть для маневрів, їх заміняли умовні "танки"-грузовики. Тепер в армії є не більш як 425 сучасних танків. Військове міністерство розмістило замовлення на 5.500 танків, у тому числі 200 танків-амфібій нового типу для військово-морського флоту. Кожна машина зможе перевозити 53 солдатів з повним озброєнням.
Англія розмістила замовлення на виробництво приблизно 1.200 танків у США і 300 танків у Канаді.
Одна американська авіаційна компанія закінчує будівництво заводу в Канаді, який незабаром почне випускати великі бомбардувальники і літаки з великим радіусом дії для патрульної служби.
На американських верфях будуються для нафтових компаній 70 нафтоналивних суден. Багато з них будуть швидкохідними і зможуть бути перетворені у допоміжні судна військово-морського флоту.
Евакуація дітей з західних областей Німеччини в Словаччину
БРАТИСЛАВА, 17. (ТАРС). Словацьке телеграфне агентство повідомляє, що прем'єр-міністр Словаччини Тува дав згоду на приїзд у Словаччину дітей шкільного віку з західних промислових областей Німеччини, що зазнають бомбардування. В Словаччину прибудуть діти віком 10—14 років. Вони будуть розміщені в пустуючих словацьких курортах, готелях і туристських закладах.
Пожежа на пароплаві "Бремен"
БЕРЛІН, 17. (ТАРС). За повідомленням німецького інформаційного бюро, на німецькому пасажирському пароплаві "Бремен" тоннажністю в 51.731 тонну 16 березня виникла пожежа. Причини пожежі не вияснені. Роботи по ліквідації пожежі тривають.
Продаж англійських підприємств американським
БАНКАМ НЬЮ-ЙОРК, 17. (ТАРС). За повідомленням агентства Ассошіейтед Пресс, англійський фінансовий представник Пікок оголосив, що 17 американських банків купили 7 найбільших підприємств, які виробляють віскозу. Вони належали англійській компанії "Кортолдс".
За наявними відомостями, англійській компанії сплачено від 100 до 150 млн. доларів, з яких 90 процентів одержує англійський уряд.
Придбані американськими банками підприємства об'єднувались компанією "Америкен Віскоз Корпорейшн" — найбільшим виробником штучного шовку в США. На підприємствах компанії працює 18 тисяч робітників. Не перший випадок продажу цілої групи однорідних підприємств. У розмові з представником преси Пікок зазначив, що, очевидно, англійці продадуть американцям ще ряд компаній.
Прибуття у Віші американського вченого
НЬЮ-ЙОРК. 17. (ТАРС). За повідомленням агентства Ассошіейтед Пресс, у Віші прибув американський учений Каррел, який досліджує питання про вплив недостатності харчування на людський організм. Після 40 днів перебування у Франції Каррел передбачає виїхати для продовження свого досліду в Іспанію.
Виступ Рузвельта
ВАШІНГТОН, 16. (ТАРС). Вчора на обіді, влаштованому "Асоціацією кореспондентів Білого будинку" (кореспонденти, які регулярно присутні на прес-конференції в Білому будинку), виступив президент США Рузвельт.
Рузвельт заявив: прийняття конгресом законопроекту про передачу озброєння в оренду або в позику кладе край всяким спробам спонукати США примиритися з державами осі. Весь світ вже не може сумніватися в нашій рішучості.
Законопроект про передачу в позику або в аренду озброєння, повідомив Рузвельт, був схвалений обома палатами конгресу 11 березня після полудня. Я підписав цей законопроект через півгодини після цього. Через п'ять хвилин я схвалив список товарів, які мають негайно виправити. Багато з цих товарів вже перебувають в дорозі. 12 березня я рекомендував асигнувати кошти на придбання нових матеріалів в сумі 7 млрд. доларів, і конгрес дав нам можливість швидко скористатися цими асигнуваннями. Всі наші думки зайняті питанням про темпи. Я надіюсь, що слово темпи стане нашим паролем.
Висловивши впевненість у перемозі демократії, Рузвельт заявив, що англійці і союзники греки одержать від США пароплави, літаки, продовольство, танки, гармати, боєприпаси і інші матеріали. Рузвельт підкреслив також готовність США продовжувати подавати допомогу Китаєві.
Юнайтед Пресс про прибуття англійських військ в Грецію
НЬЮ-Й0РК, 16. (ТАРС). Стамбульський кореспондент агентства Юнайтед Пресс передає, що, за відомостями, підтвердженими в англійських колах, в Грецію знову прибули англійські війська, які мабуть візьмуть участь у захисті північних кордонів Греції. 