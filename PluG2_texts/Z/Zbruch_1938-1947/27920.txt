◦ ◦ ◦ ◦ ◦ ◦ ◦

Заява Чемберлена в палаті громад
Англійське агентство Рейтер повідомляє, що 9 жовтня на засіданні палати громад лейборист Гендерсон звернувся з запитом до уряду — чи має він намір опублікувати спеціальну заяву про цілі війни.
Чемберлен, який виступив з відповіддю, заявив, що "французький і англійський уряди перебувають у повній згоді щодо цілей, для досягнення яких Англія і Франція вступили у війну. Про ці цілі війни англійський і французський уряди вже не раз заявляли. Нема сумніву, що надалі обидва уряди обговорять, чи слід заявити про цілі війни в більш повній формі. Така заява буде зроблена тільки після погодження цього питання між обома урядами". (ТАРС)
Прибуття польського підводного човна в англійський порт
Польський підводний човен "Орел", який втік з Талліна 7 жовтня, прибув в англійський порт. Шведська газета "Афтонбладет", вміщуючи це повідомлення з Лондона, ставить питання: як міг польський підводний човен благополучно пройти англійські мінні поля? (ТАРС).
США і війна в Європі
Як повідомляє американське агентство Ассошиейтед Пресс, в американському сенаті збільшилось число сенаторів, які виступають за те, щоб Рузвельт узяв на себе ініціативу примирення воюючих європейських держав. Сенатор-демократ Джонсон (від штату Колорадо) заявив, що "посередництво в європейській війні — велика честь для президента".
Сенатор-демократ Уіллерн (від штату Монтана) відмітив, що "Рузвельту надається сприятлива можливість послужити людству і відвернути вбивство міліонів людей". Якщо Англія і Франція виявлятимуть впертість, намагаючись відновити колишній польський уряд, — це означатиме, що вся східна півкуля буде охоплена війною, що завдасть незлічимого лиха демократичним країнам. Я гадаю, що 99 процентів американців вітатимуть ініціативу Рузвельта, яка має метою проголосити перемир'я і припинити безглузду війну". (ТАРС). 