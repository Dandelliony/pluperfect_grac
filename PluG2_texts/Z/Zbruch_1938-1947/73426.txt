Не замикатися в чотирьох стінах

Львів, 21 листопада.
Священик, учитель, адвокат, кооператор, інженер, лікар — ось представники основних груп нашого інтелігентського шару. Ще тому кількадесять років представниками нашої інтелігенції були переважно священики та вчителі. Але наше національне життя в найширшому розумінні цього слова дуже швидко діференціовалось, витворюючи постійно нові групи української інтелігенції. Сьогодні маємо вже її представників майже в кожній галузі життя, такого зрізничкованого в нинішній добі. Свій такий швидкий та буйний розріст завдячує наша інтелігенція тільки тій обставині, що, вийшовши в простому шляху з народу, простолюддя, вона ніколи не зривала з ним свого зв'язку. Навпаки, ця інтелігенція, здобувши свій незалежний хліб, старалась віддячитися працею для того, хто її створив та виростив. А ним був народ. І тому на ниві національно-громадської праці, тієї почесної у нас праці для народу, завжди можна було стрінути дослівно всіх представників нашої інтелігенції. Підходив таким чином угору народ, але мала в тому теж свою користь інтелігенція, бо від народу вона діставала постійно свіжий доплив нових сил, чим бальзамувала свою мораль перед усякими розкладовими впливами. Глибокими коріннями зв'язана з душею народу, наша інтелігенція могла бути такою творчою, що позначилося великими здобутками в кожній ділянці, нашого національного життя. І то впродовж такого короткого часу, як три-чотири покоління.
Коли згадуємо про оці речі, то не робимо це тому, щоб сьогоднішній нашій інтелігенції робити якийнебудь докір. Рішуче — ні. Ми хочемо сьогоднішній нашій інтелігенції тільки пригадати ту прегарну нашу традицію — віддати хоч маленьку частину своєї праці та часу для народу, для простолюддя, для села, для нашого містечка чи міста. Йде про вдержування тісного зв'язку з народом, йде про роботу для нього, про роботу поза тією, що її ми виконуємо щодня професійно для роздобуття насущного хліба для себе. А згадуємо ми сьогодні про цю славну традицію, бо про неї сьогодні дуже легко призабути, коли кожна людина мусить викресати подвійно або й потрійно стільки енергії, що давніше, тільки тому, щоб могти вдержати себе. Але якраз тому не вільно нашій інтелігенції занехувати зв'язку з народом, бо цього зв'язку він сьогодні потребує куди більше, як колинебудь. Увесь наш народ розуміє і знає це дуже добре, що ряди нашої інтелігенції як наслідок кривавого звірства большевицьких катів сильно проріджені, що в нашої інтелігенції сьогодні праці по самі вуха. Якраз тому ця рештка нашої інтелігенції мусить скріпити свою працю для народу, мусить поглибити сьогодні свій зв'язок з ним.
Конкретно йде нам про те, щоб наша інтелігенція не старалась замикатися сьогодні в чотирьох стінах своїх домів і вижидати "ліпших часів", але щоб її частіше можна було побачити при праці в тих ділянках нашого національного життя, що на них дозволяє сьогоднішній час і лад. А тієї національно-громадської праці сьогодні дуже багато для всіх груп нашої інтелігентської верстви: і для священиків, і вчителів, і адвокатів, і кооператорів, і інженерів, і лікарів та інших. Праці для народу сьогодні — глибока криниця. Кожний український інтелігент хай вважає сьогодні за свій великий обов'язок хоч частину її виконати, а де йому стати на стійці до неї, вкаже йому кожна клітина Українського Центрального Комітету.
Наша інтелігенція завжди була творча в найшляхотнішому розумінні цього слова. Вона постійно творила та помножувала наші духові та матеріяльні вартості. А силу для цього черпала вона зі свого тісного зв'язку з народом. Сьогодні нам цих вартостей потрібно якнайбільше, а нашому народові треба якнайширшої опіки збоку його інтелігенції. Тому поглибімо з ним свій зв'язок. Не бідкаймось, що нас сьогодні так мало, що маємо забагато праці, що важкувато нам прожити. Всі перешкоди проминуться, а тоді треба буде здавати перед кимось звіт, принайменше перед історією, що ми, інтелігенція, зробили для свого народу, чим допомогли йому в часах великого перелому. Такий вже закон природи, що час від часу мусимо здавати рівні іспити: національної зрілости, солідарности та їм подібні. Кожний іспит, при якому "перевалюємося", спинює наш дальший національний розвиток. А до цього ми допустити не сміємо, бо інакше перекреслимо всі наші аспірації, яких початок дуже давній. Тож затіснімо та поглибімо сьогодні наш зв'язок з народом. 