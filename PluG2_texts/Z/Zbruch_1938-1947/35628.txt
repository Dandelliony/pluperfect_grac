◦ ◦ ◦ ◦ ◦ ◦ ◦

На західному фронті
БЕРЛІН, 27. (ТАРС). За повідомленням німецького інформаційного бюро, на західному фронті відмічались успішні дії німецьких ударних і розвідувальних частин. При сутичці розвідувальних частин противник втратив 2 чол. убитими і кількох пораненими. На захід від Саарлаутерна взяті в полон і офіцер і 4 солдати. Німецький ударний загін в складі 1 офіцера і 16 солдатів атакував французьку сторожову охорону в складі 1 офіцера і 29 солдатів. На стороні противника 3 убитих, решта — офіцер і 26 солдатів взяті в полон.
ПАРИЖ, 28. (ТАРС). В офіціальному повідомленні, опублікованому вчора ввечері, говориться: "Минулою ніччю і протягом дня французські частини відбили атаки кількох німецьких патрулів. На захід від Вогезів противник розпочав атаку, але зазнав невдачі".
Сьогодні вранці відмічається "активність патрульних загонів і артилерії на різних ділянках фронту".
ПАРИЖ, 28. (ТАРС). Гавас повідомляє: "Вчора в районі на захід від Вогезів німці розгорнули посилену артилерійську підготовку проти французького поста. Вони застосовували міномети великого калібру. Потім німецький ударний загін почав атаку проти французької позиції. Відбувся бій, в ході якого виникла потреба у французьких підкріпленнях.
В результаті позиція була відбита, і німці повернулися на вихідний рубіж. Втрати обох сторін значні".
Виїзд помічника військового аташе США в Берлін
НЬЮ-ЙОРК, 28. (ТАРС). Новопризначений помічник американського військового аташе в Берліні Сміт виїхав у Німеччину для обслідування становища англійських і французьких військовополонених. Обслідування проводиться у відповідності з міжнародною угодою від 1929 року. Англія і Франція просили США, щоб вони взяли на себе обслідування становища англо-французьких військовополонених у Німеччині. Німецький уряд погодився.
Переїзд урядових установ Литви у Вільно
КАУНАС, 27. (ТАРС). 25 квітня залізничне управління Литви з усіма йому підлеглими установами переїхало у Вільно. Незабаром у Вільно переїдуть також міністерство внутрішніх справ і міністерство фінансів.
Заява міністра закордонних справ Югославії Маркевича
БЕРЛІН, 28. (ТАРС). Інформаційне бюро повідомляє з Белграда, що "міністр закордонних справ Югославії Маркович зробив представникові газети "Політіка" заяву про югославську політику нейтралітету і незалежності. Маркович заявив, що головна мета Югославії — не бути втягнутою у війну і підтримувати коректні і лояльні відносини з усіма великими державами. Уряд Югославії прагне зберегти свою нейтральну позицію і в області економічних відносин. Особливо важливе значення, — підкреслив Маркович, — має питання про судноплавство на Дунаї. Завдяки угоді, укладеній між дунайськими і зацікавленими великими державами, це питання задовільно розв'язане.
Далі уряд Югославії зв'язався з Радянською Росією, щоб почати переговори про укладення торгової угоди. Додержуючи політики нейтралітету, югославський уряд вжив усіх заходів остороги, необхідних при сучасній міжнародній обстановці. Все, що провела Югославія за останні 8 місяців в економічній, військовій і фінансовій областях, дуже зміцнило позицію Югославії. Країна може спокійно дивитися в майбутнє.
Авторитетні кола відмічають, що заява Марковича є найкращим спростуванням всіх поширюваних за останні дні іноземною пресою тривожних повідомлень про Югославію і про її ставлення до сусідніх держав. З заяви Марковича випливає, що Югославія ні в якому разі не має наміру відмовитися від своєї політики миру і нейтралітету, яка виявилася в усіх відношеннях правильною". 