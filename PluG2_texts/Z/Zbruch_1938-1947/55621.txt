Герої Лисоні

Наші військові традиції сягають давніх, померклих віків. У нашій крові кипить стара домішка ще з княжих протиполовецьких, протитатарських боїв, також з козацьких часів. Наше покоління не залишилось тут також позаду. Це наша традиція Українських Січових Стрільців, традиція боїв за волю від 1914 р., традиція Великої Української Революції в роках 1917—1920.
У вересні 1916 р. звели У. С. С. кривавий бій на горі Лисоні під Бережанами.
Москалі заволоділи були становищами 35 австрійського полку краєвої оборони та зайняли ліс на Лисоні. На підмогу австрійцям кинено сотні У. С. С. Сушка і Мельника. Сотня Сушка втратила в бою половину людей. За сотнею Мельника підтягнено на Лисоню сотні Кучабського і Будзиновського, під проводом сот. Лисняка. Закипів кривавий бій. Приступом вдалося відсунути наступаючого ворога на лівому крилі в долину, до лінії запасу. Москалі були побиті, хоч не одне стрілецьке життя заплатило за цю перемогу.
Рівночасно сотня чет. Кучабського боронила південного рога ліску на горі. Її наступ спинив протинаступ москалів на правому крилі. Прогалину, що створилася на південному склоні гори, боронив успішно скоростріл хор. Кліща. Та незабаром поляг цей відважний вояк, а москалі рушили вперед, на сотню Будзиновського, що чекала в ярі. Сотня розкинула якстій розстрільну. Треба було наступати здолу вгору. Втрати були величезні. М. і. упав хор. Ю. Соколовський, хор. І. Максимишин, пхор. Б. Романишин, підстаршини: Мальований, Алексевич і чимало інших. Впало багато стрілецтва.
Сотня Кучабського по бою була відрізана від решти групи і попала в полон.
На підмогу вирушив II курінь У. С. С. під проводом от. Борука. Чета хор. Е. Ясеницького з цього куреня перемогла москалів в ярі і відбила полонених.
Сотні II куреня повели наступ вгору. В дорозі був ранений сот. Р. Дудинський. Курінь здобув становища на горі, але москалі зачали артилєрійний обстріл так, що курінь завернув до закопів.
Стрільці І куреня успішно гнали ворога аж до Ценівки, хоч мали досить поважні втрати. М. і. тяжко ранений був хор. Мінчак і чет. Коберський. Бій тривав доночі. Команду над відтинком у лісі перебрав чет. Гнатевич, а над іншими сотнями: чет. Добрянський, хор. Чичкевич і Тучапський.
Бій продовжався другої днини. І курінь зайняв окопи над Ценівкою, а II курінь попав разом з німецькою і мадярською підмогою в скрутне положення. Він мусів серед втрат відступати. Також І курінь мусів покинути новоздобуті позиції. Аж третьої днини після загального наступу відзискали У. С. С. всі становища, втрачені у перших днях боїв.
У. С. С. перемогли. Вони спричинили, що москалі не змогли проломити фронту під Бережанами. Але і втрати мали У. С. С. великі. З 44 старшин залишилось живими ледве 16. Полягли у боях (крім названих): хор. Я Кузьмович, пхор. Василь Сторожук, пхор. Томенко. Ранені були: чет. Б. Гнатевич, пор. О. Яремович, хор. Е. Ясеницький, хор. Безпалко, хор. Ковалик, пхор. Грабар та Лісковацький.
Бої за Лисоню були найкривавіші в цілій історії Українського Січового Стрілецтва.
Жертвами на Лисоні засвідчило Стрілецтво, що тільки кривавими боями, тільки важким зусиллям добувається добре ім'я, добру славу, славу героїв. 