Світ належить до сильних

Львів, 23 листопада.
Одною з головних причин нашої недолі є те, що замало вчимося. Якби у нас була більше поширена освіта, то куди кращі мали б ми доходи з господарства, бо вміли б ліпше використати нашу землю, краще плекати птицю і худобу, ліпше і доцільніше використати продукти нашого господарства, словом наука допомогла б нам значно піднести доходи нашого села. Знають це найкраще ті, що побували в чужих, культурніших краях і бачили, як живуть вчені господарі на гірших від наших землях.
Як би ми вчилися та не тиснулися на щораз менших земельних наділах, то тоді частина молоді відпливала б до ремесла, друга до торгівлі, інша до загально-освітніх шкіл і добувала б собі деінде хліб. Зискувала б через те теж як нація, бо ми придбали б засібне і різнородне міське населення, яке причинялобися до піднесення і збагачення рідного села. Земля не дробилась би, та сільські господарства кріпшали би, а ведені освіченими господарями, які би самі переробляли та збували без зайвих посередників плоди своєї праці, давали б куди кращий прожиток нашим селянам, як дають тепер.
Тому ми повинні на сто відсотків використати школи. Не повинно бути ні одної дитини, яка б не пішла до народної школи на селі або в найближчому місті, наша молодь повинна по береги заповнити усі фахові школи, які щораз густішою сіткою обіймають край, вона повинна також заповнити і нечисленні середні школи, що їх маємо.
Молодь, яка вже вийшла зі шкільного віку, повинна іти на рільничі зимові курси, щоб доповнити і поширити рільниче знання, повинна іти до ремесла і торгівлі, та записуватися рівночасно на доповняючу науку, яка є обов'язкова для ремісничих і торговельних учнів. Їх вага велика, бо тільки той термінатор стане добрим фахівцем, який доповнить свою варстатову практику наукою у фаховій, доповняючій школі.
Дуже важна теж і самоосвіта, індивідуальна і гурткова. У нас звичайно закінчення школи вважається кінцем науки, а це щойно початок, основа до дальшої освіти. На школі ніяк не можемо перестати, треба далі самому вчитися, читати фахові книжки. Треба їх читати самому і в гуртках. Дуже важні для ремісників гуртки хліборобського дошколу, які так гарно перед війною почали розвиватися, тепер відновлюються і в них повинна згуртуватися уся наша рільнича молодь. Також старші повинні відновити кружки "Сільського Господаря" і в них дошколюватися та обдумувати кращі способи господарювання, переводити проби і досліди в господарстві. Реміснича і торговельна молодь і старші повинні теж гуртуватись в "Зорях" і інших фахових організаціях для дальшого вишколу і освіти та обдумування способів піднесення своїх підприємств і добробуту.
Треба відновлювати читальні "Просвіти", які так заслужилися для піднесення освіти і культури серед нашого народу. Не можна забувати теж про жіночі освітні товариства, бо в руках жінок є виховання дітей і ведення домашнього господарства. Скільки то дітей у нас вмирає внаслідок невідповідного плекання неосвіченими матерями! Як запущено, брудно і негігієнічно виглядають наші хати, як невміло ведені наші огороди і кухні неосвіченими господинями! Тому і жінки не менш, як чоловіки, повинні гуртуватися для спільної науки і ведення новітньої хати, щоб у нас було, як у людей, і щоб ми жили краще, як живуть другі культурні народи.
Тому теж треба відновлювати і доповнювати новими книжками наші бібліотеки по містах і селах, пренумерувати часописи, слухати радіо-авдицій і повчаючих лекцій.
Вкінці не треба забувати про влаштовування курсів для неграмотних, яких у нас, на жаль, ще так багато! Тому треба всім нам взятися до праці, щоб неписьменність вже раз зліквідувати, бо без того не може бути бесіди про культурне піднесення нашої так спосібної, а мало освіченої нації.
Треба пам'ятати, що світ належить до сильних і культурних народів, а темнота — це найбільший наш ворог, якого треба усіми силами і засобами поборювати, — в ім'я кращої будучности нашого народу.
Д. Коренець. 