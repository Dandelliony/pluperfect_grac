◦ ◦ ◦ ◦

Поминальне Богослуження у 25-ліття смерти д-ра Євгена Олесницького. Учора, в неділю, 25 жовтня, в год. 12.30 вполудне, в Архикатедральному храмі св. Юра у Львові, відбулося старанням Проводу і Службовиків Краєвого Господарського Товариства "Сільський Господар" у Львові Поминальне Богослуження у 25-ліття смерти Д-ра Євгена Олесницького, незабутнього голови Краєвого Господарського Товариства "Сільський Господар" у Львові, голови Надзірної Ради Краєвого Союзу Господарських Спілок "Сільський Господар", голови Надзірної Ради Краєвого Молочарського Союзу, голови Надзірної Ради Краєвого Союзу для хову і збуту худоби та провідника багатьох інших установ, парляментарного посла, передового провідника українського селянства і його небуденного опікуна, який помер у Відні 16 жовтня 1917 р. Богослуження відправили: о. кан. Омелян Ґорчинський у сослуженні о. канцлєра Юліяна Ґалянта, о. Белея і о. Гадзевича. Співав хор "Сурма" під дириґентурою О. Плешкевича. Хор відспівав перший раз у Львові панахиду в укладі проф. С. Людкевича, з якої на особливу увагу заслуговує "Co святими" і "Вічная Пам'ять". У Поминальному Богослуженні взяли участь представники всіх українських установ Львова, знайомі Покійного, широкі кола українського громадянства, а також численно заступлена українська молодь.
Конкурс яринних городів. Одним з головних кличів сьогоднішньої господарки є одержати якнайбільшу продукцію городини, яка зогляду на її відживну вартість зайняла перше місце на ринку продажу й у консумента. Згідно з загальними напрямними Уряду Ґен.-Ґуб., майже в кожній окрузі підшукано у шести селах кожної округи по десять господарств, які є під опікою реферату Хатнього Господарства Хліборобської Палати. У плані приготування до конкурсів яринних городів передбачується у кожному господарстві 500 м2 на конкурсовий городчик. Підготовляється докладну управу, навоження й розпланування городчиків. Щоб відповідно підготовити зацікавлених, ще цієї осені будуть зорганізовані відповідні доповняльні курси, курси сільських господинь, а також приділ насіння та штучних погноїв, а по змозі й городничого знаряддя. Незалежно від того, інструкторки хатнього господарства докладають усіх зусиль, щоб господині були засоблені насінням власної продукції.
Авторський вечір Миколи Бажанського. В суботу, 24 жовтня, відбувся в залі Українського Літературно-мистецького Клюбу у Львові авторський вечір Миколи Бажанського. Народився він у 1910-ому році у Снятині. Вже від ґімназійної лавки цікавився суспільним життям; брав участь в освітно-театральних гуртках та в різних організаціях. Як 19-річний молодець покидав в'язницю та відходить на еміґрацію. Довший час був організатором Пласту. Друкувався у різних журналах, як "Вістник", "Обрії", "Самостійна Думка", "Пробоєм" і в інших. Дотепер видав 4 книжки, а саме: "Еміґрант", "Як згинула Басарабова", "Гордійський вузол розтято" (сатири) та "У вирі життя" (новелі й оповідання). Тематично найбільше заступлена в нього Карпатська Україна, де Бажанський перебував до останньої хвилини її державности. Був редактором урядового бюлетену Міністерства Пропаганди. На вечорі, який відкрив коротким словом про автора інж. Володимир Мартинець, д-р Ростислав Єндик схарактеризував літературне обличчя Бажанського, поставивши його в ряди бойових письменників. Артисти Львівського Театру, М. Степова й Б. Паздрій прочитали деякі його твори. Читав свої твори теж сам автор.
До українців міста Львова! Львів, 26 жовтня. Згідно з розпорядком п. Штадтгавптмана у Львові будуть видавані у Львові в найкоротшому часі особисті довідки (Кеннкартен) всім, хто покінчив 16 років життя. Для одержання такої довідки треба буде м. ін. предложити доказ приналежности до якоїсь національности. Доказом української національности є признана виказка, видана Українським Комітетом на Львів—міста. Брак цієї виказки спричинить зацікавленим великі труднощі при видачі особистих довідок (Кеннкартен). Подаючи це до загального відома, закликаємо всіх українців, щоб у власному інтересі вистаралися про виказку української національности. Для одержання такої виказки треба предложити особисто:
1. Метрику, або посвідку народження; 2. Опінію приналежного Мужа Довір'я У. К. (кожна установа має такого), Делегатури У. К. або посвідчення приналежного Парохіяльного Уряду, що петент українець і арійського походження; 3. Дві фотознимки леґітимаційного формату (не можуть бути знимки призначені до урядових Кеннкарт); 4. Квоту три зол. на адміністраційні оплати. Якщо не можна предложити документів, як під 2, треба дати поруку 2-ох членів Комітету, добре відомих громадян. Виказки українського походження видає для мешканців міста Львова Український Комітет на Львів—місто, Ринок 10/ІІ., щоденно від год. 8-ої до год. 15-ої. У справі видачі виказок українського походження для мешканців підльвівських сіл, прилучених до Львова, будуть окремі оповістки. Український комітет. 