"Січ", УСС і СУНС

З нашого життя
Дня 9 ц. м. відбулася у Львові, в домівці Підвалля З, ІІІ. пов. нарада, присвячена цілості українського виховно-спортового життя, а зокрема організації "Січ".
В нараді головував проф. Я. Біленький.
Звідомлення з досьогочасної підготовчої організаційної діяльности "Січі", а також Українського Спортового Союзу подав Мих. Палідович. Його звідомлення виказало велику підготовчу роботу в цілому краю.
Далі п. Поліщук говорив про виховні напрямні праці організації "Січ" та про побудову цієї організації, а також Союзу Українського Нац. Студентства (який мав стояти з "Січею" в тісному організаційному зв'язку). Головною ідеєю "Січі" є виховати національно-свідомого, тілесно справного, життєво-зарадного і завжди готового і здатного служити народові українського громадянина.
Установою, що керує всією працею і дає їй напрямні, є Виховна Рада з такими комісіями: 1. національно-суспільного виховання, 2. фізичного виховання, 3. практичної вмілости й фахової підготовки, 4. служби праці і суспільних акцій. У Львові існує центрам "Січі", їй підлягають "Січі" районні і місцеві. Молодь обох полів поділена на 3 улади: новиків (7—14 років), юнаків (14—18 років) і старших (18 років до зрілого віку). Молодь обхоплюють рої, які єднаються в куріні. Виховна Рада є теж зверхнім виховним органом для С. У. Н. С. і Українського Студентського Спортового Союзу. Вони мають ті самі ділянки праці, окрім національно-суспільної, яку ведуть під проводом або в порозумінні з "Січчю".
Докладніше про працю У. С. С. говорив в окремому докладі Вол. Левицький.
Дискусія, що йшла в чисто діловому напрямку, порушувала справу поділу січовиків на улади, справу спеціяльної підготовки для жінок, як майбутніх матерей і господинь (ця справа має бути спеціяльно узгляднена і віддана, очевидно, в жіночі руки).
Збори впорали голову Виховної Ради, проф. Л. Турчина та 24 членів Ради. До часу уконституування Вих. Ради покликав проф. Турчин на заст. голови інсп. Гафтковича, а на секретаря П. Поліщука.
Накінець покликано ще статутову комісію, яку очолює інж. Я. Благітка. Комісія має виробити на місце тимчасового більший статут, а також правильник.
Треба щирим серцем привітати нову організацію, що так добре почала свою працю та побажати їй великих успіхів в ділі виховання українського повновартного молодого покоління. 