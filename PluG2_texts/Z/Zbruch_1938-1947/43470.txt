Про "Українбанк" у Холмі

Рік тому маленький гурток діячів почав шукати на руїнах польського панування на Холмщині легко й тяжко ранені українські душі. Недовіря стрічали одиниці, що вже в перших днях станули до жертвенної праці над піднесенням Холмщини. Скільки було праці! Все треба було зробити власним трудом, без нічиєї помочі, серед маси різних перешкод. І рік праці за нами. Помічаємо радикальні зміни. Королівська столиця — Холм, від самого початку центр усього життя Холмщини, сьогодні цілком інший, ніж перед роком. Гордість Холма Княжий Собор "свідок слави дідівщини" — український. Місто має український вигляд. Багато українських крамниць, численні українські приватні та державні школи; терен покритий сіткою народніх шкіл, волості в більшості обсаджені українськими силами. Український Повітовий Союз Кооператив розкинув у терені сітку українських кооператив. Але на цьому не кінець. Перед нами лежать облогом різного роду культурні й господарські ділянки нашого життя.
Найпекучішим сьогодні питанням часу є: перебрати міські варстати праці в українські руки. Посилити наш стан посідання в місті — це клич, яким заохочуємо нашу молодь вступати до фахових шкіл, щоб потім вона могла здобути становище в місті. Але розвиток нашого господарського життя в місті потребує капіталів, і то капіталів українських. Не можемо користати ані з польських, ані з жидівських, бо тим самим будемо їх підсилювати. Мусимо створити капітал український, який стояв би на службі української торгівлі й промислу. Помогти в творенні українського капіталу можуть нам лише як слід розбудовані Українські Банки. Власне на цю проблєму звернули тепер увагу в Холмі.
Ще в кінці 1927 року в Холмі заходами деяких свідомих громадян на чолі з суддею Рочняком і П. Васильчуком повстав Українбанк. Українбанком опікувався Ревізійний Союз Українських Кооператив у Львові, та Центробанк і Земельний Гіпотечний Банк у Львові давали Банкові позички. До кінця 1931 року Українбанк у Холмі розвивався дуже добре, маючи коло 250 членів з уділовим капіталом 11.072 зол. Однак підчас загальної господарської крізи в Польщі положення Банку погіршилось. Все ж, Банк перетривав усі лиха та проістнував досі. Тепер Українбанк у Холмі нараховує 154 членів і має оборотового капіталу 42.200,99 зол.
Українбанк у такому стані не може подолати всім фінансовим потребам українського життя в краю. Потребує конче помочі. Тому Український Допомоговий Комітет у Холмі в порозумінні з Дирекцією Українбанку скликав на день 27. жовтня ц. р. кооперативну нараду в справі Банку. На жаль погода й слабе зацікавлення тією важною справою стягнули досить мало людей на те засідання. Наради відкрив голова УДК м-р Мостович. На нараді відчитано два реферати: "Господарське життя Холмщини та роля кредитової кооперації" (інж. Антін Романенко) і "Потреба орґанізації та відповідного вивінування інших родів кооперації" (Сергій Наїдко). В обох рефератах була підкреслена потреба Кредитової Кооперації, як купецтва і селянства.
Після рефератів розгорнулася дискусія, в якій живу участь брали приявні селяни. Селяни стверджували факт, що під сучасну пору село боїться позичати гроші на нові інвестиції з огляду на брак стабілізації господарського життя. З другої ж сторони признавали слушність, що в першу чергу місто потребує капіталу. Коли село допоможе містові, то потім місто, коли стане чисто українським, зможе поліпшити господарське життя села. Представник купецтва Б. Старух зазначив, що Банк для купця є конечністю. Без Банку купецтво істнувати не може. Коли нема свого капіталу, користається з чужого, що скріплює нашим коштом чужих. Однак висловив бажання перевести деякі статутові зміни для більшої елястичности, що потрібна для трансакцій з купецтвом. Відтак насвітлено потребу капіталів для наших шкіл. У висліді нарад прийняли резолюції, з яких перша складала подяку всім тим холмщанам, які ввесь час польського панування боролися за істнування і працю своїх українських установ, — друга закликала масово вступати в члени Українбанку в Холмі та перевести ощадностеву акцію серед українського селянства засновуванням по селах Райфайзенок, що мають бути членами Українбанку. Наради покінчились відспіванням Національного Гимну.
На жаль покищо лише одиниці справді розуміють вагу Банку. Тимчасом зацікавлення нашим господарським життям і його потребами мусить стати загальне, бо тільки загальне змагання якнайширших мас дає запоруку успіху. Тому треба, щоб якнайширші маси нашого громадянства стали членами Холмського Українбанку. Нашими невеликими вкладами, бо лише по 25 зол. (уділ) і 5 зол. вписове, зможемо створити резервуар українського капіталу на Холмщину.
В. Василенко. 