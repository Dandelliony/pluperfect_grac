Безпартійний партикуляризм

Не люблю політичних тем. Можуть мати погані наслідки. В найліпшому разі докінчитись може здоровенним ґудзом на лобі. А я чоловік скромний, не претендую на героя.
Врешті маю наречену. Тоді зараз допити:
— Коли, де, що, як, хто, чому?
Могла б не повірити.
Так, як дехто з вас з недовірям похитає головою і скаже:
— Пощо писати про такі речі тоді, як партій давно вже у нас нема, бо, на щастя, згинули від наглої смерти?!
Не зовсім так, залишився ще по них нащадок: партикуляризм.
Тому й я постановив заризикувати.
Все одно — раз козі смерть.
І то з грубо матеріялістичних спонук. Пішло про академії.
Нічого проти них не маю. Дуже шаную память героїв і дбаю про те, щоб не пропустити ніодної академії.
Але, ради — Бога.
Давніше бувало їх кілька на місяць.
Тепер — по кілька на тиждень.
Ось хоча б кілька днів тому.
Приходять до мене мій приятель:
— Ідеш на академію?
— Обовязково!
— А на котру?...
Признаюсь, що я збаранів.
— Як то, на котру? Адже ж в цьому тижні...
— Ні, не говори дурниць. Немає у цьому тижні ніяких роковин, бо вже одні були.
— Роковини можуть бути одні, а академій дві, тому й питаю, на котру йдеш і до котрих ідеш: до тих, чи до тамтих?
Тепер я вже зцапів.
Бо рад би й до тих і до тамтих.
Швиденько перелічив гроші в мошонці. Ні, таки не вистане на дві.
А приятель настає:
— Кажи й кажи, треба ж себе кудись зачислити!...
Я попав у духову розгубленність. Під серцем замлоїло, в горлі залоскотало й вкінці закрутились в оці сльози.
Затривожений приятель почав мене втихомирювати, та я бігав по кімнаті, курив спорти, попивав воду, дер волосся, бо шукав виходу з положення без виходу.
Врешті гепнув себе пястуком в чоло й аж крикнув на радощах:
— Є!
— Що є? — питає приятель, вирячивши очі.
— Є вихід! Зробимо самі академію...
— Як то? Таки вдвійку?
— Так! — і... прибрав уже тріюмфальну міну.
І що думаєте? Зробили! Не пішли ані туди, ані сюди. На злість партикуляризмові!
Щипавка. 