Книжка і ґазета

Краків, 30. вересня 1940
Ніодна ділянка творчости людського духа не є таким знаменним мірилом та покажчиком культури народу, як стан його книжкового руху, як висота накладів книжки, як назверхній вигляд книжки та підхід громадянства до друкованого слова. Себто не тільки вже до самої книжки, але і до часопису. Коли хтонебудь у світі хоче довідатися про будьякий чужий край і нарід, завсіди свої студії починає від двох найпримітивніших кроків: заглядає до тієї (поруч із біблією) найпопулярнішої книжки у світі, якою є енцикльопедія, та запитує "які часописи має той нарід та яку газету найкраще передплатити?" Свята національної культури є звязані з ювилеями книжки та ґазети. Вистави книжки і періодичних видінь є обовязковою та невідкличною частиною кожної такої великої вистави, що має назверх представляти націю. Нарід, який сторонить від книжки та не розуміє вартости рідної преси, є колективом людей, які ще разом не мають права називатися новітньою нацією.
Все це звичайні, всім відомі та безспірні правди, які немов самі собою розуміються. Пригадувати їх можна хіба тільки в урочистій хвилині: такою нагодою є саме жовтень — традиційний "місяць друкованого слова". У цьому місяці слід згадати про деякі загальні правди, які торкаються ролі книжки і преси та належного підходу до них. Бо — ніде правди діти — завсіди ще трапляються одиниці, яким така пригадка потрібна. Всьому ж загалові потрібно, щоб втягнути його до активної акції у користь книжки і преси: до культу книжки і преси.
Український нарід не має чого стидатися. Відколи Іван Федорович друкував у 60. і 70 рр. XV. століття свої Євангелія, Біблії та Псалтирі, відтоді українське друковане слово зробило могутній здвиг. І книжка і газета перестали бути і для українців предметом люксусу: це вже давно предмет пер шої потреби та масового збуту. Є у нас бібліоґрафи і бібліофіли, є історики української преси, мистецьке оформлення книжки мало вже перед війною зрозуміння в усіх українських видавців, українські ґрафіки брали нагороди на міжнародніх виставах, кіоски української преси пишалися на різних міжнародніх імпрезах. На статистичній табелі української преси у IV. Українському Статистичному Річнику бачимо, що у 1816 р. були два українські часописи. Аж по рік 1848 те число хиталося між 1—2, з 22-літнім переривом, в якому була повна пустка. В дні вибуху світової війни було їх уже 132. Після заборони всякого українського друкованого слова у Росії з днем вибуху війни у 1914 році, те число впало до 59, але у 1917 році зросло до 178, у 1919 р. дійшло вже до 256, в році заломання українських змагань 1920-ім знизилось знову до 145, зате в 1936 р. нарахувало 751: сімсот пятьдесять один періодичних видань українською мовою, розсіяних по всьому світі. Коли зважимо, що наприклад у самій Польщі, при найбільш несприятливих політичних умовинах, постійних шиканах, заборонах і засудах редакторів та видавців, українська преса осягнула у 1936. році число 143 із трьома національними та політично незалежними щоденниками у Львові, та взагалі з часописами у 20-ти галицьких містах, то обєктивно треба ствердити, що в ніякій іншій ділянці так яскраво не проявилась українська тугість та вперта боротьба за своє власне національно-політичне, культурне й господарське обличчя, як саме у ділянці української преси. Мали вже українці свої політичні та загально-інформаційні часописи, наукові, господарські, технічні, професійні, літературні й мистецькі, загальноосвітні, реліґійні, спортові, жіночі і для дітей, гумористично-сатиричні, врешті присвячені самій книжці та культові друкованого слова.
Загули знову гармати, та нова хуртовина потрясла світом. Але українське друковане слово не завмерло. І як щороку, так і в цьому воєнному 1940 році український часопис пригадує своїм Читачам, що місяць жовтень є імянинами українського друкованого слова! Правда, воєнний час установляє свої закони і для нього. Вже старинні римляни доглупались, що серед брязкоту зброї мовчать Музи, чи пак — відзиваються дуже скромно. Нема обставин для процвітання гарного письменства ані для засипування книжкового ринку виданнями, які вимагають від читача — багато часу і великого спокою духа. Зате зростає підчас війни голод на інформації! І тому особливо, коли йде про поширювання ґазет, то вдячне й легке завдання має пропаґанда друкованого слова! Не треба переконувати людей, що ґазета потрібна кожній культурній людині, не треба писати теоретичних статтей на тему ролі і завдань періодичної преси, не треба пригадувати, що ґазета є найвірнішим товаришем людини все її життя та проводить її у щасті й нещасті: коли народиться дитина, то (такий звичай у різних народів) ґазетою знайомі бажають щасливим батькам усього добра, коли син чи донька кінчає середню школу, чи дістає дипльом у високій школі, то про це можна вичитати у ґазетній новинці, з нагоди свого вінчання новоженці складають жертву на народні цілі, про смерть повідомляє ґазета у рубриці посмертних згадок. Без усіх цих пригадок люди тужать тепер за ґазетою, як за джерелом новин з воєнного фронту, з широкого світа, та як за джерелом інформацій про розсіяних по світі земляків.
Без книжки і ґазети культурна людина жити не може чи то в мирі чи підчас війни. Бо книжка і ґазета є нерозривною частиною культури, без книжки і ґазети не істнує поняття культури і без книжки та ґазети не може обійтись ніхто, хто зараховує себе до спільноти з культурним світом. У нинішньому числі нашого скромного часопису складаємо поклін українському друкованому слову, стоючи на його службі та пропаґуючи його культ серед тієї частини українського народу, що знайшлась по цьому боці. Українська книжка й українська ґазета хай завсіди буде найціннішим добром усіх на світі сущих українців! 