За позитивні риси нашого національного характеру

Львів, 21 квітня.
Кожна нація має своє питоме обличчя, що його національним характером. На цей характер нації складається ціла низка елементів позитивного і негативного змісту. Є нації, в яких перевагу мають позитивні прикмети, в інших переважають негативні риси. Для нас цікаві додатні риси, позитивні прикмети, тобто такі риси характеру нації, що сприяють її розвитку.
Підоймою, що підносить націю до могутньости, є праця. Щоб праця давала максимальні результати, мусить бути планово зорганізована. Зріла нація не знає дикої господарки, неекономічного витрачування людської енергії. Високозорганізована планова праця є одним з найважливіших конструктивних елементів зрілої нації. Інтензивна планова праця підносить добробут нації та унезалежнює її від економічного та від чужих впливів.
Другим головним позитивним елементом в характері зрілої нації — є здисциплінованість, тобто підпорядкування себе авторитетові, що має закреслену мету та змагає до того, щоб нація виконала біжучі завдання, а теж і ті завдання, що на неї накладають заповіти її предків. Нації, що в їх характері є перевага позитивних рис, підпорядковуються своєму авторитетові навіть тоді, якщо вони в деяких детайлях не годяться з деякими його потягненнями. Незалежно від того, чи це буде авторитет з вибору, чи такий, що своєю працею виказався для даної нації гідним верховодити, зріла нація підчиняється своєму авторитетові, знаючи, що в цьому її сила.
Дальшою позитивною рисою характеру зрілої нації є підпорядкування особистих справ загальній справі. Годі собі уявити тривале існування нації, якої кожний член задовольняв би тільки свої особисті інтереси та амбіції. Члени зрілої нації почуваються до обов'язку нести всі тягарі, що зв'язані з розвоєм нації, зокрема у випадку її оборони. У зрілої нації є так звана публична опінія, що своєю поставою впливає на відсталих членів нації та підтягає їх до праці чи до жертв.
Дальшим позитивним елементом зрілої нації є гарт тіла і духа. Зріла нація не керується хоробливим сентименталізмом. Усе, що йде по лінії розвою нації та веде до її кращого і могутнішого майбутнього, є добре, що навпаки — зле. Зріла нація знає тільки дві можливості: або її член працює для її користі, або є шкідником. Зріла нація готова кожного моменту на жертви та не розжалоблюється над жертвами, що їх змушена віддати для справи. Жертвам віддається тільки глибоку пошану. В усіх зрілих націй зродився особливий культ героїв. Батьки переживають легко втрату дорогих їм осіб, бо герої живуть дальше в серцях цілої нації. Зріла нація переживає усі жертви гідно і з гордістю, без жадного хоробливого сентименталізму.
Зріла нація вистерігається непотрібної балакучости і безосновної критики кроків своїх провідників. Нераз пересічна людина, що глядить на справи з своєї вузької перспективи, не може зразу зрозуміти таких чи інших рішень своїх провідників. Щойно пізніше довідується про їх доцільність. Зріла нація це розуміє і якщо підходить до деяких справ критично, то тільки в тій цілі, щоб допомогти справі зверненням уваги на ту чи іншу обставину. Оплюгавлювання себе самих чи авторитету не діє ніякою мірою конструктивно. Оплюгавлювання авторитету та себе самих підриває взаємно довір'я та став початком занепаду нації.
Нація — це не тільки минуле і майбутнє, але це передусім — усі ми тепер. Теж стараймося виплекати якнайбільш додатніх рис нашого національного характеру.
С. Го-к. 