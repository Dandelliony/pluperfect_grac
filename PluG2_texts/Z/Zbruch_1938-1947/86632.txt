◦ ◦ ◦ ◦

Від суботи, дня 29 січня, до неділі, дня 6 лютого, затемнюємо вікна: початок: 17.10 год. кінець: 6.50 год.   Йордан у Львові. На цьогорічне водосвяття на Ринку у Львові прибуло багато українського народу і взагалі вірних. Прибуло багато процесій з хоругвами з львівських церков. Після врочистої Архієрейської Служби Божої у храмі Преображення Господнього, відбулося традиційне водосвяття на Ринку. У святочному поході — крім згаданих процесій з львівських церков — ішли богослови, дальше хор "Сурма" під управою дир. Плешкевича, дальше з Високопреосвященим д-ром Йосифом Сліпим численне духовенство. Від Українського Центрального Комітету бачили ми заступника Провідника д-ра Костя Паньківського і д-ра Голінатого, від Львівської Міської Управи д-ра Степана Біляка та багато представників усіх наших установ. Взяв також участь у поході і в водосвяттю більший відділ Української Поліції. На Ринку зібралися тисячі українського громадянства, які вислухали врочистої відправи. водосвяття довершено коло святочно-прибраної криниці напроти вул. Ґродзіцьких і Домініканської. Після водосвяття похід пройшов довколо ринкової площі, а архієпископ покропив вірних свяченою водою.   Допомога уряду. Правління Генеральної Губернії допомагає родинам, члени яких працюють у Німеччині. Як відомо, родини в Генеральній Губернії, члени яких зайняті на роботах у Німеччині, одержують від Правління Генеральної Губернії грошові допомоги. В минулому році виплачено допомог на суму 14,4 міл. зл. На 1944 р. премійовано на допомоги суму 30 міл. зл.   Набувні картки втрачають важність на текстильні товари з днем 31. І. 1944 р. Згідно з повідомленням Відділу Господарки, посідачі набувних карток (Бецуґшайн) на закуп текстильних товарів, можуть реалізувати їх лиш до дня 31 січня 1944 р. Після цього реченця набувні картки тратять важність. Це не відноситься до пунктів на текстильні товари, які й далі можна реалізувати.   Доварювач страв. У часах, коли паливо являється під кожним оглядом важною проблємою, слід би зі старих порадників пригадати собі про предмет, який у сьогоднішніх часах має велике застосування у домашньому господарстві. Цим предметом є так званий доварювач, в якому без ужиття ґазу, елєктричного струму, вугілля, чи дерева можна доварювати страви. Доварювач, це звичайна скринька (валізка, або кошик), якої стінки обклеємо папером на один центиметр груби. По обклеєнню боків робимо дно, воно може бути з дерев'яних стружків, пір’я, пуху, волосіння, або морської трави з матераца. Опісля ставляємо горнець відповідної величини з накривою. З черги робимо ізоляцію довкруги горшка з дрібних кульочок паперу, або вати, або обкладаємо його вовняною матерією (напр. з ліжника). Цілість треба скріпити полотном, або ґазетою, щоб коли виймемо горнець, наша праця не знищилася. Віко скриньки, найкраще на завісах, треба теж ізолювати верствою вати — може бути деревна вата — так, щоб ця верства, відповідно груба, добре прилягала до покришки. Варимо наприклад фасолю. Коли страва закипить на кухні, здіймаємо кипучий горнець, ставляємо його до доварювача прикриваємо вічком і після 5 годин фасоля готова. Таксамо можна варити капусту, або іншу страву, яка довго вариться. Варто спробувати зробити собі такий апарат, бо кошт невеликий, а користі багато.   Привчати корови до праці. Недостача коней приневолює наших господарів працювати коровами, щоб виконати на час полеві роботи. Такий запряг корів до праці вводиться у всіх західно-европейських краях, тільки наші господарі встидалися коровами робити і ними їздити. Недостача тяглової сили привчить наших господарів уживати корів до запрягу, що тільки вийде на добро. Ще небагато часу осталося до весняних робіт. Використайте цей час для виготовлення упряжі і для привчення корів до праці. Коровами можна робити по 4—6 годин денно, з довшою перервою в полудневих годинах. Будемо ними волочити, тягнути віз та інші лекші роботи. Волами оремо, бо вони міцніші за коров. Пригадуємо, що власники корів в запрягу мають їх зголосити в повітового аґронома до запису. Дістануть окрему посвідку, що така корова звільнена від здачі на континґент.   Рідна земля 