До наступних іспитів у школі.

  Ті зміни, які відбулися в структурі радянської школи в період Великої Вітчизняної війни, поставили перед школами, учнями, учителями, органами народної освіти великі завдання. Рішення РНК СРСР від 21 червня 1944 року "Про заходи до поліпшення якості навчання в школі", є найважливішою ланкою в реформі середньої школи, реформі, скерованій на підвищення якості навчання і виховання. Цим рішенням встановлено для учнів, які закінчують початкову і семирічну школи, обов'язкове складання випускних екзаменів, а для осіб, які закінчують середню школу, — складання екзаменів на атестат зрілості.   Учні, які покажуть при складанні екзаменів відмінні успіхи і матимуть відмінну поведінку, будуть нагороджені золотими і срібними медалями.   Це дуже важлива й відповідальна справа в роботі кожного вчителя, це дуже важлива подія в особистому житті кожного учня. Це іспит не тільки учневі, але й учителеві.   Випускні екзамени мають своєю метою визначити повноту й міцність знання, необхідних для одержання вищої освіти. В інструкції про порядок проведення екзаменів на атестат зрілості прямо сказано: "До екзаменів на атестат зрілості допускаються учні, що пройшли курс середньої школи й мають річні оцінки в X класі з кожного предмету не нижчі 3, а з поведінки — 5.   Учні, що закінчують середню школу, складають іспит на атестат зрілості з таких предметів: української мови і літератури, російської мови і математики, (алгебри, геометрії, тригонометрії), фізики, хімії, історії (історія СРСР, нова історія), іноземної мови. Учні шкіл з польською мовою навчання, крім того, складають екзамени з польської мови та літератури. З української мови, російської мови та математики (алгебри, геометрії та тригонометрії) іспити провадяться письмові й усні, а з інших предметів — тільки усні.   Екзамени на атестат зрілості провадить екзаменаційна комісія, до складу якої входить директор школи (голова комісії), викладач даного предмету, 2 асистенти, представник обласного (міського) відділу народної освіти.   Усні екзамени на атестат зрілості проводяться по білетах, складених Народним Комісаріатом Освіти УРСР і розісланих обласним (міським) відділом народної освіти.   До випускних екзаменів в IV—VII—X класах не допускаються учні, що мають більше двох незадовільних річних оцінок з предметів навчального плану. Такі учні залишаються на повторний курс.   В обсяг знань, умінь та навичок, що їх перевіряється на випускних екзаменах з кожного предмету в IV і VII класах входить не тільки матеріал, передбачений навчальними програмами цього класу, а й усе найістотніше з курсу попередніх років навчання.   Зараз усім учителям, готуючись до екзаменів, потрібно звернути особливу увагу на усунення тих недоліків, які були в роботі школи на протязі учбового року. Всі сили спрямувати на виконання навчальних програм. Ліквідувати прогалини в знаннях учнів з пройденого матеріалу, добиватись свідомого засвоєння учнями всього учбового матеріалу, уміння пов'язувати його з життям. Покращити виховну роботу. Систематично повторювати пройдене.   В залежності від того, як складуть учні випускні екзамени та перевідні іспити, буде оцінюватись робота вчителя по здійсненню поставлених перед школою партією та урядом завдань.   Вільне життя   