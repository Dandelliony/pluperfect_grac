23-і роковини Листопадового Чину на Святоюрській Горі

Львів, 4 листопада.
В неділю 2 листопада відбулося в Свято-Юрському Храмі врочисте Богослуження зприводу 23-х роковин Листопадового Чину. Церкву, прикрашену національними красками, виповнило вщерть українське громадянство. Передні місця зайняли: Українська Національна Рада під проводом п. Президента д-ра Костя Левицького, Краєвий Комітет під проводом д-ра Костя Паньківського, представники Управи міста під проводом Посадника д-ра Степана Біляка, колишні старшини УГА, представники преси та різних суспільних установ. Богослуження відправив о. Мітрат Йосиф Сліпий в асисті вищого духовенства та діяконів. Після Богослуження відбулася панахида за померших членів Уряду ЗУНР та Героїв, що впали в боротьбі за волю Рідного Краю.
Опісля члени Української Національної Ради та Краєвого Комітету пішли в палату Митрополита гр. Шептицького, де Президент Національної Ради, д-р Кость Левицький, привітав у довшій мові Владику з 23-и роковинами Листопадового Чину, на що відповів Владика, вказуючи на правильний шлях до здійснення святих національних ідей.
В святі взяли участь тисячі українського громадянства, що після двадцятьдвомісячної большевицької неволі могли врешті вільно виявити свої глибокі почування, які навівають спомини Великого Листопадового Чину.
(к.). 