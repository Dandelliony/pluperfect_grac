Весняна гістерія

Краків, 27. березня 1941.
Весна має щось у собі із тих бурхливих душевних перемін, що людина почуває дивний неспокій. Якась нерозгадана "хандра", тривога зганяє сон з очей. Це ті весняні бурі, що розколихують ще безлисті дерева, розколихують і душу людини і, як змінливе буває весняне веремя, так і змінливі бувають у людей настрої. Ось — блисне сонце. Радісно. Всі усміхнені, самопевні, всі оптимісти. Та нараз синяву неба закриють хмари — сипне ледяними крупами, повіє студінню і робиться якось так важко й невідрадно на серці. Всі нарікають, кожний бачить усе на чорно, стає песимістом.
А найбільше тієї "весняної" невирівняности серед наших. Найбільше тих поганих гуморів, або й задобрих настроїв.
Ми загалом завразливі. Перечулені. Витончуємо зайво свої нерви ніби павутиння не знаючи навіть, у чому річ.
А річ у тому, що людина — це також частинка космосу — вона звязана іноді так з природою, що разом із нею відбуває всі ці переміни.
Коли б ми здавали собі з цього справу, притому слідкували за природою, ми нераз не робили б дурниць, збулися б не одного лиха. Бо є дні, що зайво хвилюватись нам тим, що таке далеке від правди, або дійсности. Є дні, що біле здається нам чорним, а все, що ми бачимо, бачимо його інакше.
І тоді нераз краще було б замовчати, ніж заводити балачку. Краще було б не дискутувати, не спорити, а дивитись на небо... Не екзальтуватись, не попадати в гістерію.
Такі думки саме тепер під весну насувають нам часті зустрічі з людьми — їхні балачки, їх міркування часами заголосні та ще в прилюдних місцях, що може не обійтись і без наслідків.
Вже писалося нераз у нас про цю нашу балакучість. Нераз доводилось чути такі заголосні балачки по залізницях, каварнях, ресторанах. А це галасування поруч інших можливих прикрих наслідків не приносить нам і чести. Бо відомо, що вже добра поведінка вимагає того, щоб іншим, у прилюдних місцях, не заколочувати спокою, що це звертає загальну увагу і не свідчить надто добре про культуру.
А воно буває серед цих наших майже так усе, але з весною приходить ще й весняна гістерія. Темпераменти розбурхуються, уява зростає. Починаються "принціпіяльні" дискусії, критика, суперечки на тему всяких кривд та нарікання на всіх і на вся.
Та буває і навпаки. Тоді линемо у країну мрій, хапаючись будь-якої сплітки, чи поголоски. Тоді забуваємо й про дійсність, на все махаємо рукою, щоб по кількох днях знову попасти у зневіру, коли те, чого ми так хотіли, або на що надіялись, не здійснюється.
А нам треба спокою, вирівняности, зберігання нервів — треба цього німецького "мовчати, перетривати і далі інтенсивно працювати". 