◦ ◦ ◦ ◦ ◦ ◦ ◦

Кіножурнал про Гуцульщину. Львівський кореспондентський пункт Київської студії кінохроніки приступив до підготовки зйомок хронікального фільму з гуцульського життя. Зйомки під керівництвом режисера Посельського і оператора Богдана почнуться в перших числах липня в селі Жаб'є, Станіславської області. Цей короткометражний кінофільм познайомить трудящих Радянського Союзу з оригінальним побутом гордих синів високих Карпат, з їх багатою мистецькою творчістю, роботою над барвними килимами тощо. Велике місце в картині займуть народні гуцульські танці.
Вітають українську письменницю Кобилянську. Організаційний комітет письменників м. Львова надіслав в Черновиці телеграму до старішої, видатної української письменниці Ольги Кобилянської. Колектив письменників вітає її з нагоди великої історичної хвилини — звільнення героічною Червоною Армією зеленої Буковини і Бесарабії спід гніту румунських бояр і бажає їй ще довгі роки працювати для блага трудящих, воз'єднаних українських земель і могутнього Радянського Союзу.
Курси лаборантів. При Львівському обласному земельному відділі розпочали роботу міжобласні курси по підготовці лаборантів і завідуючих міжрайонних лабораторій. На курсах з шести областей навчається 44 чоловіки. Першого липня розпочне навчання друга група в 56 чоловік. Курси розраховані на місяць. Лекції читають кращі професори і доценти Львівського університету ім. Ів. Франка. На утримання курсів Наркомзем УРСР відпустив 38 тисяч крб.
Будівництво водоймища в селі Залісся. Селяни села Залісся Золочівського району будують водоймище. Це буде ставок, довжиною 100 метрів і шириною на 80 метрів. На місце майбутнього водного басейну щодня після роботи в полі виходять понад 100 селян з лопатами і копають землю. Вже насипаний великий вал довжиною 80 метрів. На будівництві щодня працює 40 пар коней. Активну участь у будівництві нового ставка приймає селянська молодь на чолі з комсомольцями. 