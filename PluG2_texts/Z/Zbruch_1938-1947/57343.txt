З нових видань

Нестор В. Ріпецький. "Поворот" — четверта книжка поезій. Рік видання 1941. Сокаль. Ст. 85.
Вірші, вміщені в збірку, поділено на три циклі: "Сувора молодість", "Картки з блокноту" та "Мовчазна весна". На вісімдесяти п'яти сторінках вміщено вірші різної художньої вартості, в яких автор оспівує природу, кохання, мандрівки та висказує свою любов до своєї батьківщини. В рядки деяких віршів автор вплітає давно відомі філософські сентенції та патріотичні гасла, забуваючи, що філософічну сентенцію у вірші цілком хибно висказувати як на мітингу або в розмові. Її треба поетично розвинути, щоб сентенція, хоч не висказана, вийшла сама собою. Деякі патріотичні вірші ("Пісня про перемогу", "Емігрантський марш", "Прийде" й інші), не зважаючи на їх пафос, паперові, нецікаві і не хвилюють. Пишучи такі вірші, автор повинен бути більш винахідливий, щоб не попасти в трафарет.
Три четвертини інших поезій, вміщених в збірці, позначаються сильним впливом Антонича ("Ін прінціпіо ерат вербум", "Слова на весну соками повніють"), до деякої міри Рильського і Маланюка. Ріпецький у захопленні творення вживає метафор, епітетів, думок, які розкривають його улюблених поетів.
Рими багатьох віршів здебільшого цікаві, добрі асонанси, хоч у деяких випадках вони звучать глухо. Є кільканадцять влучних і нових епітетів та метафор ("А вітру пустотливий гребінь прочеше гриви збіжжя молодого", "Слів молоденьких химерні хрущики...").
Обличчя Ріпецького як поета можна доглянути в віршах: "Картина", "Дроти за селом", "Пролог", "Осіннє", "Вечірннй прохід" Видко, що автор дещо попрацював і що всетаки хоче знайти свій власний шлях, без якого не бути доброму поетові. Однак, коли зважити, що це четверта книжка поезій, то прийдеться сказати: "Друже Ріпецький, маєте талант, але з поезією обережніше".
Богдан Нижанківський. 