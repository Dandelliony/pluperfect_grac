◦ ◦ ◦ ◦

По Львову і області   У музичній школі для дорослих. Після звільнення Львова від німецько-фашистських загарбників, на вулиці Коперника було засновано державну вечірню музичну школу для дорослих. Ця школа дає можливість здобути середню музичну освіту тим, хто змалку не міг вчитися або ж припинив навчання в зв’язку з війною. Програма в школі розрахована на чотири роки в обсязі музичного училища. Навчання — безплатне. Такого музичного учбового закладу для дорослих у Львові ніколи не було. Бажаючих вчитися у вечірній школі дуже багато. В цьому році на вокальному, оркестровому, фортепіанному та інших відділах навчається понад 300 слухачів, серед яких є студенти різних вузів міста, демобілізовані з Червоної Армії, робітники, службовці. Так, наприклад, тов. Чайкіна вдень працює на фабриці, а увечері приходить вчитися грати на фортепіано. Вечірня школа (директор М.С. Гладилович), укомплектована досвідченими викладачами. Через 3 роки навчання школа підготує чимало фахівців, що зможуть потім здобути вищу музичну освіту в консерваторії. Багато обдарованих своїх учнів школа вже передала до консерваторії.   Дитячі книжки. Цех друку Ізокомбінату випускає кілька барвисто оформлених дитячих книжок. Художник А. Монастирський закінчив роботу над книжкою для дітей молодшого віку «Історію з лисицею» з віршованим текстом українського дитячого письменника А. Лотоцького. В. Монастирський оформив також другу книжку «Сільський двір». Обидві книги виходять тиражем в 50 тисяч примірників. Заслужений діяч мистецтв О. Кульчицька закінчила оформлення табель календаря на українські національні теми. Ці книги здані до друку і найближчим часом вийдуть в світ.   Продукція львівських друкарень. Днями у Львові вийшло з друку ряд книжок для дітей, що їх випустили Українське Державне Видавництво і видавництво «Радянський письменник». Надруковані і поступили в масову продажу: цікава книжечка з життя київських дітей за часів німецької окупації відомого українського письменника Юрія Яновського «Київська соната», а також книжечка української поетеси Наталії Забіли «Марина Дмитрівна» для дітей молодшого шкільного віку. Кожна з цих книжечок випущена тиражем в 20 тисяч примірників. Вони надруковані на гарному папері і добре художньо оформлені.   Продукція ізокомбінату до виборів у Верховну Раду СРСР. Художники та графіки Львівського ізокомбінату розгорнули діяльну підготовку до виборів у Верховну Раду СРСР. Днями комбінат випускає великим тиражем спеціальні поштові листівки, присвячені виборам. Художник Бірюков закінчив ескіз типового оформлення виборчих дільниць. Крім цього, друкарський цех виготовляє зараз художньо оформлені схеми «Державний устрій СРСР». Цими схемами, що є цінним наочним приладдям для гуртків по вивченню Сталінської Конституції, і будуть оформлені парткабінети, агітпункти, червоні кутки та виборчі дільниці.   Збільшується виробництво товарів ширвжитку. Промартілі ім. «1-го травня» в Жовкві, «Проммеханік», «Електромеханік», ім. «25 жовтня» у Львові та ряд інших підприємств промислової кооперації області достроково виконали свої річні плани. Кооперовані кустарі Львівщини вже виготовили різних товарів на суму понад 14 міліонів карбованців, у тому числі більше як на 11.400 тис. карбованців товарів ширвжитку. Перевиконані виробничі завдання по 20 головних виробах. Добру оцінку дістали у споживача зокрема товари харчової групи, взуття і т. ін. Артілі приступили до масового виготовлення різноманітних предметів першої необхідності для сільського населення: високоякісне господарське мило на рідкому жирі, колісну мазь, хімічні товари, а також трикотажні тканини і галантерею. Промислові артілі створюють свою сировинну базу. В Олеському районі налагоджено виробництво вапна і крейди, намічено також організувати крохмало-паточне виробництво для забезпечення сировиною харчових підприємств, приступити до виготовлення скипидару і т. ін. Починає відроджуватися ганчарний і керамічний промисел. До кінця року працівника промкооперації зобов'язалися значно збільшити виробництво товарів ширвжитку і дати ще продукції на 7 міліонів карбованців.   Вільна Україна 