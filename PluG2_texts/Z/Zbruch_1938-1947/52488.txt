Лемкиня

"Три кути хати держить жінка, — четвертий хлоп", — каже пословиця, яке має на Лемківщині повне потвердження. На цьому клаптику гористої землі від віків живе наше племя. Встояло воно перед чужинцями та не винародовилось, а забуте і занедбане через своїх, веде своє життя у своїх давніх формах, зберігаючи свої старовинні традиції. Завзято й твердо стоїть лемко на зелених верхах Бескиду і рівно завзята й консервативна лемкиня продовжує традицією передані форми життя. А воно не легке.
Вже до першої купелі новонародженої дівчинки кидає повитуха голку — символ праці. Перші літа свого життя пересиджує лемківське дівча на долівці хати, або на піддашшю, взимі на печі, а улюбленою її забавкою є ляльки з глини, або з ганчірок та здівання на нитку пацьорок. Завзято й невинно годинами насилює і знову розсипає різнокольорові "пацюрки", які дала мати. При тім підсвідомо виробляє у собі терпеливість і естетичні почування. Перша важніша подія — це запис у школу. Дівчатко дістає новий одяг і нерідко перший раз у житті взуття на ноги, на рамя торбину з коніпного полотна (мама вшили!), а в ній табличка й вівсяний пляцок.
Вчитися любить і нераз втікає з хати до школи. Тут, у школі, проявляється, як у дівчаток, так і в хлопців, інтеліґенція, чемність і швидкість розуму. На першому місці проявляється у дитини хист до рисунків: до вивчення чужих мов. Раз вивчену чужу мову, напр., анґлійську (в Америці), або німецьку (при війську) пам'ятають до старости й нема в тім різниці, між хлопцями й дівчатами. Вроджена їм цивільна відвага і то у високому ступні дається бачити на прилюдних виступах і у відношенні до старших та влади. Всюди заховуються так, як рівні з рівними і ніколи не простягають руки по милостиню. Вже змалку проявляють купецький хист і радо управляють принагідну торгівлю.
В цих літах, коли хлопці ще граються весело на пастівниках, дівчата мусять поратись коло хати і не відступати від неї аж поки вернеться з поля мати. На малій головці спочиває немалий клопіт з курятками, а то й з гусятами, яких раз-у-раз годує і береже, та й начиння помити треба, а мати залишає цебрик на долівці, бо з лави дівча не досягне і ще дитину колисати треба і нема для неї часу на забави. Кільканадцятьлітня дівчина йде поруч батьків у поле, або їде на коні пасти худобу. Здалека видно під лісом її сильветку, овиту білою плахтою, між корчами ялівцю і дзвінким голосом несеться мелянхолійна нотка пісні, імпровізованої в хвилині настрою:
Падат дощ, падат дощ, по горах ся сіє,
Хто кого любує, здалека ся смиє...
А коли зійдуть з верхів мряки, виплине на небо сонце, пропадає ця пісня, а повстає друга:
Закувала зозуленька в лісі на галузці,
Я такого хлопця люблю, в чорнім капелюсі
і так далі пливе поезія, проста, щира, прямо з душі і це є пісня у найкращому цього слова розумінні: "Собі співаю, а Богові". Ніхто цих пісень не повторяє, не списує, виростають вони, як квіти на луці і як квіти гинуть.
Зимою пораються дівчата при виробі полотна і сукна з овечої вовни, вишивають одяги взорами власного помислу, творять щораз інші "силянки" з кольорових пацьорок, вірні традиції, продовжують народнє мистецтво в одягах і розмалюванні хат.
З року на рік ладить собі дівчина у скрині "ладі" показне число одягів на виправу, яка їй старчить на ціле майже життя. На самому споді лежить одяг на смерть. Крім цеї скрині дають батьки корову, кусень поля, трохи грошей й коли стріне хлопця, що їй відповідає, без зайвих церемоній закладають нове гніздо. Пісня весільнакаже, що:
Як скрипка заграє весільний танець,
Хоч радість голосить, но волі кінець!
І це правда. Відтепер треба держати три кути хати! Саме жінка постачає до хати посуду, сіль, нафту, сама пече, варить, пере, шиє, садить городовину, лен, бульбу — перша встає, остання йде спати. Коли вертається з поля, несе коровам траву у плахті, що більша від неї самої і здалека здається, що ця плахта трави на дрібних ніжках сама пнеться стежкою по узбіччю до хати. Вечір утруднена челядь сідає під хатою, а жінка порається коло печі і вечерю ладить. Коли прийде на світ дитина, вже на другий-третій день, бере її мати у плахтину на плечі, через рамя перевішує складану колиску, у руки мотику і горня зі стравою і так обвантажена переходить вбрід бистрий гірський потік, розкладає колиску, вітер колише дитину, а вона розбиває жовті груди неурожайного ґрунту і насилу з нього хліба видобуває. Нерідко буває, що 30-літня жінка тішиться внуком і не диво, всі соки, всю енерґію вложила в родину, а сама стала, як жовтий, осінній листок.
Перше місце у хаті залишає жінка чоловікові, хоч в дійсності більшу ролю тут сповняє сама. Ціле життя своє бере лемкиня живу участь у житті села, передовсім У обрядах і святах. Всюди дотримує традиції; у весільних піснях свашок т. зв. "ладканнях" продовжує перескази про князів і бояр, в потребі лікує свяченим зіллям, замовлюе недуги, знає спосіб, щоб відвернути буревій і громи, та цілу пребагату демонольоґію згаслих віків навязує до теперішності. Гордиться своєю ношею і, коли чоловіки здебільша вже її закинули, жінки ще зберігають її.
Лемкиня, — це тип нашої жінки, що гідно стала поруч із чоловіком на стежі автохтонних прав свого народу до земель Карпатських аж по Татри.
Сянік, в травні 1941.
Ірина Добрянська. 