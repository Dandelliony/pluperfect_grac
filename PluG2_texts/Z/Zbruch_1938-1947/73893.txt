На увагу нашим батькам

На наших очах зачався далекосяглий процес глибокої еволюції, що безсумніву приведе до якихось інших форм суспільного життя й побуту. Про те, як саме випадатимуть ті нові життєві форми недалекої нашої прийдешности, сказати ще тяжко і робити проґнози було б передчасно. Проте вже й сьоґодні можна твердити, що в цій прийдешності знайдуть собі місце лише такі суспільні одиниці, які сполучатимуть у своїй духовій природі характерність і працьовитість, витривалість і здатність до чину. Елементи пасивні, мрійницькі й непрацьолюбні в цих умовинах твердої життєвої дійсности, або загинуть, або засуджені будуть на мізерне животіння. І саме про конечність підготовки та заправи до тих грядучих життєвих умовин крайня потреба нині подумати і зокрема тим батькам, що мають ще неповнолітніх дітей. В імя добра й щастя цих дітей, в імя їх надійної майбутности, мусять батьки поважно замислитись над тим, що саме чекає в прийдешньому їх дітей, та як їх до того підготовити. Зробити це мають вони в тій свідомості, що саме так виявлять вони правдиву батьківську любов та що всі інші форми вияву цієї любови є в самій основі хибні, а тому й небезпечні. Більше того: батьки сучасного українського молодого покоління мусять усвідомити собі ту елементарну істину, що легковаженням у процесі його виховання дійсних життєвих потреб, свідомою чи несвідомою іґнорацією невідкличних вимог нашої сучасности вони допускаються власне аморального вчинку та довершують злочин супроти власних дітей. Якщо на світлій долі тих дітей їм справді залежить, якщо за мету виховання своїх синів і доньок вони ставлять їх добро й майбутнє щастя, а не еґоцентричну втіху задоволення власного батьківського інстинкту, то хай же в систему того виховання внесуть вони бодай трохи обєктивізму та реалізму, хай не граються й не шуткують з так поважною річчю як людська душа й людська вдача, хай бачать у тих, зданих на їх ласку й відповідальність юних істотах, майбутніх людей, а в ніякому разі не призначених для їхньої розваги живих ляльок.
Велику моральну відповідальність несе на собі всякий, хто виховує молоде покоління. Але найбільша відповідальність у цій справі припадає на власних батьків. І — маймо мужність сказати це гірке слово — саме рідні батьки юної істоти виконують інколи на ній найважчі злочини. Це — лихо, страшне соціяльне лихо всіх часів і всіх життєвих обставин. Але саме в наші часи, проблема ця набирає особливої актуальности й болючої гостроти. Можна було б широко арґументувати її моментами загального порядку, висуваючи потреби суспільного життя й інтереси національного колективу. Та на цей раз ми свідомо оминаємо ті моменти, добре знаючи, що не кожна одиниця спроможна піднестися на рівень турбот про потреби загалу і всенародній інтерес. Та ми звертаємось саме до батьків.
Як конкретний привід до цього апелю служить нам спостереження подій і вражінь реального життя, аналіза фактичного стану виховної проблеми в типовій українській родині. Маємо відвагу прийнятись, що саме не цім полі ми не можемо виказатись якимись помітними, хоч би й скромними осягами. А то тому, що фактично нашій українській родині ще зовсім бракує якоїсь міцної виховної традиції. Бракує певного культу, що фіксував би цю традицію й перетворював її в непохитний ґранітовий постумент. А між тим лише на цьому постументі твердої морально-педагогічної традиції може кожна мати й кожний батько збудувати свою індивдуальну виховавчу систему. І саме з огляду на брак цієї основи, цієї викристалізованої звички до певного духового керівництва юних душ, виховання нашого молодого покоління випадає навіть у родинах культурної еліти як примітивне аматорство, в якім усе здане на волю випадку. Ще не зродилося в нас відчуття усієї суспільної й національної ваги цього кардинального життєвого завдання, ще не виявила себе органічна потреба думати й працювати в цьому напрямі. Нема ще в нас стихійно розвиненої свідомости, що юна душа враз із батьківськими пестощами потребує і батьківської руки, а поруч привітної ласкавости й теплої ніжности потребує і міцної, тривалої дисципліни; що це почуття дисципліни слід прищеплювати тій юній істоті вже з наймолодших років, коли молода душа є ще тая "tabula rasa", яка вповні автоматично, з природньою легкістю сприймає в однаковій мірі і добре, і зле. Справді, практична мудрість каже, що виховавчу акцію в цьому напрямі слід розпочинати вже в наймолодшому віці, що вже й двохлітню дитину треба привчати до того що "це — можна, а ось це — не можна". Відкладати таке прищеплення принципів дисципліни й підпорядкування юної душі волі старших людей на пізнішу добу її юности — річ у самій своїй основі хибна й практично зовсім неоправдана. У процесі зародження й розвитку юного інтелекту відограє можна сказати вирішальну ролю звичка. Тому саме на цей момент повинна бути оперта розумна й практично-доцільна виховна система. Життя стверджує той факт, що в родинах, де не кермуються хибним гаслом "його вчити ще рано: воно ж мале, ще нічого не розуміє", — в цих родинах процес виховання дітей має спокійний, рівний перебіг, діти виявляють довіря, пошану й покору до батьків, а батьки так само довіряють дітям і не потребують вживати поліційних метод для контролі їх поведінки та різних карних середників. То ж саме в цій системі пильного відношення до юного індивідуума, починаючи з наймолодших його літ, у системі, що зєднує в собі лагідність і ніжність до дітей з твердою, виразною лінією непохитної дисципліни, опертої о моральний авторитет батьків і взагалі виховників, — лише в цій системі лежить надійний ґрунт для успішного виховання здорових членів майбутнього суспільства .
Успіх цілої нашої національної справи, щастя й доля нашого народу спочивають у руках кількох найближчих українських поколінь. Це ж вони мають розчистити вкритий густими бурянами життєвий терен та перетворити його в родючу золоту ниву. Від їх духового пориву й моральної сили, від їх працелюбности, активности, зовнішньої організованости та внутрішньої дисципліни залежатиме те, по яких саме шляхах піде розвиток української історії. То ж виховання цих найближчих наших ґенерацій прибирає рис важливої історично-національної проблеми.
Річ у тому, щоб природня любов до власної дитини проникла до глибин батьківських душ та перетворилася там із темного півтваринного інстинкту в світле, ушляхотнене впливом свідомости, почуття. Тоді велика стихійна сила, що зветься батьківською любовю, переформується з чинника деструктивного, який ослаблює велю й розхитує мораль, у чинник конструктивно-творчий, що виховує й гартує молоді вдачі. Тоді вона стане великою рушійною силою, будівничим ферментом нового, здорового життя.
Борис Лисянський. 