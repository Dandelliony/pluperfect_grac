◦ ◦ ◦ ◦ ◦ ◦ ◦

Повідомлення союзників
ЛОНДОН, 14. (ТАРС). Агентство Рейтер передає, що німці прорвали бельгійську лінію укріплень лише в одному пункті.
Вчора в першу половину дня англійська авіація знищила 68 німецьких літаків і збила в повітряному бою ще 25. Німецькі парашутні десанти висадились вчора на великій відстані за лініями англійських військ у Франції. Більшість з них убита або взята в полон.
ЛОНДОН, 13. (ТАРС). Агентство Рейтер передає повідомлення міністерства авіації про те, що вчора вночі англійські літаки бомбардували ворожі комунікації в Німеччині між Рейном і Голландським кордоном, а також німецькі війська, які просувались в східній Бельгії. Один англійський літак не повернувся на базу.
ЛОНДОН, 14. (ТАРС). Як передає агентство Рейтер, міністерство авіації повідомляє, що в ніч на 13 травня англійські літаки знову успішно бомбардували голландський аеродром Ваальхавен (поблизу Роттердама), який 12 травня знову був захоплений німцями.
ПАРИЖ, 14. (ТАРС). За повідомленням агентства Гавас, 12 травня союзна авіація бомбардувала німецькі тили, зокрема вузький прохід коло мосту поблизу Маастріхта, який являє собою єдиний шлях для військ.
Французські авторитетні кола вперто мовчать про пересування французської і англійської армій в Бельгії.
В офіціальному повідомленні говориться: "Німецькі війська продовжували наступати великими силами в Голландії і Бельгії. В Голландії вони просунулись, зокрема в районі нижньої течії ріки Маас.
В Бельгії, в районі Сен-Трон, французські контратаки заподіяли противникові тяжких втрат. В районі бельгійських Арденн німці зуміли просунутись. Французські кавалерійські частини відступили до ріки Маас, якої противник досяг в деяких пунктах.
Атаки противника на Лонгві, а також на схід від Мозеля і в районі ріки Саар були відбиті.
Під час повітряних сутичок було збито 15 німецьких літаків".
Становище в Норвегії
ЛОНДОН, 14. (ТАРС). Агентство Рейтер передає комюніке норвежського командування: "Німці, — говориться в комюніке, — зробили спробу висадити війська на південь від Тромсе. Кілька транспортних суден було потоплено, а війська, яким удалось висадитися на побережжі, оточені". В опублікованому вчора ввечері норвежському комюніке вказується: "12 травня англо-французські війська почали дії для захоплення району Б'єрквіка, поблизу Нарвіка. Англо-французські і норвежські війська просувалися в південному напрямі з Гратангсейда і з гірського району, в той час як інші англо-французські війська під прикриттям воєнних кораблів висадилися в Б'єрквіку. Ці війська просуваються в північному і східному напрямах. Бої тривають.
На півдні не відбулось нічого істотного".
Бельгійсько-голландські повідомлення
ЛОНДОН, 14. (ТАРС). Як передає агентство Рейтер, у вчорашньому повідомленні верховного командування голландської армії вказувалось, що голландські війська, які діють в західній частині провінції Гельдерланд, ввійшли в зіткнення з німецькими військами, що перейшли ріку Ейсель. В районі озера Ейсель голландські війська відійшли на нові позиції.
В сьогоднішньому повідомленні говориться, що в невеликому секторі фронту противник досяг Рейна. Голландські війська не змогли зберегти там свої позиції. В північній провінції противник укріпив свої позиції. Один німецький загін вдержується в південній частині Роттердама.
БРЮССЕЛЬ, 14. (ТАРС). За повідомлення газети "Вєнтьем Секль", "Вчора на світанку в околицях Брюсселя приземлилось кількасот парашутів. Більша частина їх була вбита. Деяким вдалося втекти". Газета заявляє, що парашутисти були одягнуті в цивільний одяг і мали при собі маленькі радіоапарати.
Американські повідомлення
НЬЮ-ЙОРК, 14. (ТАРС). За повідомленням Юнайтед Пресс, в голландському комюніке вказується, що німці розрізали Голландію на дві частини. Моторизовані німецькі частини пересікли затоку Голландс Діп, пройшовши через місто Мердейк. Німецькі частини знаходяться в 15 милях на південь від Роттердама, в якому німці все ще займають окремі райони.
Юнайтед Пресс, покликаючись на французські джерела, передає, що 2 тисячі французських і німецьких танків ведуть бій в Бельгії.
Як повідомляє "Нью-Йорк Таймс", в північній Голландії на великих ріках німецькі частини тільки сьогодні досягли основної лінії оборонних укріплень. Німецькі частини форсували основні укріплення в провінції Брабант.
Засідання палати громад
ЛОНДОН, 13. (ТАРС). Агентство Рейтер передає, що несподівано сьогодні відбулося засідання палати громад. На засіданні палати виступив Черчілль, який заявив, що сьогодні ввечері він подасть королеві дальший список членів уряду. Призначення основних міністрів буде закінчене завтра. "Наприкінці сьогоднішнього засідання, — вказав Черчілль, — передбачається розпустити парламент на канікули до 21 травня з тим, однак застереженням, що в разі потреби палата збереться раніше".
Запропонувавши на розгляд палати резолюцію, яка "схвалює вжиті заходи і виражає довір'я новому урядові, Черчілль заявив: "Необхідно пам'ятати, що ми знаходимось на першому етапі одного з величезних боїв в історії. Ми ведемо воєнні дії в ряді пунктів у Норвегії і Голландії і ми повинні бути готові до боїв у Середземному морі. Тривають бої в повітрі, в зв'язку з чим повинні бути зроблені численні приготування в Англії. Ми стоїмо перед лицем іспитання надзвичайно тяжкого характеру. Перед нами багато місяців страждань і боротьби".
Політика англійського уряду, вказав Черчілль, полягає в тому, щоб "вести війну, війну на суші, на морі і в повітрі, війну, здійснювану з усією нашою рішучістю і всіма силами".
Лейборист Лі-Сміт і ліберал Гарріс, які виступили після цього, заявили, що вони схвалюють резолюцію, внесену Черчіллем.
Відповідаючи на запити в палаті громад, військовий міністр Іден заявив, що власті приділяють особливу увагу створенню спеціальних оборонних корпусів для боротьби з можливою висадкою парашутистів в Англії.
Після прийняття запропонованої прем'єр-міністром резолюції палата була розпущена до 21 травня.
Німецька нота урядам Франції, Англії, Бельгії і Голландії
БЕРЛІН, 13 (ТАРС). Як передає німецьке інформаційне бюро, міністерство закордонних справ Німеччини при посередництві держав, які взяли на себе захист німецьких інтересів в країнах союзників, передало сьогодні урядам Англії, Франції, Бельгії і Голландії, ноту в зв'язку з заявою французського прем'єр-міністра з приводу німецьких парашутистів. У ноті вказується, що форма одягу німецьких парашутистів не має нічого спільного ні з цивільним одягом ні з формою одягу іноземних армій, і рішуче заперечуються факти використання німецькими парашутистами цивільного одягу і форми іноземних армій. Наприкінці в ноті вказується, що за кожного розстріляного німецького парашутиста в майбутньому розстрілюватимуться 10 полонених французьких солдатів.
Продовження кампанії проти союзників в Італії
РИМ, 14. (ТАРС). Вчора в Римі і в ряді інших італьянських міст знову відбулись студентські демонстрації, спрямовані проти Англії і Франції. Посольства і консульства Франції і Англії оточені великими нарядами поліції і військ. Італьянські газети продовжують різко виступати проти союзників, обвинувачуючи їх в порушенні міжнародного права, насильстві над нейтральними і невоюючими країнами і в намаганні підкорити собі і втягти силою в свій блок мирні країни Європи.
Втеча голландського уряду в Англію
ЛОНДОН, 14. (ТАРС). Агентство Рейтер повідомляє, що в Англію прибув в повному складі (II чоловік) голландський уряд. Голландський міністр юстиції заявив кореспондентам, що уряд прибув на англійському воєнному кораблі. 