Зустріч депутата з виборцями

В найбільшому приміщенні львівської цукеркової фабрики зібралося повно людей. Вони прийшли сюди поздоровити свого представника до Український Народних Зборів Марію Михайлівну Дідик з обранням її в депутати.
Голова окружної виборчої комісії тов. Луфер вручає тов. Дідик мандат депутата. Грім оплесків вкриває його привітальні слова.
Марія Михайлівна від хвилювання за велике довір'я народу не може знайти тих слів подяки, які вона хоче сказати. Але кожний присутній розуміє її.
Дочка робітника, яка виросла в злиднях і голоді, вона бачила перед собою в майбутньому лише безпросвітне життя батрачки. А тепер, перед цією 19-річною дівчиною відкрився вільний, осяяний щастям шлях до прекрасного майбутнього, до творчої роботи.
— Я віддам всі сили, всю свою здібність, — говорить тов. Дідик, — за щастя народу, який довірив мені представляти його інтереси в Українських Народних Зборах. Я відстоюватиму приєднання Західної України до квітучої Радянської України і тим самим до Союзу РСР, народи якого звільнили нас від ланцюгів панської неволі.
Поміщицька і монастирська земля повинна бути конфіскована і передана в користування трудящим. Цінності, банки, велику промисловість треба перетворити у всенародне добро. Це воля народу, який обрав мене, і цю волю я відстоюватиму в Українських Народних Зборах. Тільки встановленням радянської влади на нашій звільненій землі народ Західної України піднесе свій добробут, житиме культурно і заможно.
Вже недалекий той день, коли над нашою землею замайорить прапор Української Радянської Соціалістичної Республіки, — палко закінчує тов. Дідик.
Мітинг закінчився привітанням на честь визволительниці могутньої Червоної Армії і вождя трудящих усього світу товариша Сталіна.
Л. Совгір. 