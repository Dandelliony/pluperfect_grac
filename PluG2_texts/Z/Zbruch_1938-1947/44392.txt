От так собі...

Малий фейлєтон
"Каравул! Хто в Бога вірує — рятуйте! Міліон людей не має свого часопису! Де хто таке видав!"
Га, як рятувати то рятувати. І зійшлися люди працьовиті і знайшлися люди грошевиті, перші засукали рукави до роботи, другі кинули на стіл свої золоті. Набігалися, натрудилися, малощо не розсварилися, а всеж таки часопис випустили з друкарні.
І випускали його три рази в тиждень: точно, ладно, складно, хоч у редакції було нераз зимно. І летів він у Холм і в Радимно, і читали його мужі і невісти, бо приносив він цікаві вісті, всілякі звіти й реляції з нашої еміґрації.
А тоді знову: "Цей часопис нікуди не годиться. З ніким він не свариться, нікого не має, темпераменту не має. Мови нашої не знає. Нема в ній "а поготів", а ні "ув", ні "Гете", ні "Гегель", ані "Ґейне", зівсім він неприємний. Не було ним звідомлено, кого й де осоромлено, ким і якого доклада було прочитано, ким і про що кого запитано, — апострофа скасовано, мову до щенту попсовано".
Ах, земляки ви мої, краще-знайки, як же важко вам жити без лайки, і як багато у вас знання, охоти, тільки не до роботи!
Уф. 