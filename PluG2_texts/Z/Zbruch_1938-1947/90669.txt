Ради для господинь.

Львів, 3 липня.   Справа — не менш важна від естетики подавання і споживання потрав, це їх доцільність. Раціональне регулювання якости їжі в розумінні її відживної вартости — незвичайно важне для здоров'я і тим самим для самопочування людини, для видайности її праці і т. д.   Людина сита — не завжди наїджена. Наїджений той, якого організм одержав потрібні йому складники, зн. білок, потрібний для відновлювання тканин, товщ, і цукор для вдержування тепла в організмі, мінеральні солі для скріплення кости і вітаміни. Всі ці складники знаходяться в якійсь кількості, в різних потравах. Шлунок потребує деякої маси для перетравлення та викликання почування ситости. Таку ролю виконує в першу чергу картопля, дальше хліб, м'ясо і т. д. Але ж ми всі знаємо, що люди, які їдять "добре", їдять мало. Слово "добре" в значінні "товсто й солодко" — можна дуже добре заступити словом "доцільно". Це дуже важне зокрема сьогодні, коли лише небагато з нас може дозволити собі на "товсто й добре".   Якщо невміло доставляємо організмові потрібні йому складники, доходить до захворіння окремих органів, до анемії і т. д. Тому крім маси для травлення мусимо їсти також різні страви, що в них є вищезгадані складники. Їх не треба забагато, бо надмір такий же шкідливий, як і недостача. Господиня, думаючи про те, що зварити на обід, повинна задуматись, які страви дадуть найбільше користи при якнайменших видатках. За товщ та цукор трудно в їх природній формі: солонини, масла і цукру в кістках. Можна їх заступити олією, а цукор передусім мукою, бо в ній багато цукру, кашами та городиною (картопля, буряки, і т. д.).   В городині є також солі й вітаміни: ціни на городину не такі то вже високі, а ще коли взяти на увагу велику кількість малих городців по містах, то справді не трудно й сьогодні зварити добру юшку з городини, чи подати до картоплі моркву, буряки, і т. п.   Найпоживніша сира городина, але не всю можна їсти сиру. Салата, помідори, редька, квашена капуста і морква — оце хіба вся городина, що ми її звикли їсти сиру. Тому всю городину треба варити в якнайменшій кількості води, обирати якнайтонше і прикривати посуду, щоб потрави доходили в парі. Вийняток — це капуста, що її варимо також у невеликій кількості води, але відкриту, на міцному вогні. Тоді вона найсмачніша і найпоживніша. Також картопля після відцідження майже без ніякої відживної вартости, тому то воду з картопель беремо до юшки, бо в тій воді є білок і цукор, а також деяка кількість вітамінів.   Львівські вісті   