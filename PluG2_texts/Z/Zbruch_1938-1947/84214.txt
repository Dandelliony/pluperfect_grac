Осінь

  На сході — золото і кров, на побілених стінах — неділя.   ...В сизих млаках жовкнуть верби... Сонце — на приспі, мороз — на стрісі, гарбузи на плоті, крикливі півні на перелазах. Розхрістаний Іван на порозі. В чупері стебло, в пшоняних вусах вчорашня бульба, присохла.   — А-а-а-а... — від вуха до вуха. (У крижах тріщить).   — А-а-а-а... Чому ж той дівчук ялівки не виганяє?.. Гануська! Гану... вставай, гною невивезений. Диви — де сонце!   ...Ба-а-ам.   — Нявца й Сина...   ...Ба-а-а-м...   — ...і Святого... Ого, вже відай на ютреню.   ***   — Мамуню, мамуню, Я ваша дитина, Мені ся належить Подушка, перина. —  ...Ой, ду-ду, ду-ду-ду, Родилася на біду...   — Краса, де йде-е-еш?..   Вгорі німа блакить і лите золото, долом — бабине літо, самітний соняшник на бульбяниську і шклисті роси.   ...В голубій далі жовкнуть плакучі берези...   — Краса, ти де-е пішл-а-а?..   Хустинка в квіти під бороду, льон кучері, дві незабудьки, дві рожові чічки, два коралики, зубчики, гей з часнику, хлібець-макух за пазухою та вишивані гребінні уставки — це Гануська.   — Краса, де йде-е-еш?..   Це Гануська.   ...Кораликів ціла шия, Хустка батистова,  А під носом така булька,  Як кінська підкова. Гой—а!   Це Гануська.   Срібна радість і сміх пільними дзвіночками по росах, по заскороджених загонах — це Гануська.   Гануська — вже дівка, о ще й яка!.. Коси заплітає, мешти на кілочку, фану вже тримала (тую задню), за піддружку Олесі буде — на, слічок ще всіх не має. Ну-у — шити вміє, прати вміє, жати вміє, окіпати вміє...   — Дівче! А дівче, чия ти там?.. Бий корову з конюшини!   — Ой!   — ...А бий!   — Ой!.. Боженьку!.. Краса!   — Ба, твої очі де були, яструбе?   — Ой!   — Крути скрутель. Раз—два. Перевесло... Перевесло в храпи. Глини...   — Лийте вапно.   — Пробити...   — Лети котрий по сонду...   — Дручків, дручків. Шнура!..   — ...Молошнице ти наша, мамуне злота, зазулько сива, чиліди-и-и-нко!.. Я тебе так дозира-а-а-ла... Ти ж мала на чис готове, замащене...   — Аво, гей, люди, то той їден хвіст був. Тиждень перед телєм... Тиличкисмо сподівалися...   — Впала, впала.   — Але зігнало її, як гору. А стогне...   — Ум. Німина також чує біль...   — Кажут — ківна?   — На знаку була...   — ...А, бий, кричу, бий ялівку з конюшини. А ту задзвонили на "Вірую"...   — Ум. Або їй корова в голові?.. Дівка.   — Аби ся красно вбрала.   — Наїла.   — Давайте сокиру...   ***   — ...Мамцю... Мамуню... Ве.е-е. Цому класа не стає-є-є-?..   — Ой, дітоньки мої, сироти, поздихаєте без неї, як руді миші... А, чорте, дивий, лабатий, як ти пас, кого ти пильнував? Бодай ти було маленьким заснітилося, бодай...   ...Жовтень... В сизих сутінках меркне день, ласкавий день... Сонце багрою над синім лісом, леденіють роси, листя золотом по коморах, а льон-кучері, Ганусині, по болоті... А сльози перлинами на вишивані уставки — (хлібець-макух ще за пазухою).   — Тату... татунцю.. Я-ж не хотіла... я пасла... я...   — Заб'ю. Затлумлю. Роздеру.   — Ой!...   ...Листя золотом по калюжах, скаржиться річка.   — Ой!...   ***   — Кажуть, в Івана корова здохла?   — Ба, здуло.   — ...Я кричу: бий, пся кров, бий нельго якась корову... А ту задзвонили на "Вірую"...   Рідна земля   