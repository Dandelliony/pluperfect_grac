Господарська війна між Злученими Державами та Японією?

Велика радість у Китаю.
ЛЬОНДОН. 27. 7. ПАТ. З Вашинґтону повідомляють: Міністр скарбу Морґентав заявив, що скарбова влада по виповідженні торговельного договору з Японією провірить справу майбутніх закупів золота і срібла в Японії. Американська скарбова влада провірить теж справу прогібіційних мит на японські текстильні товари, щоби зрівноважити експортові премії, що їх виплачує японський уряд. Зменшення закупів золота і срібла Злучених Держав було б болючим ударом для Японії, що в останніх двох роках продала Злученим Державам золота на 415 міліонів долярів і срібла за 4,2 міл. долярів.
ЛЬОНДОН, 27. 7. ПАТ. Райтер повідомляє з Чункіну: Вістка, що Злучені Держави виповіли торговельний договір з Японією, викликала тут велитенське вдоволення.
ТОКІО, 27. 7. ПАТ. Домеї повідомляє: В четвер рано на анґлійсько-японській конференції закінчилась дискусія над справами, звязаними з вдержанням ладу і спокою в Тієнтсіні, крім кількох менших справ, що не спинять зовсім дальших переговорів. Пополудні розглядали — стверджує комунікат — господарські домагання Японії.
Велике вражіння в Берліні.
БЕРЛІН, 27. 7. ПАТ. У Берліні велике вражіння викликав факт, що уряд Злучених Держав виповів торговельний договір з Японією. Німецькі політичні кола вважають рішення Америки заповідженням господарської війни проти Японії з метою спараліжувати акцію Японії на Далекому Сході.
Що заявив Ґуль представникам преси?
ВАШИНҐТОН. 27. 7. ПАТ. На пресовій конференції державний секретар Ґуль відповідав на численні запити журналістів у звязку з виповідженням торговельного договору між Злученими Державами та Японією. На питання чи передбачені нові переговори у справі нового договору з Японією Ґуль відповів, що державний департамент вижидатиме протягом 6 місяців, на яких договір перестане обовязувати. Всі політичні кола приняли з вдоволенням вістку про виповідження договору. Між републиканами і демократами мабуть дійшло до порозуміння, що влекшить дипльоматичну акцію державного департаменту на Далекому Сході. В дипльоматичних колах здогадуються, що після того, як договір перестане вже обовязувати, Злучені Держави 1) збільшать оплати від японських кораблів в американських пристанях; 2) обмежать наплив японських аґентів; 3) оголосять ембарґо на вивіз зброї і воєнних матеріялів з Америки до Японії.
За яку ціну Японія заключить новий договір?
ТОКІО, 27. 7. ПАТ. Представник японського міністерства закордонних справ заявив на пресовій конференції, що Японія дістала формальне виповідження торговельного японсько-американського договору. Представник заявив, що американське рішення було зовсім несподіване. Мотиви, що оправдують виповідження договору, такі короткі, що важко додуматись, що в дійсности вплинуло на постанову американського уряду. В мотивах стверджено, що американський уряд в останніх роках піддав ревізії всі договори між Злученими Державами та іншими державами з метою підготовити необхідні зміни.
Договір рішено виповісти, дійшовши до висновку, що японсько-американський договір обіймає постанови, які слід наново розглянути та з метою оборони американських інтересів, чого може вимагати розвиток подій. Одначе ці огляди — на думку аґенції Домеї — могли бути основою зміни договору і не вияснюють, чому американський уряд признав необхідним виповісти договір з таким поспіхом і так несподівано. Агенція Домеї кінчає свої висновки ось так: Якщоб американський уряд бажав заключити новий договір з Японією, що відповідав би новому положенню у східній Азії, Японія дійсно раділа б з цього.
ТОКІО, 27. 7. ПАТ. Бритійські та японські делєґати відбули нині рано плєнарне засідання. Дальший хід нарад відбудеться завтра пополудні. Домеї довідується, що дійшло до порозуміння щодо кількох точок. До порозуміння дійшло у справі признавання представників обох сторін, які мають вдержувати лад і спокій у Тієнтсіні. Зате далі є ріжниця думок що до японського проєкту, згідно з яким міська влада усуватиме китайських урядовців, яких підозріватимуть за протияпонське становище. 