◦ ◦ ◦ ◦ ◦ ◦ ◦

Міжусобний конфлікт у Китаї
ЧУНЦІН, 25 (ТАРС). За останні тижні в південній частині провінції Аньхуей відбулася події, що привернули до себе увагу всієї китайської громадськості. Крупні військові з'єднання центрального китайського уряду під командуванням генерала Гу Чжу-Туна несподівано оточили частини 4 армії і після запеклого бою, який тривав кілька днів, розброїли їх. В результаті сутички 4 армія втратила 4 тисячі чоловік убитими і пораненими і 2 тисячі полоненими. Тепер 4 армія офіціально розпущена, а її командуючий Е. Тін арештований.
Згідно з заявою китайського воєнного міністерства, роззброєння і розформування 4 армії військами Гу Чжу-Туна сталися в наслідок того, що командування цієї армії не виконало наказу національного уряду про перекидання її на північний берег ріки Хуанхе, а також за те, що ця армія нібито мала намір підняти повстання проти урядових військ.
З боку представників армії, як це видно з преси, ці обвинувачення заперечуються, як зовсім не обгрунтовані. Вони твердять, що дійсними мотивами нападу на 4 армію є вузькопартійні прагнення гомінданівських генералів, спрямовані проти революційно-патріотичних, комуністичних елементів у рядах 4 армії.
Напад на 4 армію в провінції Аньхуей викликав велику тривогу в різних верствах патріотичної китайської громадськості і особливо в трудящих масах Китая. В передових китайських колах висловлюють думку, що ці події є початком великої операції по ліквідації не тільки 4, а і 8 армії. Вони твердять, що це означало б розгортання громадянської війни у Китаї, яка може лише ослабити країну.
Становище в Румунії
Німецьке інформаційне бюро передає, що рух залізногвардійців у Румунії, що привів до подій останніх днів, подавлений армією. Провадяться арешти. Порядок підтримується військовими частинами. Громадські будинки зайняті солдатами.
За відомостями угорської газети "Пешт", число вбитих під час виступу залізногвардійців у Румунії коливається між півтора — двома тисячами. В провінціальних містах досі мають місце сутички. У ряді міст до легіонерів приєдналась поліція.
За повідомленням агентства Юнайтед Пресс, всі керівники повстанців у Бухаресті розстріляні за наказом уряду. (ТАРС) 