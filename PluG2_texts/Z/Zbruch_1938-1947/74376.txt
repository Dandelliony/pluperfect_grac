Андріївське ворожіння

Бувало колись... Тому чотири або більше років... Ще тоді клаптик волосся пишався на голові, на тілі чорний сурдут, під сурдутом біленька сорочка, під сорочкою гаряче серце... Уже на три дні перед Андреєм чоловік роздумував, куди то піти на традиційні вечорниці, забави, гулянки і т. п. зимові приємності. Забави у "Народному Домі", у медиків, техніків, у журналістів та у подібних установах манили до себе надіями на чарівне жіноче товариство, добру закуску в гурті приятелів, що припрошували їсти і не казали платити, та тим подібні інші несподіванки, що радували душу, веселили серце і розривали ноги.
Тепер не ті часи настали! Забав нема, бо війна; чорний сурдут із старости вже посірів; сорочка давно почорніла, а голова світить лисиною, і серце вистигло та душа вже не та, що була. Не диво, що ніхто сьогодні чоловіка не розриває, як це було колись.
Тільки ось вчора...
— Прийди, друже, до нас! — просив приятель, що йому, не питавши  його згоди надали ім'я Андрей і з цього приводу кожного року врочисто він мусить святкувати свої іменини у товаристві своєї рідної жінки і двох донечок: вісімнадцятирічної Орисі і двадцятирічної Марійки.
Спершу я отягався, та коли приятель настирливо просив, я вкінці згодився і точно в означеній годині прийшов до мешканя приятеля. Вправді мав я на собі уже тільки постарілий, позашиваний, ясний одяг та вже досить поцеровану на переді сорочку і м'який ковнірець — все ж таки моє серце забило живіще від непам'ятних років... Здається мені, що пригадало собі воно давно відспівану пісоньку молодости.
Після вечері, що інколи пригадувала смаковитістю передвоєнний підвечірок, зачалися традиційні Андріївські ворожби. З великою парадою внесли мидницю з водою; усі ми обступили її довкола. Почалися містерії. Стара няня почала виливати віск.
— О, Марійко!.. — крикнула Орися.
— Колиска.., колиска — пояснювала няня.
— Ов! — вирвалося з уст господаря дому.
Я поглянув на панну Марійку і усміхнувся непомітно.
— Так, так... Напевно незабаром сповниться! — подумав я.
— А тепер мені? — домагалася Орися.
— Вінець! — крикнула няня, виливаючи віск.
— Що раз ліпше! — пробурмотів приятель.
Мій погляд спинився на стрункій постаті панни Орисі.
— Лакомий кусочок! — подумав я... — Напевно заавансує на підпоручника.
— А тепер для пані! — продовжувала свою роботу няня.
— Го, го... — почала крутити головою.
— Що такого, — нетерпелився Андрей.
— Нічого!.. Якийсь молодець..., — шепнула ледве чутно няня.
— Якісь інтимні... справочки! — майнула мені думка.
Я глянув на приятеля... Він спустив голову униз.
— А тепер панові! — завважила няня.
— Роги, роги! — крикнули обі донечки.
— Хай це грім трісне! — вибух господар дому і вийшов з кімнати, гримнувши дверми, забувши, здається приявність моєї особи.
Няня перестала ворожити. Я ж таки і не довідався нічого про своє найближче майбутнє.
Може і краще так!.. Навіщо наперед гнобити себе тим, що вже завтра впаде на мою бідну голову?
Так цього року оминула мене щасливо Андріївська ворожба... Не жалую! Воно й без ворожби якось так складається, що неможливе сьогодні — завтра стає дійсністю...
С. Каролин. 