Організація української молоді йде вперед

Український Улад Молоді (УУМ), що діє в рямцях Українського Центрального Комітету у Львові, розгортає чимраз ширшу діяльність також і серед української молоді Галичини. На 24 і 25 лютого ц. р. скликано першу відправу окружних референтів молоді, на якій будуть видані перші інструкції, як вести курси молоді.
Тепер саме відбувається в Пасічній біля Станиславова зимовий табор інструкторів для ведення куренів молоді. В ньому є 40 учасників, з чого 30 хлопців і 10 дівчат. Табор проходить під добрим настроєм і дисципліною. Поборено всі харчеві і комунікаційні труднощі. Такий самий весняний табор відбудеться в Чортківщині в березні ц. р. Підготова до нього в повному ході. Мета цих таборів: таборовий та інструкторський вишкіл.
Для ще успішнішого ведення організації молоді в рядах УУМ. приготовляється до друку підручник У. У. М. Автором його є д-р О. Тисовський, відомий ще з давніших часів і як один з найдіяльніших основників та організаторів Пласту серед нашої молоді.
На літо підготовляються теж у Галичині 36 таборів для дітей і 20 таборів для юнаків та юначок. На закінчення цієї таборової акції відбудуться 4 інструкторські табори. Закликаємо всіх охочих, які розуміють вагу організації молоді вступити у склад У. У. М. та взяти діяльну участь у охопленні нашої молоді в організаційні рямки.
Секцій тіловиховання в Українському Центральному Комітеті теж знайшла вдячний відгук серед наших спортовців і прихильників тіловиховання. Зголошуються щораз то нові спортові клюби та підчиняються нашій секції. Таксамо підпорядковуються нам і ті тіловиховні кружки, в яких гуртується молодь понад 18 років життя. На днях відбувся у Львові турнір трійковою системою гри у відбиванці.
Надзвичайно важна справа для правильного розвитку нашого спорту у Львові і в краю та для того, щоб ми мали гідну і репрезентативну площу у Львові — це забезпечити в посіданні українського громадянства і впорядкувати нашу історичну цінність — площу "Сокола-Батька". Вона тепер під зарядом управи м. Львова. Необхідно теж відновити на цій площі знищену пропамятну таблицю Івана Франка і засадити ще раз дуб Франка, що його знищено ще за польських часів, коли польська влада безправно намагалася вивласнити цю нашу площу у Львові, яка памятає стільки величніх наших здвигів і хвилин.
Сподіємося, що при відомій прихильності теперішньої управи м. Львова і при одностайній підтримці нашого громадянства наша історична площа "Сокола Батька" знову стане до диспозиції українського спортового руху.
Журнал для молоді "Дорога", що його видає "Українське Видавництво" в Кракові, перенесено тепер до Львова. На днях появиться його друге число, зредаговане в тісній співпраці з Відділом опіки над молоддю.
Всі оці відомості одержав наш львівський співробітник від керівника відділу молоді в У. К. К. у Львові, проф. Северина Левицького.
М. П. 