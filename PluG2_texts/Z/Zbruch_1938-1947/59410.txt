Засоби перевиховання

Львів, 30 листопада. 
Українець — по вдачі самітник. Тієї прикмети національного характеру не слід мішати з асуспільністю. Навпаки, виявляємо багато зрозуміння для організованого життя і в тому напрямі дійшли ми до дуже поважних осягів серед неймовірно важких умовин. Коли стрічаємося з іншими національними групами, зокрема романськими (напр. у закордонних високих школах, на міжнародних конгресах і т. д.), ми завжди відзначаємося великою організованістю.
Але цей суспільний інстинкт обмежується, звичайно, до громадянської царини. Зате коли йде справа про наладнання товариського життя, український інтелігент виявляє дивну незарадність.
Очевидно, годі було думати про якенебудь товариське життя під большевицьким терором, не на теренах, що були поза владою червоних, навіть при тодішньому важному матеріяльному положенні нашого громадянства, ми повинні були найти форму товариського життя, примінену до матеріяльної спроможности.
При тодішньому нашому важкому положенні, можна було тим способом усунути неодну ділянку нашого життя зпід безпощадних переслідувань. У приватному домі можна було зійтися у час, коли товариства були порозв'язувані; можна було поділитись думками, коли публіцистика була схована цензурою; можна було виховувати якслід дітвору, коли школа стала знаряддям винародовлення. І — що не менш важне — можна було перевиховати себе на зрілих членів народу.
Товариське середовище накладає на людину деякі обмеження, які куди легше переступити в публичному житті.
Не диво, що зудар між двома людьми, які належать до ворожих таборів, інакше виглядає у вічевій залі, інакше у приватному мешканні. Людина, вихована у культурній товариській атмосфері, засвоює собі культурні форми, яких не затратить ніколи — навіть у зовсім іншому середовищі — навіть під час бурхливого віча. Вона ніколи не вийде з форми, не піднесе голосу, не лаятиме противника, не дасться спровокувати на некультурні випади.
Людина товариства і людина віча — це два далекі типи. Котрий з них слід плекати, а котрий усунути — на те так само відповість кожний, хто слідкує за громадянським життям, хто бачить, скільки розкладу й руїни внесли у нас люди, що не вміють погамувати себе при зустрічі з людьми інших поглядів. Якщо хочемо охоронитися від внутрішніх роздорів, від яких наш нарід стільки потерпів, мусимо подбати про відповідні виховні чи перевиховні засоби, серед яких вибивається на одно з перших місць — товариське життя.
Зрозуміло, що в теперішні часи воєнної хуртовини та зв'язаних з нею обмежень, товариське життя вимагає відповідних форм. У часі, коли нема чим приняти гостей, а то й годі запалити у вітальні — в такому часі осередок товариського життя мусить перенестися з приватного мешкання до клубу чи світлиці — до центру, який не важко втримати спільними силами членів. Клуб-світлиця може стати одним з кращих засобів для перевиховання замкненого у собі, окруженого китайським муром самітника, в товариську людину, яка вміє співжити і співпрацювати.            
Б. Гал. 