◦ ◦ ◦ ◦ ◦

Нова програма "Варієте". Сьогодні, у четвер, 18 грудня, прем'єра у "Варієте" п. н. "В ритмі 3/4". Режисерія Б. Паздрія, декорації М. Єршова, балет укладу Ст. Фалішевського, диригент Ф. Войнарович. Передпродаж білетів у "Рекламі". Львів, Сикстуська 21.
Поштовий курс. Поштовий курс, який має в найближчому часі розпочатися у Львові, призначений головно для місцевих кандидаток, тому, що замісцевим дуже важко удержатися за 120 зол. місячно. Тому речинець прийому заяв в Українському Краєвому Комітеті у Львові був дуже короткий. Як кому будуть дозволяти фінансові обставини та головно відповідне знання німецької мови (що є передумовою прийому на курс), буде міг зголоситися на наступний курс, який може відбудеться за кілька місяців і буде об'явлений у пресі. Покищо надсилання заяв і запити про інформації до Українського Краєвого Комітету є недоцільні.
Допомога полоненим. У теперішній передсвяточний час справа допомоги українським полоненим набирає великого значення. Спрагою допомоги займається Комісія Допомоги Полоненим: Львів, вул. Східна (давніше Личаківська) 37 а. Там можна складати грошеві жертви та дрібні жертви в харчах і одежі (не опаковані, щоб можна було вислати поштою). Харчеві пачки, готові до висилки, та більші скількості харчів треба відсилати просто до магазину Комісії, вул. Клепарівська 15. Жертводавці повинні присилати жертви з письмом, що окреслювало б: 1) Що висилають; 2) Скільки висилають; 3) З яким призначенням висилають; 4) Докладні адреси Комісії та жертводавця. При складанні жертв безпосередньо треба жадати поквітування з печаткою: Українського Краєвого Комітету, або Краєвої Комісії Допомоги Полоненим, або Українського Червоного Хреста.
Не вільно уладжувати забав. У зв'язку зі святами пригадуємо, що, згідно з урядовим розпорядком, не вільно уладжувати ніяких забав ні вечорів із танцями.
Вудженина на харчові картки. М'ясні районні крамниці одержують приділ вудженини в суботу і продають її на м'ясні картки по 30 дкг. на один відтинок по урядовій ціні без огляду на районну приналежність покупця.
Нові товари в районних крамницях. Районні крамниці у Львові одержали з баз нові товари до продажі, а саме: косметичні вироби, колонську воду, мильця, пасту та порошок до зубів і т. п. Цей товар може купити кожний по урядовій ціні.
Неуважний "гранатометчик". 10-річний Адам Паник (Личаківська 155) найшов у Личаківському парку гранату, яка розірвалась і поранила йому лице та руки. Його відправлено в лікарню. 