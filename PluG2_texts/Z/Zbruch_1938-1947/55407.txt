Рецепта на пудер

Моя жінка страх любить косметики. Зрештою, котра жінка їх не любить? Але моя побила, здається, всі рекорди. Стоїть цілими годинами перед зеркалом, малюється, смарується, пудрується, ондуляція, манікір і т. д. і т. д. Я навіть не вмію назвати усіх детайлів жіночої косметики, бо і звідки мені про це знати? Я увесь час думаю про хліб, масло, папіроси а не про косметику.
Виходжу сьогодні вранці до праці, а моя жінка до мене:
— Слухай дорогенький, купи мені там пудер.
Такий то і такий — вона назвала мені фірму, колір і запах, але це все повилітало мені з голови, бо я саме тоді думав, де дістати молоденької бульби на обід. Зрештою я в тих справах ляїк. Але купити треба, бо ви не знаєте моєї жінки!
Пудру, Богу дякувати, не бракує, можна його дістати в кожній аптеці, в кожній косметичній крамниці. Шкода, — що нема стільки крамниць з бульбою... Іду вулицею Легіонів і дивлюся — аптека, а на виставі за вікном — пудер.
Заходжу в середину.
— Я попрошу пудер, прошу пані — звертаюся до аптекарки в білому фартусі.
— Цо?
— Пудер, прошу пані, я не знаю, як він там називається, але якийсь добрий пудер. Пані самі знають, який пудер добрий.
— Нема вогулє пудру!
— Я ж бачив на виставі.
— Пан ма рецепте?
— Рецепту? — запитав я здивований. — Перший раз чую, що на пудер треба мати рецепту.
— Я вогулє пана нє розумєм, цо пан собє жичи.
— Я вас також не розумію. Рецепта на пудер? — І я вийшов з аптеки.
Це не було б зле, якби пудер продавали на рецепта, подумав я, але моя жінка в це не повірить, і буде думати, що я не хотів купити. — Скажу, хай сама піде і переконається. І вона піде, я певний цього. Але я не хотів би бути на місце тієї аптекарки...
Н. Д. 