Святкування річниць

Кожний народ має якісь національні цінності, якими він дорожить і робить їх предметом свого культу. Українська нація має також своїх великих безсмертних людей, яких святкує. Вона має й незнаних героїв. Тому, крім знаних великих людей, ми святкуємо річниці великих боїв, які дуже часто не є звязані з одним знаним іменем, але багатьма незнаними іменами. Після програної визвольної боротьби в 1917—21 рр., у злуці з посиленням нашої боротьби за свою волю розвинувся могутній в українському народі дух культу великих людей. Це ознака здорова, бо коли в нації так сильно закорінюється почуття духового звязку з великими попередниками, то це знак, що ми відчули свою національну особистість, що бере свій початок десь у далекій минувшині й не кінчається у нашій генерації, але росте в вічність.
Але при цьому ми робимо два прогріхи: по-перше, ми зосередили культ наших героїв майже виключно на найновіших часах, забуваючи тисячолітню тяглість нашої історії; по-друге, є небезпека політичного розподілу героїв, і може статись такий анахронізм, що політичні угруповання стремітимуть до осягнення монополю на святкування тих, чи інших національних постатей.
Отже, ми чомусь святкуємо в останніх роках героїв часово найближчих до нас. Святкуємо Крути, Базар (незнані герої), Біласа, Данилишина, Головінського й ін.. забуваючи, задивлені в недалеку минувшину, що ми маємо в нашій історії багато більше світлих постатей, відсвіжування памяти про яких вирізьблювало б більше нашу національну душу. Чому ж забуваємо за наших князів і козацькі часи з їх безсмертними й виразними постаттями, чей же це найсвітліші епохи нашого історично-державного буття!
З другої сторони, ми й у святкуванні річниць героїв нашої ґенерації схоплюємо все до певної міри провінціонально, бо інколи оставляємо поза обсягом нашого культу східні землі, де за цілий час большевицько-московського панування ішла також завзята боротьба за наш усенаціональний ідеал, в який записалася в нашу історію ціла низка знаних і незнаних героїв. Чому цих ми поминаємо?
Цю хибу ми поповнюємо несвідомо, але тим не менше є це непростиме. Бо соборність має стати найбільшою ціною нашої національної душі, а це означає, що ми не сміємо схоплювати старші, чи новіші історичні події, чи особи через призму своєї провінції. Тому, поширюючи культ великих українців часово, ми мусимо поширити його і простірно. Бо лише це буде ознакою, що основні ціхи нашої душі не є фразою, але глибоко відчутою дійсністю.
З другого боку не забуваймо, що хоч ми — як і другі нації — маємо в свойому лоні різні розбіжності, — то є щось, що нас вяже в одну нероздільну органічну цілість, де не можуть грати вирішної ролі політично-світоглядові порізнення.
Є національний ідеал, у сяйві якого заникають усякі розбіжності. Це всенаціональне почуття каже нам підсвідомою мовою нашої душі, що всі наші історичні постаті — до яких політичних уґруповань вони не належали б за життя, — які згинули, чи жили в імя великої національної ідеї, є всенаціональними постаттями і тому культ їх є справою цілої нації. Хіба ж для щирого українця може мати таке вирішне значення для їх осудження те, що Петлюра вийшов із рядів теоретичних соціялістів, а Коновалець із рядів українських націоналістів, коли вони обидва боролися й згинули за національний ідеал? Певно, що ні, бо вони є всенаціональними героями. Бо ніхто чей же не буде твердити, що вони оба згинули за якусь точку своєї політичної програми! Тому також тяжко зрозуміти те, коли хтось присвоює собі монополь на культ українських гетьманів, бо велика постать напр. Богдана Хмельницького для всіх нас заєдно є дорога і свята, бо ходить не про слова, але про суть!
Вкінці ще одна дума відносно святкувань. Святкуємо забагато. Святкуємо напр. окремо О.Басараб, Біласа та Данилишина, Головінського й ін., коли в дійсності можна б було влаштувати одне збірне свято, бо всі вони згинули за цю ж ідею. Святкуємо окремо Крути, Базар, здобуття Києва і т. п., коли б можна було святкувати прим. "день здвигу українського народу".
Оце декілька думок на тему святкувань національних річниць, чи осіб. Було б незвичайно корисно, коли б у тій справі зайняли слово наші дотичні фаховці, бо деякі речі вже треба нарешті остаточно усталити.
Д. Квітка 