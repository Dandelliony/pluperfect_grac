Дійсність і завдання

Ми ніяк не можемо усвідимити добре собі тієї дійсности, яку застанемо. Її треба переробити, нагнути до українських національних життєвих вимог. Нетрудно здати собі справу, що цей дійсний стан, який тепер існує на українських землях, не є витвором українських життєвих інтересів. Суперництво на засадах взаємної нетерпимости і виключности державних рацій Києва і Кремля витиснули свою печать на сучасному укладі господарських, суспільних і політичних сил української території. Зі своєрідних реальних умовин мусітиме вийти українська державна політика.
Правильна постанова української господарської політики мусить відповідати життєвим господарським інтересам нації. Вона з одного боку має бути виразником національного розвитку, з другого має цей розвиток обумовляти, його орґанізувати та хоронити. Перед нею стане в цілий ріст завдання формувати економічні чинники, творити таку структуру господарського життя, так взаємно повязати елєменти господарської діяльности, щоб нація могла як найкраще здійснювати свої цілі. Сьогодні в Україні повна руїна на всіх ділянках життя. Людина позбавлена майже всіх продуктів і хліборобського і промислового виробництва. Сама продукція відбувається накладом велетенських коштів капіталу і праці. Українська господарська політика мусітиме в першу чергу так зорганізувати продукцію і так наладнати виміну дібр, щоб у розмірно швидкому часі можна було заспокоїти людські і господарські потреби. Сьогодні життєва стопа в Україні в теперішніх умовинах совітської дійсности є страшенно низька. Тому ріст життєвої стопи до европейського рівня є першою господарською необхідністю. Проблєма заможности обумовляє ріст культури в щоденному житті з усіма суспільними і політичними наслідками. І тому завдання та відповідальність перших ходів української господарської політики є доволі складні і нелегкі.
Україна — це край з багатими природними можливостями різноманітного господарського життя. Урожайна земля є основою розвитку інтенсивної хліборобської господарки з широким вахлярем управних культур. Зернові культури, пшеницею починаючи, а на таких технічних культурах, як бавовна і кавчуконоси кінчаючи — все хліборобській сировині. Йшло б лише про те, щоб так наладнати процеси перерібки дібр, щоб ніколи не спинятися на продукції сировини чи лише півфабрикату. Йде про те, щоб господарський процес закінчувався найбільш досконалим фабрикатом, який не міг би вже підлягати дальшому процесові продукції. Сьогодні ця справа на українських землях поставлена в найбільш некорисний спосіб для України.
Вимоги, що стануть перед українською промисловою політикою, можна пояснити розмірами українського вугледобування і залізодобування та вимогам нашого інтересу. Сьогодні українська гірнича і залізоперерібна промисловість не числиться з інтересами української території. Нам усім відома роля, яку відограв і ще відограє український гірничий і промисловий (та хліборобський) терен у розвитку промислових осередків Петербурга, Москви, Уралу, Центральної Азії і Далекого Сходу. Перед українською промисловістю стануть завдання, звязані з механізацією українського хліборобства, будівництвом і устаткуванням фабрик, машинобудівельних підприємств, транспорту. Це все наставлене на переробку української сировини на найбільш досконалі машини аж до найдрібніших предметів широкого вжитку включно. Українська промисловість мусить мати на меті в першій мірі заспокоїти людські потреби.
З проблємами господарського життя, культурної творчости, мілітарної безпеки, врешті звязку зі світом — тісно вяжеться проблєма транспорту. Сьогоднішня залізнична сітка не відповідає тенденціям і інтересам України. Врешті Україна це Европа і її транспортова політика буде змагати до лучби з Европою всіми видами звязку з летунським включно. З проблємою морського транспорту вяжуться особливо завдання у розвитку українських пристаней, української фльоти. Реорґанізація битих шляхів, що доповнюватимуть залізничний і водний транспорт, мала б на меті запевнити доступ у найдальшу закутину українського краю. Разом з комунікаційною сіткою та державними вимогами поступатиме будівництво і розвиток механізованих і моторизованих засобів льокомоції.
Є ще безліч інших ділянок господарської творчости, яких жде перебудова і переставлення на українські рейки. І так специфічні завдання стануть перед українською хемічною промисловістю передусім у звязку з підвищуванням видайности хліборобства з промислом, мілітарною безпекою держави. Належне переформування елєктрифікаційної справи мало б на меті через подешевіння енергії, відіграти одну з поважніших роль в українському господарстві.
Перед фінансовою політикою стане важке завдання, створити власну валюту, оперту на трівкому паритеті і ввести її на форум міжнародніх валютових нотувань, при тому створити і власну систему фінансування господарського життя, організуючи йому капітал в закладовому і оборотовому виді.
Господарська політика мусить також мати на приміті і справу міжнародньої товарової виміни наладнану і згармонізовану згідно з господарськими можливостями краю, а не інакше.
Великі завдання і велика праця чекає досвідних і работящих рук. Праці тієї буде без ліку, бо починати її треба буде з нового, від нових підстав.
В. Литвиненко. 