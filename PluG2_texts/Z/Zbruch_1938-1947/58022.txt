З життя краю

Український театр ім. Лисенка
Самбір, 26 жовтня. В суботу, 18 жовтня ц. р. драматичний гурток при Музичному Товаристві ім. Лисенка в Самборі відіграв при заповненій залі б. "Сокола" оперету І. Котляревського "Наталка Полтавка". Глядачі побачили no-мистецьки виведені образи українського побуту з часів Котляревського. З великим талантом виступила в ролі Наталки п. Клюва Дарія, яка гарно відобразила всі побутові риси української дівчини. Ролю Терпелихи відіграла з великою майстерністю п. Коца Стефанія, яка вдало вивела тип матері, що бажає для своєї дочки щастя і добра. У ролі Тетерваковського виступив веселий п. Децик Михайло, який з великим гумором вивів тип сільського возного. Вдало також відіграв ролю Макогоненка п. Полулях Іван, який своїми рухами і доброю мімікою розсмішував публику. Щирий тип закоханої людини створив п. Куцан у ролі Петра. Шембель у ролі Миколи добре віддав ролю вірного друга, який у скрутному положенні допомагає Петрові. Вистава пройшла успішно.
Вистава в Гордині Рустикальній
Гординя Рустикальна, 26 жовтня. Заходом аматорського гуртка при "Січі" в Гордині Рустикальній відбулася дня 20 жовтня в залі читальні "Просвіти" вистава комедії на 4 відслони п. н. "Подорож Молотова до Берліна" власного укладу, яка пройшла з великим успіхом. Згадана комедія викликала велике зацікавлення, так, що заля була вщерть виповнена.
Село Сокирчиці працює
Сокирчиці, 26 жовтня. Заходом аматорського кружка при читальні "Просвіти" в Сокирницях відбулася дня 20 жовтня вистава п'єси Б. Жарського п. н. "Україна у вогні", яка пройшла з повним моральним та матеріяльним успіхом. Найкраще відіграли свої ролі: Баган О. — отаман, Фурдин О. — Карпо та Ціхоцький М. — стрілець. Слід відмітити, що це вже друга вистава цієї осені. Найбільше праці вкладає в підготову вистав режисер Білинський Ф.
Наладнання апровізації
Станиславів, 28 жовтня. Апровізація м. Станиславова чимраз краще наладнується, хоч які великі перешкоди, якими в першій мірі являються: брак відповідного транспорту і повінь, яка дуже болюче відбилася на нашому господарському організмі. Для розподілу харчів створено в місті 41 крамницю та приділено їх до окремих районів міста та передмість. Все ж місто ввесь час було забезпечене відповідними раціями хліба, які рівномірно розподілювано поміж населенням. З випуском нових апровізаційних карток, мешканці м. Станиславова і двох сільських громад Рінь і Софіївка одержуватимуть постійні приділи в харчах.
Читальня "Просвіти" в середмісті
Станиславів, 28 жовтня. Філія Товариства "Просвіта" наладнала в середмістю читальню в будинку "Українбанку" при вул. Губернаторській ч. 2, І. пов. В читальні, відчиненій цілий день, можуть члени "Просвіти" безплатно користати з газет, шахів. Запренумеровано для читальні всі українські й німецькі часописи й журнали.
Бібліотека "Просвіти"
Станиславів, 28 жовтня. Прилюдна бібліотека ім. Т. Шевченка при філії Т-ва "Просвіта" в Станиславові наладнує цими днями випозичальню книжок. Будуть два відділи: український і німецький.
Нове приміщення "Українбанку"
Станиславів, 28 жовтня. Як довідуємось, "Українбанк" переносить свої бюра до нового приміщення у власному будинку при вул. Шидловського 1. 