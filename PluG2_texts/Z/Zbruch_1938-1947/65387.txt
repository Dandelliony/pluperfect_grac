Жінка

Малий фейлетон
— Мені здається, що жінки самі не знають, чого вони хочуть — вирвалось з моїх уст якось так небережно і то саме у товаристві, зложеному з пяти представниць жіночого роду і з одного представника чоловічого роду, якого саме репрезентувала моя скромна особа.
— Як це? — обурилися жінки. — Ми добре знаємо, чого хочемо!
— Ви — мужчини вмієте тільки нарікати на жінок і з них іронізувати, — запищала одна сопраном.
— А самі або не бачите, або не хочете бачити вашого самичого егоїзму! — впала в тон друга.
— Та знайте, що сьогодні родиться новий тип жінки, що не буде подібний ні до одної, яку всі привикли бачити, — задеклямувала патетично третя.
— Цікавий буде цей тип! — завважив я легко підсміхаючись.
— Це вже не та буде, яка сьогодні родить діти, пере пеленки, товчеться з горшками, обгризається з домашньою прислугою, запінилась четверта.
— Це ваше природне покликання! — втрутив я.
— Даруйте! Це ніяке покликання, тільки воля мужчини, — відповіла, відвертаючись з погордою від мене.
— Не думайте собі, що нова жінка буде ходити у шовкових панчішках, у глибоких декольте, намальована, з вічною ондуляцією, що буде завертати очима, кокетливо усміхатись, оточуватись молодими людьми, кидатись їм на шию, — накивувала пальцем пята.
— Та ж жінки самі цього хочуть! — не стерпів я.
— Неправда! Цього вимагає від нас мужчина, — скинула ця остання крізь зуби.
— Нова жінка не буде висиджувати у лабораторіях і бібліотеках, силою впихаючи в оболілий череп трутину ученої мудрости, — продовжувала свої учені висновки перша представниця нової жіночої реформи.
— Не буде копати м'яча, бігати, скакати, перекидатись догори ногами, провадити авто, стригтися, голитися, — запалювалася її товаришка.
— Що тут багато говорити? Новітня жінка буде такою, якою повинна бути! — кінчила гарячу дискусію найстарша дискутантка.
— Якою? — спитав я.
— Буде робити тільки те, що сама захоче, а не те, що хоче мужчина.
— Та ж все так було... від сотворення світу до сьогодні!...
— Ні! Дотепер сповняли жінки тільки егоїстичні забаганки мужчин. Щойно тепер починається гра в відкриті карти.
____
Їй Богу, ніколи не відомо, чого саме хоче жінка. Даю тисячу золотих тому, хто зуміє прояснити круглі і бездорожні стежки та закутини жіночої душі. Я певний того, що цього не зробить навіть сама... жінка.
С. Каролин 