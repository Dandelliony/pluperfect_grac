Нові порядки

Розмова з головою сорокського повітового виконкому тов. Орядки
СОРОКИ (Бесарабія), 8. (Спец. кор. РАТАУ). В Сорокському повіті активно розгорнув свою роботу повітовий виконком і його відділи — землевпорядкування, народної освіти, охорони здоров'я, комунальний, торговий, фінансовий і соціального забезпечення. Центром громадського і господарського життя міста Сорок стали тепер міська Рада. Оформлена організація 8 волосних виконкомів.
В усіх 256 селах повіту організовані сільради, в склад яких ввійшли кращі представники визволеного народу — батраки, бідніші селяни і трудова інтелігенція, які користуються у населення великим авторитетом. Провадиться старанна перевірка селянських дворів, щоб виявити всіх безземельних і малоземельних селян, яким потрібно надати земельні наділи. Це — підготовка до організованого розділу поміщицьких і манастирських земель і майна, які по праву належать багатостраждальному селянству Бесарабії. Одночасно провадиться і точний облік цих земель.
У найближчі дні скликається нарада голів і секретарів волосних виконкомів і сільрад, на якій будуть обговорені всі організаційні питання роботи місцевих органів влади на селі, практичні завдання по керівництву розділом землі і майна, повного налагодження громадського і господарського життя радянського бесарабського села.
Велика увага приділяється тепер питанню підготовки шкіл до нового навчального року — ремонт, забезпечення наочним приладдям, підручниками, паливом. Відділ народної освіти займається тепер добором учителів для роботи в сільських школах.
Жителі міста Сорок вперше одержали можливість користуватись безплатною медичною допомогою в повітовій поліклініці і лікарні, яка може обслужити більше 50 чол. Організований також вендиспансер. В різних пунктах повіту устатковані 16 лікарень і лікувальних пунктів. Тепер підбираються приміщення для організації дитячих будинків, майданчиків, ясел і дитячих поліклінік. В Сороках устаткований дитячий будинок на 50 дітей.
В с. Вертужани організований будинок культури, який став центром культурно-політичної і виховної роботи серед селян. В Сороках закінчується будівництво нового стадіону. Через 2—3 дні почне регулярно курсувати автобус по маршруту Сороки — ст. Флорешті, відстанню 40 кілометрів.
Значну роботу провадить відділ соціального забезпечення. Сюди звертаються по допомогу десятки і сотні селян, стариків, сиріт і вдов. Тільки за 8 днів відділ видав біднякам і сиротам 25.000 карбованців безповоротної допомоги.
Місцеве населення охоплено великим виробничим і політичним піднесенням. Особливо велику активність виявляють жінки. На всіх ділянках громадського і господарського життя вони подають велику допомогу сільрадам, господарським організаціям і установам у їх роботі, вносять багато цінних, ділових пропозицій. Кращі жінки — активістки вперше в житті прийшли до управління державою. 40 найактивніших громадських працівниць — селянок, вчительок, лікарів ввійшли в склад сільрад. 