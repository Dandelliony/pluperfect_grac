Пам'яті дир. Івана Филиповича

Як була вже згадка в "Кр. Вістях", дня 28 березня помер у Львові дир. Іван Филипович. Не стало в сім'ї наших кооператорів заслуженого діяча, довголітнього директора Ревізійного Союзу Українських Кооператив. Сороклітня Його праця в нашій кооперативній організації — це великий вклад у розбудову галицької кооперації.
Іван Филипович народився 19. І. 1879 р. в Демилі-Заболотові, Снятинського пов., до гімназії ходив у Коломиї, а від 6-ої кляси в Перемишлі, де й склав матуру. Ще в гімназії виявляв зацікавлення громадськими справами і брав в них активну участь. Після закінчення гімназії студіював право в чернівецькому університеті. Від 1904 р. почав працювати в кредитовій кооперативі "Покутський Союз" у Коломиї, у якій згодом став директором. В р.р. 1907-8, підвищуючи своє знання, студіював у Торговельній Академії у Відні. 16. III. 1910 р. почав працювати як ревізор у Краєвому Ревізійному Союзі у Львові. — В 1914 р. покликано Його до війська, у якому Він, як підхорунжий, перебув до 1917 р., переносячи на собі всі страхіття війни. В 1917 р., коли Т-во "Сільський Господар" приступило до організації нашого господарсько-економічного життя в Галичині, І. Филиповича, як фахівця, звільнено з війська і Він зайняв у цьому Т-ві одне з відповідальних становищ. В 1921 р., після першого краєвого з'їзду, що відбувся 9 червня 1920 р., у якому Він брав активну участь як його організатор, працює в Комітеті організації кооператив, а від липня 1922 р. стає директором Ревізійного Союзу. В 1928 р., після реформи Рев. Союзу, І. Филипович зайняв становище члена колегіяльної дирекції, спершу як керманич ревізійного відділу, опісля фінансово-адміністраційного. Водночас працював у надзірній раді Т-ва "Дністер", у виділі і комісіях Т-ва "Просвіта", "Рідна Школа", Спортового Т-ва "Україна" і т. ін. При кінці червня 1941 р., після большевицької навали І. Филипович був одним з перших, що взялися за відбудову нашої кооперації, займаючи своє попереднє місце директора фінансово-адміністраційого відділу РСУК.
Зі смертю І. Филиповича, що помер у 64 році життя, не лише наша кооперація, але й ціла наша суспільність понесла невіджаловану втрату. В. Й. П.!
БЕН. 