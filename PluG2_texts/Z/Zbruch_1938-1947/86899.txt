◦ ◦ ◦ ◦

  Оперний Театр. Сьогодні, в п'ятницю, 11-го лютого, в год. 17.30 "Любов та здоровий розум", комедія на 3 дії Г. Кубіє в постанові І. Іваницького. Вистава для українців. — В суботу, 12-го лютого, в год. 18.30 "Копелія", балет на 4 дії Деліба в постанові Е. Вігілева та В. Штенгеля. Вистава для німців і союзників. — В неділю, 13-го лютого, в годині 18.30 премієра опери Ґуно "Фавст" — для німців і союзників.   Колядки. Хор питомців Духовної Семінарії у Львові під диригентурою п. Володимира Панасюка відспіває низку колядок підчас читаної Служби Божої т. зв. "дванадцятки" в храмі св. Юра 12-го ц. м. (субота: Трьох Святителів) і в храмі Преображення в неділю, 13-го ц. м.   ІІ. Вечір з приводу ювілею О. Олеся. В понеділок, 14-го ц. м., в год. 17.30 вечора, відбудеться старанням Спілки Українських Письменників у Світлиці Співробітників Відділу Культурної Праці УЦК — Літературно-Мистецький Клюб при вул. 29-го Червня ч. 10/І. п. — II. Вечір з приводу ювілею О. Олеся, на якому відчитають доповіді: проф. В. Ревуцький: "Драматургія О. Олеся", дир. В. Блавацький: "Олесь на західно-українській сцені" і реж. О. Гірняк: "О. Олесь на східно-українській сцені".   Колишній старшина. Львів, 10 лютого. Павло Федишин брав активну участь в українських визвольних змаганнях, як старшина УСС. Після війни працював Він урядовцем; довгі роки працював Він в Адміністрації Видавництва "Українська Преса" дир. Івана Тиктора, виявляючи себе зразковим працівником і прикладним громадянином. Дня 10. лютого помер Він після довгої та важкої недуги легенів у 50-му році життя, залишаючи дружину та синів. Заупокійна Панахида відбудеться у п'ятницю, 11-го лютого ц. р., в год. 16-ій в крипті при вул. Кохановського ч. 94, а похорон — в суботу, 12-го лютого, в год. 15-ій з тієї ж крипти на Личаківський цвинтар.   Вистава для шкільної молоді. Станиславів, 10-го лютого. 3-го лютого Український Театр ім. Івана Франка в Станиславові дав чергову виставу для молоді українських шкіл міста Станиславова, а саме оперетку Я. Барнича п. н. "Шаріка". Тематика цієї оперетки основується на побуті Українських Січових Стрільців у часі першої світової війни на Мадярщині, де відбували свій вишкіл. Композиція оперетки дуже легка, гарні співочі партії, танці, комічні ситуації, роблять її ще принаднішою. Головне значіння оперетки — це нав'язування до традиції визвольної боротьби з часів першої війни. Тому дирекція театру добре зробила, що дала спеціяльну виставу для шкільної молоді.   Львівські вісті   