34 роки на протиалькогольному фронті

У роковини існування Т-ва "Відродження"
Львів, 14 лютого. Український протиалькогольний рух належить до найстарших у світі. За два роки, тобто в 1944 році святкуватимемо 100-ліття перших починів українського протиалькогольного руху. На тому довгому шляху протиалькогольної праці і боротьби визначається важлива дата 14 лютого 1909 р. Тоді саме повстала перша статутова протиалькогольна і протинікотинна організація "Відродження".
Величезні шкоди і знищення в Европі й у цілому світі поробили ці найбільші суспільні отруї: алькоголь і нікотина. Та хто знає, чи не найбільших втрат зазнав від них український нарід.
Чужонаціональні дідичі силою старалися розпоювати український нарід і в тій цілі побудували безліч коршем та понастановляли в них арендарів, які розпоювали і деморалізували та омотували наш нарід, мов павуки. Він тратив через те здоров'я, силу, майно і зближався до загибелі. На щастя, братства тверезости врятували український нарід від тієї язви.
Від 14 лютого 1909 р. перебирає керму протиалькогольної акції українське протиалькогольне товариство "Відродження". Чимало правдивих апостолів тверезости і переконаних протикурців зорганізувалися в тому товаристві і впродовж 34 років положили великі заслуги для оздоровлення українського народу. Невпинна боротьба "Відродження" за здоров'я, силу і економічний добробут українського народу, співпраця з культурно-освітніми та економічними установами і систематична пропаганда "Відродження" — не дивлячись на різні перешкоди — видала була прегарні овочі.
В багатьох селах позникали коршми, в багатьох селах і містах всякі імпрези відбувалися в чистій, незатроєній димом атмосфері та без каплі алькоголю.
Та найважніше: поступова і свідома українська молодь, перейнята відродженецькою ідеєю масово не п’є і не курить, бо знає, що це шкідливе з національно-виховних, господарських і гігієнічних оглядів.
Чимраз частіше весілля, хрестини, похорони і всякі забави відбуваються без алькоголю й тютюну, а за тим зникли сварки та бешкети, що давніше так часто народжувались при таких нагодах.
Здавалось би, що тепер, у часі війни, справа протиалькогольної і протинікотинної акції неактульна, бо алькоголь і тютюн розмірно дорожчий, як перед війною. Одначе так воно не є. Бо хто тепер хоче пити і курити, той їсти не буде й останнє продасть, щоб тільки роздобути алькоголь і тютюн. А якщо нема очищеного алькоголю, то гонять самогон, на що тратять багато дорогого збіжжя, яке повинно бути вжите для прохарчування наслення. Такий самогон та денатурований спірт вбивчі для людського орнагізму і чимало людей посліпло, вживаючи, як напитку, самогону і денатурованого спірту.
Величезні міліони пропиває і прокурює український народ. На основі книжки інж. Івана Прокопова "Алькоголь і народне господарство" (Львів, 1936 — стор. 13-а і 17-а) українське населення бувшої Польщі в 1933/34 р. пропило 45 міліонів зол. і прокурило 150 міліонів зол., разом 195 міліонів зол.
За ті сотки міліонів, що їх український народ пропиває та прокурює, та за ті величезні шкоди, що їх спричинюють алькогольні напитки і тютюн, можна поправити наше господарство, поліпшити ремісничі верстати, оснувати нові фабрики, побудувати дороги, зрегулювати ріки, побудувати школи, піднести освіту, виховання і культуру та загальну життєву стопу.
Тому використаймо кожну нагоду і поширюймо здорові гасла: Не пиймо і не курім!
З тією метою треба оснувати протиалькогольні і протинікотинні гуртки в кожній місцевості, як секції Українських Окружних Комітетів, вписуватися до них масово і вербувати також таких, що п'ють і курять. Особливо ж повинна робити це масово шкільна молодь під проводом свого вчительства, як також реміснича і хліборобська молодь, якої не опанував ще дурман алькоголю і нікотини. Але також алькоголіки і курці повинні гартувати свлю волю і змагатися так довго, аж доки не переможуть власного шкідливого налогу!
Використаймо кожну нагоду, щоб освідомити наш загал про шкідливість алькоголю і нікотини. Найближча нагода, яку ми повинні використати — це 34-і роковини заснування українського протиалькогольного і протинікотинового товариства "Відродження" дня 14 лютого 1942 р. Тої днини а найдальше до кінця лютого 1942 р., слід влаштувати всюди протиалькогольні і протинікотинові свята, можливо з протиалькогольною і протинікотинною виставою, чайні вечори, відповідні театральні представлення, концерти з протиалькогольними піснями про шкідливість алькоголю і нікотини.
Нехай всюди повстануть протиалькогольні і протинікотинні гуртки при УОК з тисячами членів, нехай панівним стане в нас здорове гасло: Не пий і не кури, а всі свої сили віддай для праці на народній ниві для добра загалу!
(тп) 