◦ ◦ ◦ ◦

Семінари для начальників вантажних станцій. З метою підвищення кваліфікацій і набуття знань по комерційній та вантажній службах при управлінні Львівської залізниці було організовано семінари для начальників вантажних станцій. Всього відбулося 7 семінарів, якими було охоплено 108 чоловік. Лекції читали керівні працівники управління залізниці.   Районна нарада жінок-активісток. Районна нарада жінок-активісток відбулась в Золочеві. В ній взяли участь 150 стахановок підприємств, депутатів сільських і районної Рад. Савчук Марія, Свищ Катерина, Ліпик Марія та інші, що виступили на нараді, висловлювали щиру подяку Червоній Армії за визволення України від німецьких загарбників і зобов'язались відзначити річницю визволення України новими виробничими успіхами. Учасниці наради звернулись до всіх жінок району з листом, в якому вони закликають селянок до свята закінчити сівбу, оранку зябу та всі інші польові роботи.   Львівщина перевиконала фінплан III кварталу. Підведено підсумки виконання плану мобілізації коштів по області. Квартальний фінплан по всіх платежах значно перевиконаний, а саме: по держприбутках на 24 проценти, страхових платежах — на 11 процентів, по вкладах та позиці — на 7,2 процента, по масових платежах і податках — на 4,6 процента. Облвиконком та обком партії прийняли рішення про преміювання передовиків. Першість завоював Сокольницький район, який міцно тримає перехідний червоний прапор обкому партії та облвиконкому. Він виконав план мобілізації коштів у III кварталі на 156 процентів. За Сокольницьким районом іде Магерівський, де виконано план на 150 процентів.   Обладнано зубний кабінет. При Краковецькій районній лікарні гарно обладнано і устатковано зубний кабінет. Кабінет забезпечений необхідним приладдям і інструментами для лікування.   Наукові лекції для селян. Лекторська група вчителів утворена при Краснянському районному відділі народної освіти, провадить велику політвиховну роботу серед трудящих району. Лекторами цієї групи за останні три місяці прочитано в селах району біля 30 лекцій і доповідей на наукові теми: «Виникнення життя на землі», «Будова всесвіту» й інші.   Телефонізація сільрад. Щирецький райвідділ зв'язку зараз провадить великі роботи по телефонізації всіх 26 сільрад району. Вже телефонізовано 16 сільрад. Останні 10 будуть мати зв'язок з райцентром до річниці з дня визволення України — 15 жовтня. Зараз провадиться встановлення телефонних стовпів і проведення лінії зв'язку.   Державна допомога переселенцям з Польщі. У Ново-Яричівський район переселилися з Польщі в цьому році 936 українських родин. Майже всі вони поселилися у селах Пруск, Білка Королівська, Білка Шляхецька. Радянська влада виявила піклування про переселенців; їх забезпечено землею, житлом, садибами. Їм видано державних кредитів більше, як на 2 міліони карбованців. Селяни-переселенці тепер успішно провадять осінню сівбу. Борщовицька МТС надала їм допомогу в оранці землі. Білка Шляхецька сільрада іде в районі першою по сівбі.   Навчання залізничної молоді. На Львівському залізничому вузлі організовані і працюють дві середні вечірні школи для молоді. Завдання цих шкіл — дати можливість молодим залізничникам без відриву від виробництва здобути середню освіту. Навчання в школах уже розпочалося. Для викладання в них підібрано кваліфікованих педагогів.   Вільна Україна 