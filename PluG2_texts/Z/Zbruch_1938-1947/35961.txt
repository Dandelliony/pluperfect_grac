Свято моря у Варшаві

День піднесення чорноморською фльотою 29. квітня 1918 р. на своїх маштах українського прапору є історичним днем. Правда, недовго довелося нашим прапорам лопотіти на тих маштах, та не перестали вони й не перестануть лопотіти у наших серцях.
Свято, уладжене нашою молодю у Варшаві, було наскрізь просякнуте молодим бадьорим духом, живою, могутньою вірою на сьогодні й на завтра. Короткий, змістовий реферат провідника молоді п. Поліщука дав тло для решти програми свята. На особливу увагу заслуговують виступи дутої оркестри під орудою сотника Головка і мужеського хору під орудою м-ра Божика. Виконані після вступного, "чорноморського маршу" з власних композицій Головка: вальс "На Дніпрі", "Польові квіточки" й увертюра "Тризуб" — просто хапали за серце присутніх. Коли б хтось підходив до цих його композицій з міркою клясицизму чи модернізму, то може нічого б й не знайшов. Та нам це зовсім було не потрібне. Ми захоплювались, усім нашим єством переймались, коли вслухувались, як Дніпро переливав своїми великими і малими хвилями, ревів, стогнав (вальс побудовано на тлі мотиву: "Реве та стогне Дніпр широкий"), притягав нас до самісенького себе. "Польові квіточки" насолодили серце гідними народніми мотивами, а увертюра "Тризуб" загріла душу вояків, намалювавши їм і пригадавши образи незабутніх історичних хвиль боєвої посвяти для Батьківщини.
Справді цікаво, коли мотиви, живим пензелем, малюють образ збірки, прощання з милою, похід, картини змагань з ворогом і т. п. (увертюра побудована на тлі мотивів: сурма "Не плач, не плач, Марусенько", "Гей нумо, хлопці, до зброї!" з фраґментом "Ще не вмерла" і т. і.). Також прегарний був вальс-елєгія, я б так його назвав, на тлі мотиву "Така її доля".
Були у програмі свята й деклямації, що звернули на себе увагу не їх артизмом (за винятком одного), а своєю ориґінальністю, бо виступив на сцені "найбільший" декляматор 4-літній Ігорик Скорський, що підніс догори ручку й привітав авдиторію: "Слава" та продеклямував віршика "Бозє Всєсильній" і знову привитав: "Слава..." Сильне вражіння зробив рівнож учасник боїв Карпатської Січі — п. Федорчук своїм віршем: "До України". — А вже трохи поважніше (з малих дітей) виступила з віршом "Іван Підкова" донька артиста Якушко. Свято закінчено національним гимном, виконаним хором спільно з дутою оркестрою. Саля була переповнена!
Ве-Де 