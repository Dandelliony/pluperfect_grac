50-ліття електричного трамваю у Львові

Львів, 21-го квітня   У Львові електричний трамвай існує вже 50 років. Перший електричний трамвай вирушив на вулиці Львова 21 квітня 1894 р., отже скорше як у Парижі, Лондоні, Відні, Петрограді, Римі і Варшаві. Він мав бути однією з атракцій львівської загальної вистави з 1894 р. та мав заступити кінний трамвай, який курсував у Львові від 1870 р. та який виявився невистарчальним.   Уведення електричного трамваю натрапляло на численні труднощі, між іншим на спротив консервативних мешканців Львова, зокрема Личаківської дільниці, але все таки по 15 засіданнях Міської Ради, перші вози електричного трамваю появилися на вулицях міста.   Перша трамваєва лінія вела з головної стації на виставову площу, друга її віднога на Личаків. Час їзди зі стації на Личаків виносив 32 хвилини. Вози від'їздили що 5 хвилин. Зразу їздило лиш 18 возів, які ділилися на дві кляси — кращу першу клясу й гіршу та дешевшу — другу. Ціла траса поділялася на секції, при чому дорога на Личаків мала чотири секції. Підчас першої світової війни скасовано поділ на кляси та секції.   У 1907 р. вибудовано нову лінію від костела Марії Магдалини на вул. Листопада, а в рр. 1908—9 повстала лінія зі стації через вул. Городецьку до нової різні і траса пізнішої "трійки". У тому часі прибули до Львова перші причіпні вози, а перед першою світовою війною кількість трамваєвих возів перейшла сотку.   Зразу трамвай був приватною власністю. У 1896 р. викупила його громада міста за 1,680.447 корон. У 1907 p. знесено кінний трамвай, а поважне число 12 міліонів пасажирів, які у цьому році користувалися трамваєм, викликало необхідність увести дальші інвестиції, побудувати нові лінії та трамвайні вози.   Навіть електрівня існувала зразу лиш на те, щоб постачати струм трамваям, а заклад освітлення міста завдячує своє постачання теж трамваям.   Після війни почалася дальше розбудова трамвайної мережі. Кількість возів переступила число 210. Найдовшою трамвайною лінією у Львові, яка виносить 9 км., є лінія від залізничої стації до Габриєлівки.   Війна поставила трамвай перед тяжкими завданнями. Вози переобтяжені пасажирми, яких у 1943 р. перевезено 80,000.000. Це місячно дає 8 міліонів людей, тобто 26 разів тільки, скільки Львів нараховує мешканців. Це найкраще свідчить про тяжку й жертвенну працю, яку мусить виконати трамвайне підприємство.   Львівські вісті   