◦ ◦ ◦ ◦ ◦

Лєкторат українознавства в празькому Карловому нїмецькому університеті. Дня 16. травня ц. р. почав виклади й вправи в німецькому Карловому Університеті в Празі новоіменований лєктор для української мови, історії літератури й культури д-р Ярослав Рудницький, що є рівночасно доцентом українського мовознавства в Українському Університеті в Празі та співробітником Українського Наукового Інституту в Берліні.
В неділю, 1. червня ц. р., заходом філії УНО в Берліні відбудеться Свято Матери в год. 18-ій, у салі Ґемайнденгавз, Люїзенкірхе при Кірхпляц 8 (доїзд У-баном до Ріхард Ваґнер Пляц). У програмі вступне слово, деклямації дітей і дорослих, реферат і сольоспіви української співачки Іванни Гинилевич.
Промова Папи з нагоди Вознесення. ВАТИКАН, 27. 5. — У день латинського Вознесення Папа прийняв на збірній авдієнції у Бенедиктинській салі 4.000 біло зодягнених дівчат. З тієї нагоди Папа Пій ХІІ-ий виголосив промову, в якій звернув увагу на значіння "хрестоносного походу чистоти", що його щорічно влаштовує Церква. Змагання христіянства до оборони перед небезпекою зіпсуття обичаїв заслуговують на те, щоб їх називати хрестоносним походом. Сьогодні такі небезпеки є скрізь. Їх осуджує не тільки Церква, але також і ті, що бажають народам добра. Всюди державна влада суворо наказала берегти добрі обичаї, але щоб із тих наказів вийшло щонебудь, їх треба приймати з переконанням і строго шанувати. Завдання Церкви — викликувати такі переконання. Опісля Папа говорив, що необхідно треба звільнити всі суспільні кляси від тиранії моди. Мода сама собою не є чимось поганим і Бог від нікого не жадає, щоб він втікав від співжиття зі світом, в якому вродився. Але не треба йти за пустотою. Мода не сміє бути єдиною ціллю людини. Вище стоять головні накази моралі, які дав Бог і Церква. Тим наказам мусить підпорядкуватися мода. Спасення душі важніше, як добро тіла. 