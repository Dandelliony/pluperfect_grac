Будуюче милосердя

За поширення і поглиблення акції переселення дітей
Львів, 26 травня.
Почування милосердя в нас глибоке, таке, як українська душа. Але милосердя, це будуюче — позитивне почування переходить у нас інколи у нерозумну, негативну чутливість.
У щоденному житті викликує в нас милосердя кожний прошак: чи він обдертий і босий, чи зодягнений й обутий, чи він молодий, чи старий, мужчина, жінка чи дитина — всеодно даємо йому милостиню, мовляв — це нещасна людина. І справді: нерозважною чутливістю робимо цю людину нещасною. Вона стається суспільним непотрібом, бо ми відзвичаїли її працювати. Ті люди створюють касту лінтаїв, що йдуть тільки по лінії найменшого опору. Попробуймо колинебудь здоровому прошакові запропонувати навіть більшу грошеву винагороду за те, щоб він вам щонебудь зробив; напевно викрутиться "сіном", не схоче ваших грошей і не покажеться вдруге у вашій хаті. Ясно: бо де інде призбирає грошенят задармо!
Не згадуємо про милосердя у війні над ворогом (мовляв — він бідний; завіщо його вбивати?), бо його наслідки ясні: вони визначають національну програму, бо розумніший і менш чутливий ворог не пощадить нас.
Зокрема сьогодні, в добі боротьби націй, таке милосердя — шкідливе, негативне і руйнуюче. Нам треба сьогодні позитивного, будуючого милосердя, такого, що солідаризує і сцементовує націю. Нагоду до такого позитивного милосердя хіба не важко знайти у часи нинішнього воєнного лихоліття.
Український Центральн. Комітет почав широко закроєну акцію допомоги потребуючим двома рефератами: організацією — веденням народних кухонь й акцією переселення дітей з гірських околиць на Опілля і Поділля. Акція переселення дітей оперлася на тих свідомих українських селянах, що згодилися добровільно прийняти на час переднівку на доживлення одну українську дитину з гірських околиць. Напевне й вони кермувалися милосердям, бо розуміють увесь жахливий зміст слова "нужда". Але це милосердя — вже позитивне — будуюче, коли зважити, що згідно з докладно устійненим планом, нові опікуни посилатимуть тих дітей дальше до школи, а діти поза наукою помагатимуть своїм добродіям в їхній праці по своїй змозі та виховуватимуться в пошані до праці, в любові до Бога й Батьківщини. Але й тут коротка практика виявила, що у нас ще не всі визбулися негативного милосердя, отієї плаксивої чутливости. В кількох випадках навіть поважні громадяни, розчулені видом нещасного малого хлопчини, що плакав на вулиці у Львові, розжалоблювались, а то й собі розплакувались над ним та відпроваджували його до дитячої переселенчої станиці й домагались для нього потрійної порції їди: опісля виявилось, що це не українська дитина, а звичайний злодійчук і т. п.
Деякі знову опікуни, що прийняли дітей, зразу вже тій голодній дитині дають: не тільки хліб, але й масло і цукорки, одяг, обуву й усі вигоди, та не дають тій дитині ніякої легкої праці. Це таке саме "виховання", яке дає дитині "добра" мама, що пестить дитину, дозволяє їй на все і не привчає до праці тільки тому, що має занадто добре, але і нерозважне серце.
А нам треба — підкреслюємо — будуючого милосердя. Помогти тим бідним дітям довозом харчів було б у сьогоднішніх умовинах згори виключене. Тому акція переселення дітей була конечна і доцільна з матеріяльних, моральних і національно-виховних мотивів; діти пізнають світ, життя й свою Батьківщину й тим учаться її любити. Як діти за батьками, так і батьки за дітьми нудьгують, але віддають їх на переселення спокійно, бо знають, хто ними опікується і що не згинуть як вдома, в горах.
Уже 25.000 дітей знайшло приміщення. Але ще 10.000 дітей жде на свої місця, які ще не зголошені. Віримо, що українське селянство Поділля й Опілля, яке виявило досі стільки національної зрілости і жертвенного духа, знайде ще місце на тих 10.000. А Українські Окружні Комітети й Делегатури виявлять ще більше ініціятиви, щоб зорганізувати ці спонтанні зголошення та завершити велике діло.
Замість того, щоб діти — як це траплялося — пішли в світ нещасними прошаками й помножували касту лінтаїв, суспільно-національних непотребів та пропали для української нації, ми зорганізовано зберігаємо їхнє здоров'я, життя й національне обличчя для майбутнього України.
Це національна самодопомога, що об'єднує всіх українців.
Ярослав Наддністрянський. 