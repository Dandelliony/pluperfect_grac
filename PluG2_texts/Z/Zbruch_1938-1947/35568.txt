◦ ◦ ◦ ◦ ◦ ◦ ◦

Рузвельт оголосив про наявність стану війни між Німеччиною і Норвегією
НЬЮ-ЙОРК, 26. (ТАРС). Як повідомляє Ассошіейтед Пресс, Рузвельт оголосив про наявність стану війни між Німеччиною і Норвегією і в зв'язку з цим ввів в дію щодо цих країн закон про нейтралітет. Цей закон передбачає, що воюючі країни повинні платити готівкою за куповані в США товари і що вони не можуть перевозити ці товари на американських пароплавах. Закон забороняє підводним човнам воюючих країн заходити в американські порти і територіальні води США.
За повідомленням Ассошіейтед Пресс, юристи експортно-імпортного банку заявили, що оголошена Рузвельтом наявність стану війни між Німеччиною і Норвегією автоматично скасовує наданий Норвегії кредит в 10 млн. долярів.
Заява Хелла
ВАШІНГТОН, 26. (ТАРС). В розмові з представниками преси державний секретар Хелл заявив, що США продовжують визнавати датського посланика у Вашінгтоні.
Німецькі повідомлення
БЕРЛІН, 27. (ТАРС). Газета "Цвельфурблат" повідомляє про втрати в англо-французського морського і повітряного флотів за 17 днів, з 9 по 25 квітня включно в Норвегії. За відомостями газети, всього знищено 5 крейсерів, 7 есмінців, 17 підводних човнів, 3 транспорти, 4 торгових пароплави, 55 літаків. Пошкоджено: 7 лінкорів, 1 авіаносець, 9 крейсерів, 7 есмінців, 11 транспортів, 1 танкер, 1 мінний тральщик; конфісковано 5 транспортів. Загалом англо-французські морські сили втратили 78 одиниць, а повітряні сили — 55.
Шведські повідомлення
СТОКГОЛЬМ, 26. (ТАРС). В комюніке головного норвежського штабу за 24 квітня повідомляється: "Німецькі війська напали на норвежські позиції в південній частині долини Гудбрандсдален. Наші війська відступили. Німецькі літаки бомбардували і обстрілювали норвежські комунікації, 3 німецьких літаки збиті і 1 зробив вимушену посадку.
СТОКГОЛЬМ, 27. (ТАРС). Шведське телеграфне агентство повідомляє, що англійці знаходяться в 60 кілометрах на південь від Тронгойма.
Як повідомляє газета "Стокгольме Тіднінген", німецьке просування припинене норвежськими військами в північних околицях Рероса.
До відставки бельгійського уряду
БЕРЛІН, 26. (ТАРС). Німецьке інформаційне бюро передає з Брюсселя, що бельгійська палата депутатів прийняла бюджет міністерства освіти 120 голосами проти 45 при 15 що утримались. Таким чином, уряд П’єрло дістав явну більшість. Проте він вирішив піти у відставку, оскільки проти уряду голосували ліберали. В кабінеті П’єрло ліберали керували трьома міністерствами (юстиції, охорони здоров'я і внутрішніх справ). В наслідок висловленого лібералами вотуму недовір'я урядові становище міністрів-лібералів у кабінеті П’єрло стало неміцним.
ЛОНДОН, 26. (ТАРС). Брюссельський кореспондент Рейтер твердить, що ліберали голосували в бельгійському парламенті проти запропонованого урядом кошторису міністерства народної освіти через розходження, зв'язані з питанням про нацменшості. 