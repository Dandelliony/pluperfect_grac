Вдень з вогнем, а увечері без світла... — На засолочних пунктах неблагополучно

Вдень з вогнем, а увечері без світла...
За останні дні Львівська електростанція почала дивувати населення. Мешканці окремих районів міста стали свідками досить незрозумілих явищ в електриці. З цього приводу у них склалося навіть прислів'я: "Вдень з вогнем, а ввечері без світла".
В цьому прислів'ї є велика доля правди. Приміром, вдень в багатьох кварталах Червоноармійського району електростанція подає струм безперебійно. Але як тільки починає смеркати, світло раптово гасне.
Темрява триває до 12 годин ночі. Після цього можна скоїти чудо. Для цього треба сміло підійти до включателя, повернути його і урочисто промовити: "Хай буде світло!", як блискавично спалахнуть лампочки в квартирі. Вони можуть горіти всю ніч, аж до наступного вечора. І так щодня.
Загадкові дії електростанції тільки дратують трудящих. Очевидно, справа не в аварії, а в регулюванні подачі струму з метою економії. Однак, в даному разі керівники електростанції просто жартують з вогнем. Регулювати витрачання електроенергії можна і треба, але не так, як це вони практикують.
М. Іванов. На засолочних пунктах неблагополучно
Засолювання, квашіння і сушка овочів все ще проходить незадовільно. Мало того, що ряд торгових і кооперативних організацій не зуміли закупити й заготовити овочі на території нашої області, вони також і не організували швидкого перероблення тих овочів, що надходять до Львова із східних областей республіки.
Перероблення овочів — нескладна справа. Для цього вже є потрібні кадри, більша частина тари, приміщення переробних пунктів і бази для схорони. Проте, харчоторги міста зволікають і розтягують процес перероблення, і це неминуче веде до втрат. Десятки тонн огірків, капусти, помідорів гниють, вивозяться на звалища.
Це можна проілюструвати на прикладі харчоторгу №2. На овочевій базі торгу по вул. Дверніцького, 7, сорок тонн капусти звалено на купу, вона псується, стає звичайною гниллю. 3 тонни цієї капусти зовсім загинуло. Завідуючий базою Брунер спокійно дивиться, як псуються 80 тонн червоних і зелених помідорів, що призначені для засолки і переробки на томат. 7 процентів помідорів остаточно зіпсувались, їх доводиться вивозити з бази.
Аналогічна картина на переробному пункті по вул. Янівській, 50, де завідуючим працює Почаловський. На подвір'ї можна бачити 25 тонн капусти, зваленої до купи. 2 тонни вже згнило. Тут же лежить і не переробляється 15 тонн помідорів. Свою бездіяльність в цій справі Почаловський намагається пояснити... відсутністю робітників. Великі втрати овочів (11—12 процентів) мають місце також на переробному пункті, де керівником Арнашовський.
Все це наслідок відсутності належної уваги швидкій засолці овочів, що прибувають залізницею. Переробні пункти повинні працювати з максимальним навантаженням, а цього якраз і не робиться.
Не можна обійти мовчанкою факту псування овочів на плодоовочевому комбінаті тресту ресторанів і їдалень. На пункт надійшло залізницею понад 100 тонн капусти. Частина зіпсувалась в тривалій дорозі. Зволікли перероблення. При сортуванні на пункті відійшло 15%, під час квашіння ще 20%. І в результаті половина капусти пішла у відходи, не заквашена. Відсутність контролю за просуванням на залізниці і переробкою капусти на місці завдало державі чималих збитків.
Д. Січкаренко. 