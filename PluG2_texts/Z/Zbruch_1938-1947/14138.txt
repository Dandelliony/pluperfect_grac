Проф. Володимир Зубрицький. — Ліга охорони звірят. — Вертаються з полону. — Щаслива країна це Латвія. — Викрили фабрику наркотиків.

Проф. Володимир Зубрицький вийшов на волю. Як довідуємося, управитель української бурси при вул. Хшановської проф. Володимир Зубрицький, якого арештувала поліція по нападі польських демонстрантів у середу 12. ц. м. на згадану бурсу, вийшов уже на волю.
Ліга охорони звірят звертається з горячим покликом до мешканців стрімких вулиць: спроваджуйте паливо самоходами! не дозволяйте перетяжувати і мучити коні. Якщо підприємці і візники не шанують закону про охорону тварин, повідомляйте про це подаючи факти, дати і свідків до влади або за посередництвом Л. О. 3., вул. Зибликевича 5а від год. 18-ої до 20-ої.
Вертаються з полону. До Задоріжжя на Виленщині вернувся Вікентій Шаткевич, який 1914 р. з мобілізацією вступив до російської армії. Шаткевич попав у німецький полон, звідки утік до Франції, опісля до большевиків на Сибір. Тут примістили його в концентраційному таборі, відкіля він утік через Естонію до дому.
Щаслива країна це Латвія. Скількість злочинів там змаліла, вязнів стало на 50% менше — тому міністерство справедливости рішило зліквідувати кілька вязниць. 
Фабрику наркотиків героїни і кокаїни викрила грецька поліція в Атенах. Одночасно поліція арештувала чотири особи, які перепачковували наркотики. У фабриці найшли найновіші приладдя до фабрикації наркотиків. Поліція сконфіскувала велику кількість готових продуктів. 