— За приналежність до ОУН. — Як відбулося припинення Союзу Українок у краю. — Три самоходові катастрофи. — Велика повінь на Закарпатті. — Єпископ висвятив свого батька. — Дитина з чотирьома очима. — Трупи в підземеллях готелю.

— За приналежність до ОУН засудив львівський суд Івана Демчука з Бобятина пов[іт] Рава Руська на 7 літ вязниці. Підсудного боронив д-р Шухевич.
— Як відбулося припинення Союзу Українок у краю. Одночасно з припиненням діяльности головного Т-ва Союзу Українок у Львові, відбулося теж припинення діяльности 72 філій С.У. у краю, які дістали повідомлення про припинення в пятницю 6 ц[ього] м[ісяця] вечором. Одночасно відбулися в усіх філіях ревізії. Кружки С.У. припинено частинно в пятницю, частинно в суботу. Поліція забрала всюди орґани, книги та листування. У Головному Виділі ревізія тривала в суботу під год[ину] 9. рано до 2. попол[удни] Після ревізії всі акти С.У. та картотеки „Жінки“ й „Українки" відвезли 5 автами до воєвідства. Порожню домівку опечатали.
— Три самоходові катастрофи трапились минулої неділі у Варшаві. Коло год[ини] 5-ої попол[удни], самохід ударився з трамваєм. Важко раненого моторового відвезли до шпиталю. Шофер вискочив зі самоходу і врятувався з життям. Крім того відломки скла зранили кількох подорожніх. — Друга катастрофа трапилася при вул. Гроховській, де пяний шофер наїхав на ліхтарні. Дві пасажирки та шофер важко ранені. — Вкінці на Новім Світі самохід, вїхав на хідник і важко зранив 36-літнього композитора І.Банасевича, якого відвезли до шпиталю.
— Велика повінь на Закарпатті. Великі зливні дощі на Закарпатті спричинили вилив рік Ужка та Ляториці, які виступилиі з берегів. Вода залила передмістя Мукачева. Рятункову акцію ведуть сапери.
— Єпископ висвятив свого батька. Єпископ Ортелльо зі Штрасбурґа висвятив свого 65-літнього батька на священика. Батько епископа повдовів перед 5 роками і записався на богословські студії. Нововисвячений 65-літній священник виконуватиме свої обовязки на відомій лінії французьких фортифікацій Мажінота.
— Дитина з чотирьома очима. На днях прийшла на світ у Трапезунті дитина з чотирьома очима, з яких одна пара осаджена над повіками, друга нормально під бровами. Дитина живе.
— Бойкот Карльсбаду і Марієнбаду? Два загально відомі купелеві міста: Карльсбад і Марієнбад є тепер осередками німецького руху в Чехословаччині під проводом Генляйна. Тому, що власники готелів і пансіонів маніфестують на кожному кроці свої націонал-соціялістичні переконання, — чеська преса взиває  бойкотувати оба ці міста.
— Трупи в підземеллях готелю. Підчас ремонту готелю „Сплєндід" у Дрогоя в Румунії робітники відкрили припадково у глубині одного метра під землею 16 людських скелєтів. При дальших розшуках знайшли ще 10 дальших скелєтів. Стверджено, що всі скелети належали до молодих мужчин і пролежали в землі понад 20 років. Поліція веде енерґійне слідство.
— Грабили золото з небіжчиків. Японська поліція в Токіо арештувала коло 100 робітників, які працювали в токійській крематорії і забирали золото зі зубів та перстенів спалених небіжчиків. Обчисляють, що робітники присвоїли собі золота понад пів міліона єн.
— Велетенський канал. Анґлійські експерти розглядають велетенський господарський плян, що його опрацював француський економіст з доручення бельґійського премієра ван Зелянда. Плян передбачує будову велетенського каналу, що обєднає Атлянтійський океан із Чорним морем. Канал тягнувся би від Льоари до Констанци на просторі 4.300 км. з тим, що 2.000 км. припало би на водний шлях Дунаю. Француські  економісти переконані, що цей плян врятує економічно середущу Европу. Його підтримує головно Чехословаччина тому, що канал матиме для неї господарські користи. 