◦ ◦ ◦ ◦ ◦ ◦ ◦

Великий бій біля берегів Англії
ЛОНДОН, 9. (ТАРС). В спільному комюніке морського міністерства і міністерства авіації вказується, що вчора рано вранці німецькі підводні човни зробили напад на один з англійських караванів суден в протоці Ла-Манш. Один німецький підводний човен потоплений, інший — пошкоджений. Три судна берегової оборони, які знаходилися в каравані, були торпедовані і затонули. Вчора вранці цейже караван суден зазнав нападу з повітря. Повітряний напад відновився також і вдень.
Результати нальоту німецьких літаків ще точно не відомі. Однак, за наявними відомостями, кілька суден дістали значні пошкодження, розміри яких ще не вдалося встановити.
Німецькі літаки зазнали запеклих атак кількох з'єднань англійських винищувачів. Противник зазнав серйозних втрат, але точних відомостей про ці втрати немає. Однак вже тепер встановлено, що в повітряному бою знищено 53 німецьких літаки. 16 англійських винищувачів зникли без вісті.
Напружене становище у французському Індо-Китаї
ЛОНДОН, 9. (ТАРС). Лондонські газети повідомляють про напружене становище у французському Індо-Китаї. "Ньюс Кронікл" пише, що в Гонконгу циркулюють чутки про вторгнення японських військ вночі 7 серпня на територію французького Індо-Китая. Газета "Дейлі телеграф енд Морнінг пост" заявляє, однак, що ці чутки спростовуються в інформованих колах. Підкреслюючи, що губернатор французського Індокитай Деку скасував наказ про демобілізацію, газета зауважує, що, не зважаючи на слабкість французської армії і морського флоту, Франція має значний підводний флот, який, як гадають, знаходиться тепер в затоці Камрах. Китайський уряд сконцентрував коло 10 дивізій вздовж кордону провінції Юньнань і французського Індо-Китая. Французькі власті, як захід остороги, висадили в повітря всі шосейні і залізничні мости вздовж кордону Індо-Китая з провінціями Гуансі і Юньнань.
Гонконгський кореспондент газети "Таймс" пише, що прибуття нової партії японських воєнних кораблів в Тонкінську затоку ще більше посилює напруженість атмосфери в Хайфоні. Три японських дивізії, які включають частини імператорської гвардії, перекинуті з району Ічана до кордону провінції Гуансі.
Зведення німецького командування
БЕРЛІН, 9. (ТАРС). Німецьке інформаційне бюро передає таке зведення верховного командування німецької армії: "Як уже повідомлялось, в ніч на 8 серпня наші торпедні катери атакували ворожий караван суден, що йшов під сильним конвоєм. Нашим торпедним катерам удалось потопити танкер (8 тис. тонн) і два пароплави (5 тис. і 4 тис. тонн). Один невеликий танкер був підпалений. Наші торпедні катери повернулись цілими і неушкодженими.
8 серпня німецькі пікіруючі бомбардувальники при підтримці винищувачів і штурмовиків атакували англійські каравани суден, які йшли під охороною літаків і воєнних кораблів на південь від острова Уайт. Як уже повідомлялось, при цьому було потоплено 12 торгових пароплавів, загальним тоннажем в 55 тис. тонн. Сім інших торгових пароплавів серйозно пошкоджені.
Загальна кількість англійських суден, потоплених або серйозно пошкоджених вчора нашою авіацією, становить 28 одиниць. Коло Дувра наші літаки "Мессершмітт" збили 12 ворожих аеростатів повітряного загородження. У зв'язку з операціями німецької авіації відбулися великі повітряні бої, під час яких коло острова Уайт і Дувра збито всього 49 англійських літаків. Німецька авіація втратила 10 літаків, 2 інших примушені були зробити посадку. Вночі наші бойові літаки бомбардували англійські авіаційні підприємства коло Ліверпуля і Брістоля, а також порти, аеродроми і позиції зенітної артилерії на півдні Англії. Вніч на 8 серпня англійські літаки перелетіли в деяких районах кордони західної Німеччини. Наша зенітна артилерія зустріла сильним огнем групу ворожих літаків, примусила їх повернутися назад і перешкодила їм скинути бомби. Кілька бомб, які все ж були скинуті, завдали лише незначну шкоду будівлям і посівам. Поранені є тільки в одному невеликому містечку біля кордону. Німецька зенітна артилерія збила два ворожих літаки".
До угорсько-болгарсько-румунських переговорів
БЕРЛІН, 9. (ТАРС). За повідомленням німецького інформаційного бюро, румунський посланик у Римі Боссі повідомив угорський уряд, що румунський уряд готовий почати переговори, і передав пропозицію про відкриття переговорів. Боссі особисто не бере участі в переговорах. Переговори повинні початися трохи пізніше між делегаціями обох урядів.
ЛОНДОН, 9. (ТАРС). Агентство Рейтер передає, що, як чекають, румуно-болгарські переговори відносно болгарських територіальних вимог до Румунії почнуться в Крайові через два дні. Вважають, що попередні переговори з Угорщиною, які провадилися в Будапешті румунським послаником в Італії Боссі, закінчилися.
Китайські війська на кордоні Індо-Китая
НЬЮ-ЙОРК, 9. (ТАРС). Агентство Юнайтед Пресс повідомляє, що 200 тис. китайських військ сконцентровані на кордоні французського Індо-Китая. Вони мають намір захопити залізницю Ханой—Куньмін, якщо японці спробують вторгнутися у французський Індо-Китай.
За відомостями з французьких джерел, китайська військова місія залишається в Ханої, не зважаючи на протести японців. За наявними відомостями, місія намагається одержати назад велику кількість воєнного опорядження, яке було конфісковане в Хайфоні. 