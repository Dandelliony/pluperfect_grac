Сензаційні змагання

Мистці та письменники тренують
Львів, 29 квітня.
В мистецькому світі Львова велике пожвавлення. Від тижнів львівські письменники та образотворчі мистці ведуть тренування на спортових грищах, щоб у неділю, 2 травня показати хто з них кращий у копаному м'ячі. Недавно дружина образотворчих мистців, якою піклується дир. М. Дмитренко та ред. Е. Козак заграла на тренінгу справжні змагання з дружиною УССК-у та на диво виграла ці змагання у відношенні 5:4. Наші мистці промовчують, що в їхній дружині заграли три найкращі змагуни тамтогорічних переможців, письменників і кількох професійних копунів — разом якихось там двадцять кількох змагунів. Письменники тренують менше, надто горді на свою минулорічну перемогу. Єдиний лише чільний напасник — інж. В. Мартинець дозволив собі на щоденний тренінг у клюбовій залі, що йому, як директорові Клюбу, можна. Теж і ред. Юрій Косач — ще не дуже "задомовлений" у Львові надто "пристращається" до спортових комунікатів у пресі та й відбув навіть біг навпростець від Берліна до Львова, щоб могти взяти участь у змаганнях. Д-р Ростислав Єндик знову ж тренує не копаний м'яч, а бокс, пояснюючи заєдно: зіхер — є зіхер. Кореспондент нашого щоденника, який теж зацікавлений цими змаганнями, почав уже підготову до репортажу на тему: "Перед сензаційними змаганнями" та ходить із тузином олівців і трьома 100-картковими блокнотами по всіх грищах, площах і інших спортових майданах і нотує, рисує та пише. Висліди його праці прочитаємо ще перед цими змаганнями, які відбудуться вже післязавтра, в неділю, 2-го травня правдоподібно на площі колишньої Погоні при вул. Стрийській (доїзд трамваями ч. 10), в год. 15.30 (3.30 пополудні). 