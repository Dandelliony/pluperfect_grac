"Пісня про Довбуша"

До Львова прибула знімальна група Київської кіностудії, яка ставитиме фільм "Пісня про Довбуша". У розмові з нашим кореспондентом режисери картини — орденоносець І. П. Кавалерідзе і М. П. Красій розповіли:
— Великий український поет Іван Франко сказав: "Поглянь на край той: хто був недавно князем і владикою тих гір, орлом того повітря, оленем тих борів? Довбуш! Перед ким тремтіли смілі і сильні, корилися горді? Перед Довбушем! На кого надіялися слабі, бідні й пригноблені? На Довбуша! Хто був красою наших гір, начальником легінів? Довбуш!"
Це було 200 років тому. Але й досі чи не найяскравішою постаттю героічного минулого українського народу є прославлений герой, ватажок повстанців-опришків у Карпатах Олекса Довбуш. Все життя Довбуша, проведене в чудових чарівних Карпатах, сповнене безстрашною боротьбою і відважними виступами в інтересах свого народу.
Народна легенда пояснює смерть Довбуша тим, що хоч він і мав безсмертя від янгола, але був один спосіб вбити його. В чубі Довбуша нібито були три срібні волосинки, і якщо їх вирвати і разом з ярим зерном пшениці покласти в кулю, а потім відправити 12 попівських молебнів над нею, то ця куля вбила б Довбуша. Такою кулею нібито і застрелив його Дзвінка.
Але в народі образ Довбуша живе! Даремно польські буржуазні історіографи намагалися сфальсифікувати образ Довбуша, змалювати його як розбійника. Довбуш пережив Річ-Посполіту. Сьогодні гуцули, вільні громадяни великої соціалістичної батьківщини, сини Радянської України розповідають про Олексу Довбуша нову легенду.
Нам припало щастя створити великий історичний фільм про Олексу Довбуша. Сценарій письменника Любомира Дмитерка написаний в плані легенди про народного героя. В такому ж плані він буде розв'язаний у фільмі.
Знімальна група вже закінчила підготовний період. Тепер до Львова прибув керівний склад групи, який проведе перші знімання. Буде заснято зимову натуру в Карпатах, в районі Чорногори. Ми намітимо місця роботи під час наступної експедиції, яка працюватиме три місяці в Жаб'є, Космачі і Ворохті. В околиці Львова буде заснято замки колишніх польських магнатів. Після цього робота продовжуватиметься в павільйонах Київської кіностудії.
Велику допомогу у створенні фільму подають трудящі західних областей України. Селяни-гуцулн, до яких нам доводилось звертатися, збирачі фольклору, вчителі старанно ознайомлювали нас з гуцульською старовиною. Ми ще раз впевнилися в тому, що в устах народу Олекса Довбуш овіяний безсмертям, що про нього кожний гуцул, від малого до старого, говорить так, ніби він був сучасником Довбуша. Багато тогочасної зброї і реквізиту для фільму було виконано за зразками і консультацією, поданою нам працівниками музеїв Львова, Станіслава і Коломиї.
Оператор фільму І. Шеккер, музику пише композитор К. Данкевич, художники — О. Бобровніков і Ю. Майєр. 