◦ ◦ ◦ ◦ ◦

"Мужчина з минулим". Комедію на 3 дії під таким наголовком Арнольда і Баха у перекладі В. Блавацького, в постанові Б. Паздрія, виставить Львівський Оперний Театр у суботу, 4 жовтня, в неділю, 5 жовтня й у вівторок, 7 жовтня, всі рази в 6-ій годині вечора. Мистецький керівник: В. Блавацький.
Оперовий концерт. 4-го і 5-го жовтня в великій залі консерваторії Краєве Концертне Бюро у Львові улаштовує великий оперовий концерт за участю оперових солістів акторів пп. М. Антоновича, О. Дмитраш, О. Кальченко, І. Романовського, М. Старицького та Л. Черних. В програмі твори композиторів: Моцарта, Лисенка, Гулак-Артемовського, Бізе, Верді, Гуно і Масене.
Як їздити колесом? У Львові є багато випадків, в яких причиною неправильна їзда колесом. За це теж на нерозважних наколесників накладають часто грошеві кари. Користуючись колесом, треба не тільки їхати правою стороною те не в’їздити на тротуари чи у парки, але попри головні наріжники треба перевезти колесо в руках пішки. Також не вільно двом наколесникам їхати побіч себе. Не вільно теж проїздити колесом попри трамвай, коли він стоїть на зупинці (від сторони хідника). Вечером на колесі повинна бути приміщена ліхтарка з притемненим світлом.
Чому подорожчав електричний струм? За большевицької влади електричний струм коштував відносно дуже дешево. Але внаслідок того електросітка вела дефіцитову господарку. Управа міста мусіла зі своїх фондів покривати недобір електросітки. З другої сторони дешевий струм мешканці розтрачували легкодушно. Щоб не допустити до того, дирекція електросітки мусіла піднести ціну за електричний струм. В цей спосіб Львів матиме ще одно підприємство, з якого зиск можна буде піддати на розбудову міста.
Боротьба з паскарем. Адміністраційні власті видали безпощадну боротьбу паскарям, які хочуть побирати величезні гроші за продукти першої потреби. Тільки в одному дні один з львівських комісаріятів Поліції, покарав різних паскарів на загальну суму 750 зол. 