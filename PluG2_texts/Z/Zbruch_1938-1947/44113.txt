Виступ Муссоліні

РИМ, 18. (ТАРС). Агентство Стефані повідомляє, що сьогодні Муссоліні виступив з промовою на нараді керівників місцевих організацій фашистської партії. На нараді були присутні також члени великої фашистської ради і члени уряду.
Зупинившись на історії виникнення війни в 1939 р., Муссоліні заявив, що винуватцем цієї війни є Англія, оскільки вона відхилила всі спроби зближення, зроблені Німеччиною. Говорячи далі про хід війки, Муссоліні відмітив поразку англійців в Британському Сомалі блискавичне захоплення Сіді-Баррані, яке "треба розглядати не як завершення, а як початок". Морський флот охороняє комунікації Італії в Середземному і Адріатичному морях настільки ефективно, що ворожий флот не був спроможний їх перервати. Італьянська авіація панувала і панує в повітрі. Щодо літаків, сказав Муссоліні, то італьянські заводи щомісяця випускають їх в 4 рази більше, ніж до війни. Незабаром, завдяки масовому випуску нових типів літаків, Італія, безсумнівно досягне становища, при якому її літаки дорівнюватимуть найсучаснішим літакам інших країн. Треба пам'ятати, сказав Муссоліні далі, що обмеження, які випливають з стану війни і які тепер ще можна терпіти, зможуть у майбутньому стати ще тяжчими, бо нинішня війна є вирішальною війною і повинна закінчитися знищенням сучасного карфагена — Англії. Недавно, сказав далі Муссоліні, англійці повідомляли про результати нальоту англійської авіації на Таранто. Їх повідомлення не відповідає дійсності, оскільки "насправді відмічене попадання в 3 кораблі, але ні один з них не був потоплений і тільки один, як це повідомлялося В зведенні про воєнні дії, був пошкоджений і його відновлення потребуватиме досить довгого часу. Інші два, за одностайною думкою техніків, будуть швидко приведені в їх попередній бойовий стан". Англійцям, відмітив Муссоліні, треба було б повідомити про долю, якої зазнали "Ліверпуль", "Кент" і інші дуже крупні англійські кораблі, що були недавно торпедовані в центральній частині Середземного моря і в порту Александрії італьянськими підводними човнами або літаками-торпедоносцями.
Муссоліні заявив, що союз Італії з Німеччиною стає все більш тісним і поширюється на всі області воєнної, господарської, політичної і духовної діяльності. Перейшовши потім до причин італо-грецької війни, Муссоліні сказав, що з документів, знайдених німецьким генеральним штабом у Франції, видно, що ще з травня 1940 року Греція надала французам і англійцям всі свої морські і повітряні бази. Необхідно було, заявив Муссоліні, покласти край цьому становищу, що і було зроблено 28 жовтня, коли італьянські війська перейшли греко-албанський кордон. Заперечуючи повідомлення про розгром альпійської дивізії в Греції, Муссоліні заявив, що характер грецького театру війни не дозволить вести блискавичну війну. Однак війна тількищо почалася, і Італія має досить людей і засобів для того, щоб зламати будьякий грецький опір. Англійська допомога не зможе перешкодити виконанню цього твердого рішення Італії і не відведе від греків катастрофи.
В Італії, заявив Муссоліні, знаходиться під рушницею міліон чоловік; в разі потреби Італія може призвати ще 8 міліонів.
Наприкінці, Муссоліні поставив питання про роботу фашистської партії в умовах війни. 