З діяльности "Рідної Школи" у Відні.

Відень, у січні 1939. Українська кольонія у Відні — це одно з найстарших та найчисленніших наших еміґраційних скупчень на европейському континенті. Та проте це була властиво дефіцитова позиція.
За австрійських часів щороку десятки наших людей переходили сюди з Галичини чи Буковини за працею або службово, відсвіжували на якийсь час стару кольонію, щоб згодом пропасти для нації, так, як попередні еміґранти. Край докладав до Відня, не маючи з цього ніякої або дуже малу користь.
Щойно пізно по війні, коли звязок майже цілком перервався й еміґрація залишена була на свої власні соки, наша кольонія зрозуміла, що може продовжити собі життя тільки опікою своїми дітьми, які родяться й виростають на чужині далеко від Батьківщини. Заходом свідомих батьків засновується у Відні недільна "Українська Шкілка", що відтак, ведена гуртком "Української Рідної Школи", набирає деякого розмаху. Не зважаючи на майже безвиглядне починання зрівноважити короткими недільними лєкціями впливи обовязкової чужонаціональної школи і дальше чужого окруження та нерідко й мішаної родини, цей український курс може похвалитися, що врятував бодай частину еміґраційної дітвори, яка сьогодні становить майже одинокий доріст нашої кольонії.
Цього шкільного року число дітвори на курсах "Рідної Школи" зросло до 40 учнів. Навчання відбувається в українській домівці при Банкґассе; учить п. Мойса з допомогою одного студента, інший студент навчає співу, а танців п. Остапчук. Майже всі учні — діти наших робітників. Навчання безплатне, дітворі незасібних родичів треба оплачувати ще і трамваєві білєти. Про засоби на вдержання школи дбає Управа віденської "Рідної Школи" під головуванням п. В. Павлюка.
Крім навчання відбуваються часто дитячі імпрези, які дітвору найсильніше притягають. І так дня 25. м. м. відбулася святомиколаївська імпреза, получена зі спільним підвечірком і скромними гостинцями для дітей від св. Миколая. На другий день Різдва, 8. ц. м., влаштовано спільне принятя для учнів при багато ставлених столах. Підчас святомиколаївської імпрези на поклик одного з учнів, що на феріях перебував у Карпатській Україні та в коротких словах представив життя закарпатської сільської дітвори, зібрано на потреби цієї останньої дрібними датками 8.40 н. мк. Як видно, справа Карпатської України елєктризує всіх, великих, малих і найменших.
Управа "Рідної Школи" у Відні доложить всіх зусиль, щоб свою акцію поглибити й поширити та передовсім зломити байдужність деяких батьків. Значний підєм духа під цю пору серед усієї віденської кольонії витворює до цього сприятливе підложжа. 