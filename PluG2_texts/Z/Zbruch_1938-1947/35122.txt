Культурно-освітня праця в Сяніччині

По розвалі Польщі на Лемківщині, зокрема в Сяніччині, прийшло нове формою і змістом культурно-освітнє життя, бо врешті впали окови, що спинювали наше життя всякими способами: забороною та шиканами польської адміністрації, ліквідуванням українських установ та фізичних осіб, словом усього, що було українське. Минулої осені та зимою в Сяноці, в центрі Лемківщини і в околиці, відновили українські установи свою перервану воєнними подіями орґанізаційну працю, до якої тепер побіч старих, досвідчених та заслужених громадян станули також і нові одиниці.
Крім У. Н. Р., що з усіми її секціями, обєднала всі українські організації Сянока, відновили свою діяльність: кружок "Р. Ш." і якого головою на останніх заг. зборах вибрано д-ра С. Ванчицького, чит. "Просвіта", якої головою вибраний інсп. д-р Н. Гірняк, та одна з давних наших установ, бо ще в р. 1903 основана, а саме: філія "Просвіти" в Сяноці, що своєю діяльністю як і кружок "Р. Ш.", обіймає аж 5 повітів Лемківщини. На останніх заг. зборах філії "Просвіти" дня 17. січня ц. р. вибрано новий виділ, до якого ввійшли: м-р О. Утриско, о. М. Якимович, П. Скалецький, Л. Дівик, С. Опарівська, П. Венґльовський і м-р Я. Бажалук. Нововибраний виділ філії "Просвіти", яка начислює вже понад 90 читалень та при якій зорґанізовані вже три секції: КОС, жіноча і робітнича, намітив уже плян праці на майбутнє. Виділ рішив крім того доповнити читальняні бібльотеки тому, що дотеперішні бібліотеки понищені, а нових видань книжок покищо не багато. Виділ звернувся вже письменно до всіх філій "Просвіти" і приватних одиниць, зацікалених культурно-освітнім життям з покликом скликати в найкоротшому часі нараду в цій справі, але досі крім філії "Просвіти" в Ярославі ніхто не відгукнувся.
Над наладнанням звязку філії з її читальнями працює канцелярія філії "Просвіти", що враз з канцелярією кружка "Р. Ш." приміщується у вигідній домівці при вул. Горствессельштрассе 2, де теж приміщується чит. "Просвіти" та "Українбанк". Філія "Просвіти" видає обіжники для своїх читалень, зокрема видала ювилейний обіжник з нагоди 100-их роковин першого видання "Кобзаря" Т. Шевченка, виготовила збірку поем Т. Шевченка та реферат на свято, а т-во "Сяніцький Боян" видало кілька партитур на мішаний і мужеський хор до слів Т. Шевченка. Через канцелярію філії "Просвіти" переходять прохання у справі дозволу на аматорські вистави, концерти, та академії до шкільного інспекторату в Сяноці, що досі дозволив на влаштування понад 100 імпрез в окрузі. Відновлення та поглиблення культ.-освітньої праці в Сяніцької окрузі слід у великій мірі завдячити великій кількости українських учителів, яких в окрузі є поверх 300, та які по селах займаються працею по чит. "Просвіти" та по кооперативах.
В Сяноці істнує ще т-во "Сяніцький Боян" з мужеським і мішаним хором, що брав участь у цілій низці концертів, дириґентом Бояна є проф. М. Іваненко. На всіх концертах, де лише виступав хор "Бояна" саля була завжди вщерть виповнена, у великій кількости німцями, на яких виконання хорових продукцій завсігди робило помітне вражіння. Побажати б іншим містам такого гарно зіспіваного і з добрими голосами хору, що його має тепер "Сян. Боян". Аматорський драм. гурток під проводом п-ства Потюхів влашував у Сяноці і в околиці кілька вистав м. ін. "Ой не ходи Грицю" і "Наталку Полтаку" та вечорі гумору і національного танку. 