В ім'я радянської архітектури

Квітуче радянське місто Львів відоме своєю старовинною архітектурою. Правда, де в чому капіталістична доба зіпсувала його красу, але чудово розташоване, з численними архітектурними пам'ятниками, мальовничими краєвидами місто має всі підстави стати набагато кращим та красивішим, ніж воно є.
Величезні скарби народної архітектури зберіглися в західних областях УРСР. Можна прямо сказати, що розвиток української архітектури в значній мірі залежатиме від того, як повно й докладно будуть вивчені численні пам'ятки народної архітектури, як архітектори зуміють застосувати її в своїх сучасних творах
Львів має значні кадри досвідчених архітекторів (коло 200 чол.), які мають всі можливості для найширшого розвитку своїх творчих задумів.
Ще в лютому минулого року передові архітектори Львова вирішили об'єднатися навколо Спілки радянської архітекторів. Був створений оргкомітет, а в квітні цього року відбулася перша обласна конференція радянських архітекторів. Вже на цей час наша Спілка нараховувала в своєму складі біля 60 членів.
Надзвичайно серйозні завдання архітекторів, зв'язані з соціалістичною реконструкцією міста. Це питання неодноразово обговорювалося на зборах художників, архітекторів, письменників, в наслідок чого було розроблено ряд поправок та пропозицій авторам проекту соціалістичної реконструкції міста, що розробляється Львівською філією державного інституту проектування міст. В будівництві основних споруд міста 1940-41 року члени Спілки архітекторів брали і беруть активну участь. Так, минулого року був проведений конкурс на оформлення нових інтер'єрів театру ім. Лесі Українки, обговорені проекти кількох інших будинків, що їх будують у Львові.
Львівські архітектори з найкращого боку виявили себе і в ряді інших заходів. Так, наприклад, по конкурсу на будинок для панорами Перекопу в Москві архітектор Бжуховський з своїми товаришами одержав премію. Також відзначений премією у Всесоюзному конкурсі архітектор тов. Бегляйтер. На конкурсі архітекторів на колгоспні ясла та амбулаторію третю премію дістав архітектор Вільнер і т. ін.
Можна перелічити немало архітекторів Львова, які активно, включившись в творчу роботу, показують високі зразки соціалістичного ставлення до праці. Архітектор Лейберг — автор проекту соціалістичної реконструкції Львова, виконав це велике завдання на високому науковому і технічному рівні. Архітектор Ленчинький провів чудову роботу по реставрації та побудові нових приміщень ресторанів. Архітектор Краковський своєю невтомною працею вніс свій вклад у велику справу — створення нового архітектурного пам’ятника великого культурного значення, яким є будинок театру ім. Л. Українки. Професор Багинський широко розгорнув свою педагогічну діяльність в політехнічному інституті, готуючи для нашої вітчизни кадри нових радянських архітекторів.
Десятки архітекторів з великою наполегливістю працюють над тим, щоб зробити місто красивішим, розробляють найважливіші проблеми радянської архітектури. Вони активно допомагають у виправленні недоліків. Архітектори піддали гострій критиці практику деяких торгових організацій, які, захопившись своїми практичними завданнями, іноді доходять до нісенітниць, проводячи нічим не виправдане будівництво спотворених кіосків, будок. Адже на чудовому майдані ринку, що являє собою заповідник старовинної архітектури, побудували якісь виключно спотвореного вигляду лабази. На решті території ринку є різні кіоски у вигляді трамваїв, танків, і т. ін., які характеризують художній смак їх організаторів. Спілка архітекторів також обговорювала питання про створення в місті справжнього парку культури та відпочинку на території теперішньої Погулянки.
Щодня до Спілки заходять десятки архітекторів. Вони працюють в бібліотеці, вивчаючи радянську та закордонну архітектуру, слухають та жваво обговорюють доповіді нашого архітектора т. Маміконова, який керує гуртком вивчення Короткого курсу історії ВКП(б).
Дальший зріст нашої організації за рахунок залучення до неї передових архітекторів, поширення та поглиблення творчої та наукової роботи — ось основні завдання нашої Спілки. Немає сумніву в тому, що архітектори Львова зроблять все залежне від них для того, щоб пишним квітом розвивалася радянська архітектура, здійснювалася соціалістична реконструкція наших міст і зокрема старовинного Львова.
А. М. Касьянов, голова правління львівської організації Спілки радянських архітекторів. 