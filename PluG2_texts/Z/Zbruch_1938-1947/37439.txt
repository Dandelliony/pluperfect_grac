◦ ◦ ◦ ◦ ◦ ◦ ◦

Сесія Академії Наук УРСР у Львові. 7 червня о 6 годині вечора в залі Львівського державного університету імені Івана Франка відкривається чергова сесія Академії Наук УРСР. Сесія, присвячена вивченню західних областей України. Триватиме вона до 11 червня. На сесію приїжджають президент Академії Наук УРСР академік Богомолець, віце-президент академік Сапєгін, незмінний секретар Академії Наук УРСР академік Палладій та інші академіки, і видатні вчені Радянської України.
Чергова сесія Академії Наук УРСР у Львові знаменна подія в науковому житті визволеного міста. Вперше тут в старовинному українському місті зустрінуться видатні вчені Радянської України. Вони обговорюватимуть науковий план розквіту визволеного краю.
Новий дитячий будинок. В селі Лука, Золочівського району, в колишньому поміщицькому палаці відкрито новий дитячий будинок. Тут виховуватимуть дітей, які не мають батьків. Діти будуть жити на повному утриманні держави. Для цього відпускаються кошти. При дитячому будинку відкрито навчальні майстерні. В них вихованці будинку будуть вчитися ковальській, теслярській і іншим спеціальностям.
Курси колгоспних рахівників почали працювати в Рава-Руській. Сюди з'їхались з усіх районів області 44 курсанти. Курси організував облземвідділ.
Клубна бібліотека села Юськовичі, Одеського району, регулярно поповнюється книжками. Нещодавно сюди з Києва прибуло 250 книжок художньої і політичної літератури.
Облігації державних позик придбало багато трудящих м. Кам'янки-Струмилової. На куплені облігації вже чимало припало виграшів. Тільки за останній місяць ощадна каса виплатила виграшів на суму 3.000 карбованців.
Шириться торгівля в селах Немирівського району. Тут вже утворено 14 сільських споживчих товариств, які відкрили 17 магазинів. Сюди регулярно завозиться багато товарів. Тільки за останні місяці одержано 3 вагони цукру, 20 тисяч кілограм гасу, багато мануфактури, шкіри тощо. 