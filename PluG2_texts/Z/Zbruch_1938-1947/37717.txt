З українського житя в Холмі

Комітет для відновлення собору.
Тому що поляки, які майже 22 років володіли Святою Гіркою короля Данила, переробили бані собору й дзвіниці, затинкували стінні мальовила, усунули іконостас та образи й т. д., Церковна Рада виступила з ініціятивою створення спеціального комітету для відновлення собору, себто доведення його до колишнього вигляду, а також для придбання всього того, що він втратив у часі окупації його поляками. Організацію комітету й перше його засідання відбулося на Вознесення, 6. червня ц. р.
Холмське Свято-Богородичне Братство.
Від 80-тих років минулого століття в Холмі існувало "Холмське Свято — Богородичне Братво". Воно мало російський характер, але холмщани часто-густо змушували його служити місцевим інтересам. При Братстві був доволі цінний музей, в якому було зібрано немало памяток нашої української холмської старовини, видавництво, що, між іншим, видало гарний і цінний "Богогласник" з нотами в гармонізації О. Витошинського, книгарня й т. ін.
Перебравши б. братстький будинок на Даниловій Гірці, Церковна Рада й соборний причет робить заходи до відновлення діяльности братства в колишніх розмірах. Святочна реституція Холмського Свято-Богородичного Братства мала відбутися 13. червня ц. р. при значному напливі українського населення з околиць.
Організація українського купецтва.
Дня 1. червня ц. р. в домівці "Рідної Хати" у Холмі відбулися сходини українських купців у справі оснування у Холмі власної гуртівні. Збори  відкрив голова секції Союзу Українських Купців Миколаєвський, а проєкт статуту гуртівні зреферував нотар д-р Ст. Баран. У зборах взяло участь 30 купців. Після дискусії рішено оснувати гуртівню, означено розмір уділу й устійнено головні точки майбутнього статуту. Функції управи гуртівні до перших загальних зборів має виконувати президія секції під проводом п. Миколаєвського.
Секція має намір зорґанізувати в найближчому часі курси з метою освідомлення й вишколення молодого українського купецтва. Холмське Громадянство сподівається, що українське купецтво працюючи побіч української кооперації, причиниться до зміцнення та поширення української акції.
Шкільництво.
Курси для сільських учителів. Серед сільського учительства є немало осіб, які не мають спеціяльної педаґоґічної освіти. Щоб дати можливість цим учителям здобути необхідні їм педаґоґічно-дидактичні й методичні знання, а іншим учителям доповнити це знання, які вони вже мають, шкільний інспекторат холмського повіту плянує короткоречинцеві літні учительські курси у Холмі.
Шкільні будинки. З багатьох місць Холмщини повідомляють, що шкільні будинки находяться в руках польської частини населення, навіть і в тих випадках, де воно в меншості, а українські школи, що в тих місцевостях складають більшість, мусять міститися в невідповідніх, тісних помешканнях. Бажано, щоб з початком нового шкільного року справу шкільних помешкань унормовано справедливо для українців.
Суспільна поміч.
Допомогові комітети. В усіх повітових містах Холмщини мають повстати Допомогові Комітети, завданням яких є нести найширшу допомогу населенню в усіх можливих формах. Там, де істнують Українські Національні Комітети, вони реорґанізуються в Допомогові Комітети; де їх нема, повстають нові.
У Холмі досі істнував Центральний Український Комітет Холмщини й Підляшшя, що тепер звузить свою діяльність і переорґанізується в Допомоговий Комітет холмського повіту.
При цій нагоді треба зазначити, що Центральний Комітет Холмщини й Підляшшя у Холмі мав допомогову секцію, яка зорґанізувала і веде до сьогоднішнього дня кухню, де дають біднішим і головно безробітним українцям дешеві обіди. 