Залишки розгромлених банд будуть знищені в найближчий час.

  З великим піднесенням трудящі нашої області зустріли Звернення уряду УРСР і ЦК КП(б)У до населення західних областей України від 5 листопада 1945 року. На всіх підприємствах, в установах і в селах Львівщини його було широко обговорено на багатолюдних зборах трудящих. Ще більшим згуртуванням навколо своєї рідної радянської влади, навколо більшовицької партії відповідають трудящі на це Звернення.   Широкі творчі перспективи, величезні можливості відкрилися перед Львівщиною, як і перед всіма західними областями України після перемоги над німецько-фашистськими розбійниками.   В Зверненні уряду УРСР і ЦК КП(б)У говориться про величезні історичні завоювання трудящих нашої країни, які здобуті в боротьбі з різними ворогами і, зокрема, в боротьбі з підлими ворогами українського народу — українськими буржуазними націоналістами.   Підлі вороги українського народу — петлюри, винниченки, скоропадські та інші керівники горезвісної Центральної Ради та Директорії провадили боротьбу проти радянської влади і хотіли за допомогою німецьких багнетів і змови з іноземними загарбниками встановити на Україні панування поміщиків і капіталістів. Але український народ при допомозі братнього великого російського народу, під керівництвом великих вождів трудящих — Леніна і Сталіна визволився від пригнічення і поневолення окупантами.   «Трудящі західних областей України і Закарпатської України — говориться в Зверненні уряду УРСР і ЦК КП(б)У — з надією дивилися на Схід, звідки зайнялася в Жовтневі дні зоря свободи і незалежності народів, зоря соціалізму.   Тільки зрадницька роль буржуазно-націоналістичних керівників так званої Західно-Української народної республіки, які продали польським панам ваші інтереси, на довгі роки відірвала вас від Радянської України. Ці зрадники виступали проти єдинокровних братів — українців і підтримували реакційну польську шляхту в її боротьбі проти Радянської України.»   Завжди населення західних областей України з великою увагою стежило як трудящі Радянського Союзу відроджують своє народне господарство, зміцнюють могутність своєї Батьківщини. Приклад соціалістичного будівництва в Радянському Союзі служив трудящим Західної України надією на швидке визволення.   Це визволення сталось. І зараз, після найбільшої в історії чотирьохрічної війни проти фашистської Німеччини знову розквітає Радянська Україна. Тільки союз з російським народом, дружба українського народу з усіма народами СРСР врятували народ Радянської України від величезного лиха, від поневолення кривавими німецькими загарбниками.   Трудящі Радянської України, і в тому числі Львівщини і всіх західних областей України, під керівництвом партії Леніна-Сталіна успішно заліковують рани, завдані народному господарству війною і німецько-фашистським розбоєм. За короткий час після визволення від німецьких окупантів західні області України досягли великих успіхів у відродженні промисловості і сільського господарства, у відродженні різних наукових і культурно-освітних установ. Трудящі західних областей України докладають всіх сил, щоб швидше наздогнати східні області своєї Батьківщини в економічному і культурному розвитку.   Але мерзенні залишки українсько-німецьких націоналістів продовжують ще свою підлу антирадянську діяльність. Ці бандити гасають ще лісами, по схронах, намагаючись перешкодити нашому українському народові жити мирним життям, користуватись плодами перемоги.   Хто ці мерзенні зрадники, яке їх обличчя? Це в минулому поміщики, куркулі, крамарі та інший ворожий трудовому народові елемент, або виходці з буржуазного середовища, їхнє бажання — відновити на нашій землі владу поміщиків та капіталістів, щоб дати можливість експлуатувати робітників та селян. Свої прагнення вони прикривають базіканиною про «соборну, самостійну і ні від кого незалежну Україну». Але вільний радянський народ, трудящі західних областей України добре знають, що криється за тими лозунгами. Робітники, селяни й трудова інтелігенція бачать справжнє обличчя українсько-німецьких націоналістів.   Досить навести тільки один приклад із підлої діяльності цих бандитів. Нещодавно перед радянським судом стала зграя бандитів — Налепа, Довгун, Стасишин, Вовк та інші, які діяли в селах Городоцького району. Селяни активно допомагали органам радянської влади викрити цих злочинців.   В селі Путятичі Городоцького району, переодягшись у форму червоноармійців, бандити забили селян Микиту Микитка, Дмитра Скубайла, Івана Гука, Івана Скубайла, Івана Малишка і його трьохрічну дочку Аню.   Навіть трьохрічної дитини не пожаліли ці нікчемні виродки — звіри! Бандити нападали також на червоноармійців, нищили державне майно і грабували селян, нападали на промислові підприємства, вбивали робітників, руйнували приміщення та устаткування.   Ось таке звіряче обличчя цих підлих зрадників. Такі їх звірячі дії.   Завдання полягає в тому, щоб ще більше піднести активність трудящих мас на остаточне винищення цих злочинців — запроданців німецьких фашистів.   Трудящі західних областей України розуміють, що шлях соціалізму, на який вони вступили за всіма народами Радянського Союзу — єдиний шлях, який гарантує свободу, незалежність, матеріальний добробут і розвиток культури національної за формою і соціалістичної за змістом.   Ніяким ворогам народу не затримати нашого руху вперед. Залишки розгромлених банд будуть знищені в найближчий час!   Вільна Україна 