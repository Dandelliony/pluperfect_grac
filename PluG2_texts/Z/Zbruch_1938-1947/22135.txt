"Готель Захер" — німецька фільма з українською тематикою.

В квітні 1939 появилася на екранах Німеччини фільма "Готель Захер". Акція фільми відбувається на переломі 1913—14 років у Відні, і її героями є два українці: д-р Шевчук, якого ролю грає Віллі Бірґель і Надя, креована артисткою Сибіллєю Шмітц. Шевчук, незвичайно здібна й енерґійна людина, є старостою (!) у Львові. Він австрійський патріот, любить землячку Надю, яка є москвофілкою і стоїть на послугах російської розвідки. Надя любить Шевчука теж, але задурманена всеславянською ідеєю, не вагається знайомство з ним використовувати для своєї розвідочної роботи. Це втягає Шевчука в тюрму, його тимчасово випускають на волю і він опинюється у Відні в готелі "Захер", куди сходилося багато ниток політичного життя й шпіонажі в столиці габсбурської монархії. Тут він стрічається з Надею, яка крутиться при російській амбасаді. Вона відкриває йому свої карти і намагається перетягнути його на свою сторону, вказуючи на близький розвал Австрії. Шевчук повідомляє поліцію, але й сам губить свій ідеал — втративши віру в Австрію. Тимчасом надходить, наслідком свідомої провокації рос. розвідки, новий наказ заарештувати Шевчука і він стріляє себе. Надю заарештовують австрійці на порозі російської амбасади, куди вона хоче схоронитися. Не тільки психольоґічно, але й історично фільма — вірна. Таких Шевчуків було більше перед 1918 роком, що морально гинули між зневірою в Австрію і ненавистю до Москви, не віднайшовши української національної ідеї. У накрученій з великим технічним вкладом фільмі знаменито виведені декадентські типи австрійської аристократії, московських хуліганів у фраках і французьких дипльоматів. Шевчук джентельмен, герой, що гине самогубством, чесний собою як представник одної з національностей монархії, що зрозуміло нову національну ідею. Так бодай бачить українець цю фільму — і безперечно така була провідна ідея в авторів фільмового твору "Готель Захер". 