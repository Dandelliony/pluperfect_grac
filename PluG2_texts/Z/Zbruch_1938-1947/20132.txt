◦ ◦ ◦ ◦ ◦ ◦ ◦ ◦ ◦ ◦

Знову бють вивіски в "Маслосоюзі". Вночі з 12-го на 13-го ц. м. якісь невідповідальні типи знищили скляні вивіски в крамниці "Маслосоюзу" в Самборі. Цікаво, що побили лише частину, де був український напис, польського напису не рушили. Про вибиття повідомлено поліцію і повітове староство.
Поліція забрала метрики з парохіяльного уряду. З доручення суду в Чесанові поліція забрала в парохіяльному уряді в Горинці, пов. Любачів, 4 томи метрикальних книг. Слід пригадати, що парох Горинця о. Степан Метелля має вже акт обвинувачення за "зрущенє" 5 прізвищ у парохії Крупець коло Наросля.
Засудили за охоту до хабара. На міській сесії самбірського окружного суду в Дрогобичі засудили на 6 місяців вязниці з припиненням кари на 3 роки та з позбавленням громадянських прав на 2 роки міського сторожа в Губичах Генрика Казимира Лєховича за те, що за допущення возів із хліборобськими продуктами до міста хотів дістати хабара.
Друкарські черенки з нового матеріялу. Досі друкарські черенки відливали зі стопу олова, цини й антимону. Тепер винайшли новий стоп із вугілля й вапна, який багато лекший та птактичніший від дотеперішнього.
Конґрес гуляє... Після закінчення нарад XVIII-го конґресу комуністичної партії на вулицях Москви появилися групи делєґатів, які в нечисленних ресторанах та льокалях для розваги почали гуляти. У висліді тих забав коло 40 делєґатів треба було віднести на "стацію витверезіння", де після прополокання шлунка" залишили їх до повного відзискання притомности.
Америка має 53 відсотків усього золота. Припаси золота Злучених Держав перейшли цього тижня перший раз в історії скарбу Злучених Держав великанську суму 15 міліярдів долярів. Таким чином Злучені Держави мають 58 відсотків усіх видних на світі припасів золота. 