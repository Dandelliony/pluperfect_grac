◦ ◦ ◦ ◦

Домові листи. Штадтгавптман у Львові закликає управи домів комісаричного управління домами у Львозі виготовити в найкоротшому реченці домові листи для цілого міського району як для знаціоналізованих, так і для незнаціоналізованих домів. Власники, управителі та сторожі приватних, значить незнаціоналізованих домів мають зложити негайно, найпізніше до 5-го червня ц. р. домоуправі, в районі якої є їхній дім, потрібні дані та листи. Власників, управителів і сторожів, які не виконають цього розпорядку, суворо покарається.   Оперний Театр. Сьогодні, в неділю, 4-го червня, в год. 16.30 "Маргарета" ("Фавст"), опера Ґуно. Режисер: М. Зубарів. Диригент: Л. Туркевич, — В понеділок, 5-го червня, в год. 17-ій "Мадам Батерфляй", опера Пуччіні. Диригент: Л. Туркевич. — В середу, 7-го червня, в год. 17.30 "Вечорниці", картина П. Ніщинського, в постанові Б. Паздрія та "Селянське кохання", балет К. Данькевича в постанові Е. Вігілева. Диригент: Я. Барнич. — В четвер. 8. червня, в год. 17-ій "Облога", драматична поема на 4 дії Ю. Косача в постанові Й. Гірняка. — У п'ятницю, 9-го червня, в год. 17-ій "Камінний господар", драма на 6 картин Лесі Українки в постанові Й. Гірняка.   До громадян міста Львова! Допомогова Комісія при Українському Комітеті на Львів—місто просить з нагоди Зелених Свят складати пожертви харчами, як: біле печиво, солодощі, овочі, тощо для хворих по шпиталях, ранених та полонених. Пожертви приймає Допомогова Комісія при вул. Словацького ч. 18, II. пов. від год. 8-ої до 16-ої.   Студентські збори. Об'єднання Праці Українських Студентів ім. А. Коцка відбудуться, як звичайно, в середу, 7. червня 1944, в студентській домівці при вул. Анни 1/І. п. в год. 16.15. Провід ОПУС-у запрошує друзів-студентів до численної участи у цих сходинах.   З нових видань. Журнали. Студентський Прапор. Журнал української академічної молоді. Видає: Об'єднання Праці Українських Студентів УЦК у Кракові. Рік II. Ч. 4—5 (10—11). За квітень—травень 1944. Зміст: Джерело віри, надії і сили. — Олексій Омельчук: Буває... — Ніна Калюжна: Майбутнє нас кличе. — Роман. О. Бескид: Жаль. Баляда. — М. Калитовська: Прощаю лірику. — З чужих авторів. — Вол. Кримський: П'ятірне гроно. — Атанас Фіголь: До проблем організації. — Проф. П. Ковалів: Важливе питання українського правопису. — Л. З.: Естонія — Відгуки. — Історія плавання. — Високі школи в Европі. — Студентське життя. — З залі доповідей. — Рецензії.   Львівські вісті   