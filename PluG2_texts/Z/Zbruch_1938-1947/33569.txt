До виступів хорової капели філармонії. — В Оргкомітеті художників

До виступів хорової капели філармонії
Українська пісня була гнана і переслідувана польською шляхтою. Коли важке ярмо було скинуто з плеч трудящих колишньої Західної України, народи звільненої радянської землі заспівали на повний голос.
З людей, які люблять пісню, трудівників склався новий вокальний ансамбль — хорова капела львівської державної філармонії. На чолі капели стоїть обізнаний ентузіаст вокального мистецтва Дмитро Васильович Котко.
Колектив капели налічує тепер вже до 70 чоловік. Серед співаків син робітника Микола Драган, який має прекрасний тенор, гуцул Василь Хімчак, Марія Німчінова, Павлина Беген, якій не дозволяли вчитися через те, що вона єврейського походження, колишній кравець Іван Дуда і багато інших.
На жаль до цього часу цьому багатообіцяючому і потрібному колективу не створені належні умови для нормальної праці. Нема де провадити навчання. Хоч в приміщенні, де ансамбль провадить свої заняття холодно, не палено, співаки з надзвичайною охотою і ентузіазмом готують програму до ювілею улюбленішого українського поета-революціонера Тараса Григоровича Шевченка.
До цієї дати ансамбль підготував "Заповіт", "Садок вишневий коло хати", "Як би мені черевички" та ряд інших українських народних пісень.
Недавно ми мали нагоду слухати виступ капели перед виборцями. Ансамбль показав себе як здібний колектив. Поряд з українською народною піснею капела опановує творчість радянських композиторів. В репертуарі є твори Дунаєвського, Дзержинського, Лєвіна, Лятошинського та інших. В Оргкомітеті художників
На останніх зборах художників Львова було утворено оргкомітет спілки, в який увійшли художники і скульптори тт. Михайло Дмитренко, Мар'ян Внук, Роман Сельський, Генріх Віцінський і Генріх Штренг.
Оргкомітет об'єднує 70 художників, скульпторів і графіків. Серед них є такі майстри образотворчого мистецтва як Іван Труш, автор пейзажів України, Фелікс Вигжевальський, відомий з цілого ряду панно та розписів театрів і різних будинків, скульптор Мар'ян Внук, автор портретів селян, Литвиненко, який в перші ж місяці радянської влади працював над скульптурами до виборів в Українські Народні Збори.
В середині березня оргкомітет відкриває виставку робіт графіків в приміщенні виставочного залу спілки (площа Марійська 9.). Тут будуть експоновані роботи не тільки львівських майстрів, але й твори графіків інших міст західних областей України.
В квітні буде відкрита виставка ескізів скульптур на теми звільнення Західної України від гніту панської Польщі та теми Сталінської Конституції.
Колектив художників і скульпторів Львова звернувся до всіх майстрів мистецтва західних областей України з закликом організувати велику тематичну ювілейну виставку, присвячену першій річниці з дня звільнення Західної України від ярма пансько-поміщицької Польщі та річниці з дня воз'єднання українського народу. 