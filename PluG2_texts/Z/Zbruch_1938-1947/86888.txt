◦ ◦ ◦ ◦

Українські радіопередачі. Завтра, в середу, 9-го лютого, в часі від год. 17.15 до 17.45 концерт для розваги у виконанні жіночого вокального квартету "Богема". Бориса Шейка (ксильофон) і д-ра Володимира Касараби (фортепіянний супровід). — В четвер, 10-го лютого, теж у часі від год. 17.15 до 17.45 передача історичних і жартівливих народних пісень у виконанні хору Євгена Козача та бандуриста Зиновія Штокалка.   Ще раз у справі клунка, що його беремо зі собою до сховища. Львів, 7-го лютого. Ми вже нераз писали про те, що кожний з нас повинен приготовити собі клунок з найвартіснішими речами та їдою, щоб негайно забрати його з собою до сховища на випадок протилетунської тривоги. Найпрактичніше зложити ці речі і наплечник, бо тоді маємо вільні руки. Це дуже важне в тому випадку, коли мусимо продіставатися крізь вогонь і дим. Крім найнеобхідніших особистих документів, всяких довідок, свідоцтв і харчових карток, треба крім того забирати забезпечальні посвідки, як от посвідку забезпечення від вогню, забезпечення на життя і т. д. Ці документи будуть найважнішими доказами при устійнюванні шкід від ворожого нальоту.   Заснування нового об'єднання праці. Львів, 7-го лютого. Господарська влада в Ген. Губернії зорганізувала недавно об'єднання праці знарядного промислу. В обсяг цього об'єднання входить не тільки продукція, але також збут знаряддя. Через те члени нової організації — це не тільки промислові й ремісничі, але також торговельні підприємства. Ціль нового об'єднання — якнайкраще покрити запотребування на знаряддя і урегулювати програму продукції. Крім самоврядних завдань, об'єднання мусить, крім того, виконати завдання, наложені державною владою. Мається на меті спростити дорогу між продуцентом і консументом. Тут виключена всяка політика забезпечення приватних інтересів. Все мусить підпорядкуватися головній меті: Заспокоєнню запотребування. Об'єднання відповідає за виконання цього завдання. Для влекшення праці нової організації створено чотири фахові відділи і один дорадчий. На конституційних зборах об'єднання були приявні зацікавлені представники зацікавлених підприємств і влади. Обговорювано тут питання розросту продукції магазинування сировини і готових товарів, зужиткування вільних капіталів, імпорт товарів, що їх не достає в Ген. Губернії, врешті керівництво продукцією і покриття запотребування.   На відтинку галицького промислу. Львів, 7-го лютого. Промисел ніколи не був в Галичині розбудований, а й ті промислові заклади, що там були, мусіли підчас совєтської окупації пережити тяжкі часи, а то й зовсім припинити свою продукцію. 3 прилученням Галичини до Ген. Губернії почалась знова нормальна продукція. В основі Галичина не має важних сировин для промислу, тому і немає підстав для повстання великих промислових закладів. Тут найбільше середніх і малих закладів, що перероблюють лісові і хліборобські продукти. Поважне місце займає шкіряний промисел. Один шкіряний заклад збільшив свою продукцію на 50%, хоч воєнні умовини годі вважати корисними. Через злуку кількох гарбарських закладів, на одному терені, вдалося дійти до дуже корисних вислідів. На відтинку продукції фабричного взуття треба відмітити п'ятикратний зріст продукції. Продукція зросла також у ділянці консерв, саме беконів, ковбасних виробів , городини, овочів, мармеляди і врешті сушених овочів. Продукція в 1943 р. у фабриках цих консерв чотирократно більша від продукції в 1941 р. Задовільну видайність виказують заклади деревного промислу. Малі нерентовні заклади злучено, що вможливило спеціялізацію і помітне збільшення видайности поодиноких закладів. Тут виробляють скрині, бочки і меблі. Постійний розвій видайности і раціоналізації продукції помітний також на відтинку металевого промислу. В Галичині є також заклади мінерального промислу. Сировиною являється тут земля й камінь. Заклади цієї ділянки промислу є в основі приватною власністю. Вони працюють повною силою пари. Влада плянує наладнати фабрику цементу. До розвою галицького промислу дуже причинилися об'єднання праці і вишкіл молодого ремісничого та промислового нарибку. Завдяки ініціятиві поодиноких підприємців поборюється тяжкі воєнні умови і продукція постійно росте.   "Титанік". Новий великий фільм в "Одеоні". Львів, 7-го лютого. Затоплення найбільшого та найшвидшого корабля світу — подія, яка потрясла цілим людством у 1912-ім році, знайшла відтворення на фільмі. Від перших початків продажі акцій транспортного товариства — власника корабля з усіма нечистими затіями його президента бачимо на фільмі ціле безжурне життя на елегантному, вигідному кораблі аж до хвилини його траґічного кінця. Через цілий надзвичайно цікавий фільм тягнеться ниткою благородна мораль, яка осуджує нечисті намагання збагачення акціонерів, яких головний представник — президент товариства завинив безпосередно катастрофу. Але та мораль, якої головним виразником є німецький старшина, не має зрозуміння в демократичному американському суді і президента на судовій розправі звільняють. В головних ролях Сивілля Шміц і Кирло Шенбек. Хоч і фільм не має надуманої акції, та завдяки своїй атракційності і правдивості надзвичайно зацікавлює та подобається, даючи багато переживань.   Львівські вісті 