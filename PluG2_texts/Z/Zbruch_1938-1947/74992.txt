◦ ◦ ◦ ◦

Турне хору. Український Національний Хор відвідає сьогодні, 30-го грудня — Коломию, завтра, 31-го грудня — Заболотів і 1-го січня — Снятин.
Урядове пояснення. В розпорядку про електричне світло під приміщенням (Raum) треба розуміти кімнати і кухні, а передпокій, лазничка й потребник не числяться. Отже 2 кімнати і кухня вважатиметься мешканням з трьома приміщеннями (14 кіл. год.).
У справі праці. Учні, що покінчили 9 кл. гімназії, або 3 роки вчительської семінарії, або такі, що мають іншу рівновартну освіту, а дотепер ще без праці, можуть зголоситися до Відділу шкільних справ УЦК, вул. Семінарійна ч. 18, І. пов., за інформаціями у справі праці.
Геник Березовський у Львові. Відомий рецитатор Геник Березовський виступить у Львові в неділю, 3-го та в понеділок, 4-го січня 1943 р., в год. 17-ій в Літературно-мистецькому Клюбі. 3-го січня — у програмі твори Стефаника, 4-го січня — твори Черемшини. Квитки можна набути в Концертному Бюрі, Ринок ч. 9, І. пов., від год. 8-ої до 15-ої. Тел. 232-27.
Друга програма в "Веселому Львові". В п'ятницю, 1-го, в суботу, 2-го та в неділю, 3-го січня 1943 р., в год. 18-ій в залі ІНТ, Францішканська ч. 7, відбудуться вистави другої програми "Веселого Львова". У програмі виступи Теа-Джезу, солісток: Ф. Слоневської та Г. Ільницької, ревелерсів О. Курочка. балету балетмайстра А. Вежинського та солістки балету Янішевської. Веде програму Зенон Тарнавський. Художнє оформлення В. Ласовський. Передпродаж квитків щоденно в Концертному Бюрі, Ринок ч. 9. І. пов., від год. 8-ої до 15-ої. Тел. 232-27.
Дириґентський курс для дівчат. Відділ Культурної Праці УЦК організує від 1-го лютого 1943 р. у приміщенні Інституту Народної Творчости, Львів, вул. Францішканська ч. 7, дириґентський курс першого ступня для початкуючих кандидаток на дириґентів. Провід курсу обійме проф. Микола Колесса. Курс триватиме до кінця березня. Оплата за курс 120 зол., вписове 10 зол. Платиться згори. Умови приняття: українська національність, вік від 16 років, освіта найменше 7 кляс народної школи. Приймається енергійні, самостійні дівчата з добрим слухом і голосом. Курсантки мусять мати на час курсу до своєї диспозиції скрипку або мандоліну. Зголошення надсилати до 25-го січня 1943 р. До зголошення треба долучити опінію дотичної Окружної, чи Районової Жіночої Секції. Рівночасно із зголошенням треба вплачувати вписове. Про приміщення у Львові мусять курсантки самі подбати. Обіди по ціні 3.50 зол будуть при школі. Снідання й вечері мусять забезпечити собі самі. Для цього кожна курсантка, яка виїжджає до Львова, мусить привезти із собою карту вимельдування, на підставі якої можна буде одержати харчеві картки. 