◦ ◦ ◦ ◦ ◦ ◦ ◦

Впорядкування Буська. В цьому році впорядкуванню Буська приділяється особлива увага. Бруд вивезено на смітник. Вже понад 2000 метрів зроблено нової огорожі на ринку і багатьох вулицях. Там, де ще недавно лежали купи сміття, зроблені клумби, цвітуть квіти. 2500 декоративних дерев, які посаджені цього року, зазеленіли. Зараз закінчують обладнання парку культури і відпочинку. Вже пороблено доріжки, поставлені лавки, збудовано кіоск для буфету, влаштовано дитячий майданчик.
Наслідки конкурсу на кращу наукову працю студентів. Наприкінці березня ректорат Львівського університету оголосив конкурс на кращу наукову працю студентів. З усіх факультетів на конкурс було подано 70 наукових праць. Цими днями жюрі, на чолі з академіком Студинським, розглянуло і оголосило наслідки. Першу премію одержав Б. Дудикевич — студент IV курсу історичного факультету. Він розробив тему "Класова боротьба в західноукраїнських землях у 1918 —19 рр". Другу премію присуджено студентові IV курсу юридичного факультету Л. Поулі. Його праця присвячена основним військовим законам Східної Європи XVII— XVIII століть. Третю і четверту премії визначено 17 студентам. Крім того відзначено праці 17 чол., як такі, що заслужують на увагу. Конкурс показав, що в університеті є чимало обдарованих юнаків, які подають великі надії бути в майбутньому науковими працівниками. Всі ці наукові праці будуть видані окремою збіркою.
Перепідготовка працівників бібліотек. На початку травня у Львові при школі політосвіти почали працювати республіканські курси по перепідготовці працівників районних та сільських бібліотек західних та Чернівецької областей. 1 червня курси закінчила перша група в 24 чол. Вже почала заняття нова група в 30 чоловік. З 1 липня перепідготовку на місячних курсах пройдуть 30 працівників обласних та міських дитячих бібліотек західних областей. Слухачі вивчають бібліотечну справу та історію ВКП(б). Викладають на курсах кращі викладачі Львівського університету та політосвітньої школи.
Літній репертуар філармонії. Цікавим репертуаром розпочинає літній сезон Львівська філармонія. Так 7 і 8 червня на естраді зеленого театру у Стрийському парку оркестр філармонії під керівництвом диригента І. Паїна дасть ряд безплатних концертів. В ці ж дні в залі естради "Пасаж Міколяша" відбудеться виступ кращих естрадних сил філармонії та гастролера Григорія Мармеладова (Москва). 8 червня в Консерваторії буде дано перший концерт заслуженого артиста республіки М. І. Епельбаума. В програмі єврейська пісня та музика. Крім того в єврейському театрі щоденно відбуватимуться два виступи артистів Білоруського державного єврейського театру мініатюр. 