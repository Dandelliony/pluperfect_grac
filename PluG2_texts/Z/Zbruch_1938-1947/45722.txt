Національний перевишкіл

Подєбради, грудень 1940.
20-тилітні експерименти польської, та ще раніше царської національної політики на Холмщині й Лемківщині залишили глибокі сліди в психіці й ментальності всього тамошнього українського населення, зокрема — інтеліґенції. Асиміляційний натиск сталив характери, або — гнув їх чи й ломив. Чи нині відмежовуватись від тих, що тримались осторонь від української громадської праці, чи притягати їх?
Треба ці одиниці назад втягнути, але — очевидно — не такими, як вони нині є. Вся та інтеліґенція потребує спершу своєрідного національного перевишколу, щоб бути придатною до конструктивної праці в усіх клітинах місцевого українського життя.
Нема сумніву, що кожна цінна одиниця, зокрема, коли вона є досвідченим фахівцем або коли бодай має сяку-таку фахову підготову чи просто орґанізаційну здібність та енерґію, мусить бути використана для суспільно-національної роботи, особливо там, де тої роботи "по вуха". Але така одиниця має відповідати не тільки вимогам фахової кваліфікації чи особистої здатности, але й вимогам — так би мовити — національної грамотности. Через те ліквідація безробіття серед місцевої інтеліґенції на Холмщині, Підляшші і Лемківщині (говоримо все про ту "покалічену" інтеліґенцію, а не рідних ветеранів та патріотичну молодь) фактично зводиться до проблєми ліквідації національної неграмотности, а це у свою чергу провадить до вирішення одного з найважніших питань у громадському житті наших земель у Ґен. Ґубернаторстві: щоб уможливити поворот спольонізованої чи колись зрусифікованої інтеліґенції до свого українського народу. Дещо безробітних холмських інтеліґентів — це безумовно жертви новітньої польонізації і старої нахабної русифікації, і на цих людей не слід дивитися лише як на "зрадників" та "відступників", хоч — очевидно — не слід забувати зовсім їхню вину та допускати їх до якихось відповідальних становищ на українській громадській драбині. Ті люди попали були в полон чужої — польської чи московської культури. Отже національним обовязком нас усіх є — допомогти цим людям звільнитися з того духового полону.
Як же переводити цей національний перевишкіл? Треба починати від курсів української мови та втягання до практичної роботи, під проводом та за відповідальністю українських громадян-діячів. Але курси українознавства, ведені напр. у Холмі чи Сяноці, зорґанізовані тамошніми УОТ-ми в рямцях статуту, не зможуть обхопити всіх людей, котрі потребують націон. перевишколу, бо не всі можуть брати в них участь уже тому, що вони розкинені на великому просторі. Треба шукати ще й інших способів, які були б доступні для широкого кругу учасників. Не забуваймо про позаочне навчання, яке на українськім ґрунті є вже випробоване многолітньою практикою. Воно може послужити за добрий спосіб здобути національно-українську освіту. Тим більше, що такі курси українознавства спеціяльно для тих, що не мали, чи не мають можливости здобути національну освіту в українських школах, вже істнують при Економічно-Кооперативному факультеті Позаочного Українського Технічно-Господарського Інституту (що повстав на місце Української Господарської Академії в Подєбрадах — Ukrainisches Technisch-Wirtschaft, liches Institut Podebrad. Protektorat Böhmen und Mähren).
Ці курси з користю для себе й для української справи може кожний простудіювати. Треба лише серед відсталих наших людей у Ґен. Ґубернаторстві належно ці курси пропаґувати і треба було б тут закласти при УОТ-ах експозитуру тих курсів, яка полагоджувала б усі справи, звязані з веденням позаочних студій українознавства та переводила устні кінцеві іспити, щоб уможливити особам, що такі іспити складуть, дістати свідоцтва.
Орґанізація курсів українознавства у Холмі та Сяноку, й орґанізація експозитури позаочних подєбрадських курсів українознавства — це засоби, якими надолужимо неодну втрату, що її ми зазнали у людському інтеліґентському матеріялі внаслідку русифікації та польонізації. Це справа, залежна безпосередньо від діячів УОТ: вони повинні нею зацікавитись таксамо, як справою ліквідації неграмотности взагалі; не вміти по українськи думати й відчувати, це такий самий гріх, як не вміти писати й читати.
Д. Власевич. 