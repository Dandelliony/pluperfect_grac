Поклик Українського Допомогового комітету в Кракові

Коли воєнна заверюха в осені минулого року вирвала нас з рідних наших осель і перекинула на нові місця побуту, коли щораз то більше українських збігців опинилося на терені Ґенерального Ґубернаторства у крайній біді й недолі, без усяких засобів до життя, коли діяння нашої зорґанізованої національної спільноти з конечности зупинилося, самозрозумілим наказом хвилини треба було нашою еміґрацією занятись, дати їй опіку й поміч, влити розраду у зболілі нераз серця, зміцнити надірвану особистими переживаннями фізичну відпорність українських людей.
Із зрозумінням цієї конечної потреби повстали по всіх центрах нашого побуту Українські Допомогові Комітети, що оформились згодом під проводом У. Ц. К. у Кракові. У таких умовинах і з цією метою повстав перший Український Комітет Допомоги збігцям і полоненим у Кракові, перемінений опісля в У. Д. К. у Кракові. Не слід та й зайво розписуватися про діяльність цього комітету й у ділянці життєвої допомоги й у ділянці щоденних вимог та потреб, з другого боку в ділянці зорґанізування нашого національного життя. Комітет свої завдання сповнив і виконує їх і дальше.
Так ось швидко надходить зима. Прийде холод, прийдуть морози та нові злидні, нові потреби втиснуться до світлиць нашої бідноти. Закостеніють руки, відморозяться ноженята наших діточок, наших школяриків, засвище суворо кашель у грудях наших людей. Затиснуться від болю уста українських інвалідів з недавніх примусових для них боїв від незагоєних ран.
То ж знову — як у минулому році — стають перед УДК нові негайні завдання й обовязки: Зимової Допомоги Брат-Братові. УДК бере це важке завдання у свої руки, бо це його громадянський, національний обовязок. Одночасно є це громадянський і національний обовязок не лише Комітету, але всього без винятку українського громадянства. Спільним обовязком усіх нас без винятку спільними силами взяти активну матеріяльну й моральну участь у ділі зимової допомоги. Це буде мірилом фактичної приналежности до української спільноти, буде виявом свідомости цієї приналежности і свідоцтвом почуття випливаючих із неї обовязків.
До виконання своїх завдань взагалі потребує УДК відповідного бюрового апарату й грошевих засобів; чимбільша ця потреба, тим більше треба грошевих засобів для Зимової Допомоги Брат-Братові. Одиноким, необхідним шляхом до цього є саме самопоміч усього українського громадянства, у формі постійних, щомісячних датків, у відсотковому відношенні до доходів.
І як з одного боку з приємністю можна ствердити щиру жертвенність багатьох громадян, які радо дають свій даток згідно з устійненими нормами, так з другого боку приходиться з жалем ствердити факт, — здавалося б неймовірний, що є — на жаль — українці, і то навіть доволі добре матеріяльно ситуовані, або такі, які себе вважають визначними патріотами, які відмовлються платити місячні датки! Такі громадяни мусять завернути з цієї соромної дороги або публичним оголошеням їхніх прізвищ, будуть поставлені поза рамці української спільноти, поза які вони самі себе ставляють.
Не хотячи підвищувати на Зимову Допомогу устійненого й досі обовязуючого датку, та признаючи із щомісячних датків постійну відсоткову частину для Зимової Допомоги, УДК закликає і взиває все українське громадянство до точнішого виплачуваня щомісячних датків у дотеперішній висоті.
Крім цього памятаймо при кожній нагоді про пожертву Брат-Братові, і ніяка гутірка, веселі сходини, родинна чи особиста радість, ніяка без журна зустріч за столом у ресторані, не повинні забувати про добровільні пожертви в користь Зимової Допомоги.
Переведення акції Зимової Допомоги доручив УДК окремій Комісії, що працює постійно в домівці Комітету при вул. Льоретанській ч. 18, приймає вкладки, пожертви й дає всякі в цій ділянці інформації.
Супроти тих, які відмовляються сповнити свої обовязки щодо української спільноти — українське громадянство й Український Допомоговий Комітет не буде почуватися до ніяких обовязків ні зглядів.
Сестри й Браття! Не словами, але ділами докажіть нашу солідарність і орґанізованість і даймо поміч "Брат-Братові".
У Кракові, 1. листопада 1940. 
Д-р В. Загайкевич, голова.
Інж. Ю. Дацишина, секретар. 