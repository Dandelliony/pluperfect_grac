◦ ◦ ◦ ◦ ◦ ◦ ◦

Українські середні і фахові школи. Справа українських середніх і фахових шкіл дуже актуальна. По інформації просимо зголошуватися в канцеляріях Українських Допомогових Комітетів і Делєґатур в ось таких місцевостях: Сянік, Коросно, Криниця, Перемишль, Ярослав, Белз, Грубешів, Холм, Біла Підляська і Володава. Ближче про цю справу повідомимо в найближчому числі "Кр. В.". Керманич Культурно-Освітнього Відділу УЦК.
Нові часописи в ґенерал-губернаторстві. В останньому часі почали виходити два нові польські часописи: ілюстрований тижневик "7 дні" та ілюстрований місячник "Фаля". У Кракові вийшло вже кілька чисел "Жидівської Ґазети" в польській мові, що занимається головно внутрішними жидівськими справами, а саме справами еміґрації жидів, перевишколом жидів та соціяльними і реліґійними справами.
Голосник на вулицях більших міст. Подібно як в багатьох містах Німеччини, так теж і в різних містах і місцевостях Ґенерал-Ґубернаторства заінстальовано на площах голосники, що передають важні повідомлення. В самій Варшаві заінстальовано на вулицях 40 голосників, що вже від 1-го серпня передають в німецькій і польській мовах усі важніші звідомлення подій. 