Що каже польська інтеліґенція на Холмщині.

Українське громадянство знає вже зі сторінок „Діла“ про джентельменський жест посла д-ра Клюковського в обороні розвалюваної церкви — памятника старовинної культури в Щебрешині, чи дідича Чекановського з Дяконова, що з власної ініціативи шукав рятунку для православної церкви в його селі, яку розбирали.
Тепер маємо нагоду зареєструвати ще більше таких фактів:
Оце, як довідуємося, поляк сенатор Лєхніцький з Серебриша к. Холму, відомий діяч Озону інтервеніював у місцевого старости Абрагамовича з метою стримати розбірку церков у повіті, а польські поміщиці Пйотровські з Верховини та Жданного хочуть власним коштом відбудувати знищену — як відомо з 2-ої інтерпеляції посла Барана — церковцю в селі Сільці, де діялися чуда. 