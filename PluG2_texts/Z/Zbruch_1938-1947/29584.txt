Свідок сили і могутності

Фоє Великого Міського Театру ім. Шевченка оживилося і заговорило незвичайною мовою. На стінах розвішені прекрасні картини з життя, праці і побуту трудящих Радянського Союзу. Виставка свідчить про велетенський розвиток, силу і могутність країни соціалізму на всіх ділянках економічного і культурного життя. Важка і харчова промисловість, транспорт, сільське господарство, наука і мистецтво, статті найдемократичнішої в світі Сталінської Конституції яскраво повстають перед очима глядача. Особливої живості надають виставці портрети і статуї безсмертного Леніна, батька всіх трудящих Йосифа Віссаріоновича Сталіна та його вірних соратників. Незабутнє залишається враження після прогляду картин про велич Москви, Києва, Харкова і про будову Ферганського каналу в Узбекістані. Радісно хвилює вигляд величезних машин на заводах, тракторів на полях України, якими керують дівчата й хлопці. Виставка заохочує трудящих віддано працювати для того, щоб іти разом з братами, які принесли волю. Ініціатори виставки зробили велику послугу трудящим Львова, допомогли народу побачити силу і могутність своєї батьківщини. Юра Шкрумеляк — письменник. 