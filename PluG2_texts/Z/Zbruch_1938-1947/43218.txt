Про організацію єдиної Дунайської Комісії. — Перші вугільні шахти. — Нове приміщення для фабрики

Комюніке про організацію єдиної Дунайської Комісії.
В результаті переговорів, які відбувалися останнім часом між урядом СРСР і німецьким урядом і за згодою італьянського уряду було визнано необхідним ліквідувати як Міжнародну Дунайську Комісію, так і Європейську Дунайську Комісію, і замість цих комісій утворити єдину Дунайську Комісію з представників СРСР, Німеччини, Італії, Румунії, Болгарії, Угорщини, Словаччини і Югославії.
Єдина Дунайська Комісія буде закликана регулювати питання судноплавства на протязі всього Дуная від його гирла до м. Братіслави (Словаччина).
У відповідності з досягнутою по вказаному вище питанню угодою, 28 жовтня ц. р. в м. Бухаресті відкриваються переговори між експертами-представниками СРСР, Німеччини, Румунії і Італії по врегулюванню тимчасового міжнародно-правового режиму на морському Дунаї (від його гирла до м. Браіли).
Радянський уряд уповноважив брати участь в переговорах в м. Бухаресті як головного експерта з боку СРСР генерального секретаря Наркмозаксправ т. Соболева А. А. Перші вугільні шахти
В м. Кременці здана в експлуатацію перша в західних областях України вугільна шахта. Спроможність її розрахована на видобуток 50 тисяч тонн вугілля щороку. Всі видобувні роботи механізовані. Вугілля подаватиметься на конвеєр в лавах, звідти на конвеєр транспортерного штреку його навантажуватимуть у вагонетки. Останні, з допомогою лебідок, транспортуватимуться до відкаточної штольні.
При шахті споруджено надшахтні будівлі, зокрема, побутовий комбінат, в якому обладнано душеві кімнати, роздягалку, медичний пункт і приміщення для шахтоуправління.
Крім цього, тут закінчили будівництво електростанції, майстерні, вентиляторного приміщення для подачі в шахту свіжого повітря і бункерної естокади. Закінчують також будувати водогін, гуртожиток на 80 чоловік та інші приміщення.
Одночасно з цією шахтою трест "Львів-шахтобуд" днями здає в експлуатацію другу вугільну шахту м. Золочева. Вона також механізована новими механізмами.
М. Курач, гірничий інженер. Нове приміщення для фабрики
В грудні минулого року маленька фабрика "Леда" перейшла до рук робітників. Перед націоналізацією на ній працювало лише 6 чоловік. З невеличкої майстерні виросла зовсім нова фабрика, яку тепер не впізнати. Робітничий колектив виріс до 180 чоловік.
На новій фабриці робітники працюють по-новому. Плани виконуються повністю. В третьому кварталі виробниче завдання було виконано на 100,58 процента. Вже є чимало стахановців. Робітник Маурер Майзельс, Слома, Клапковська, Серед та інші свої норми виконують на 170—180 процентів.
В зв'язку із збільшенням кількості робітників, в старому приміщенні стало тісно і незручно працювати. Тому виникла потреба розширити фабричні цехи. До Жовтневих свят Львівська перо-пухова фабрика перейде в нове просторе приміщення, будівництво і обладнання якого вже закінчуються.
Готуючись гідно відзначити велику річницю Жовтня, всі робітники дружно працюють. Вони зобов'язались достроково виконати річний план.
Б. Грубер, голова фабричного комітету. 