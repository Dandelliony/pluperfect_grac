На звільненій землі лунає бадьора пісня

Лунко дзвенить пісня на Радянській Україні, пісня бадьора і життєрадісна. Її можна почути на родючих колгоспних ланах, на заводах і фабриках, в учбових закладах —- скрізь, де працює і відпочиває радянська людина. Не даремно в одній із численних радянських пісень співається:
"Нам песня строить и жить помогает..."
Бадьора радянська пісня народилася разом з Великим Жовтнем, який звільнив народи Росії від царсько-поміщицького гніту. Пройшла ця пісня крізь усі 22 роки існування радянської влади. І ось одночасно з приходом Червоної Армії на Західну Україну, одночасно із визволенням українських братів слід панського гніту, ця пісня гучно залунала й тут. Її принесли червоноармійці і артисти Радянської України, її підхопило населення Західної України.
На Західну Україну приїхало 532 артисти, співаки і танцюристи з квітучої столиці Радянської України — Києва, 140 артистів з Камянець-Подільської області. Майстри радянського мистецтва дали для населення 99 концертів і 14 спектаклів. У військових частинах, де також були присутні трудящі, дано 184 концерти і 21 спектакль. Крім того влаштовано 3 радіоконцерти.
На Західну Україну приїхав перший радянський театр. Київський драматичний театр КОВО, яким керує заслужений артист республіки товариш Полєжаєв, за короткий час здобув теплі симпатії глядачів.
З великою увагою слухають трудящі Західної України виступи видатної артистки Радянської України Оксани Петрусенко, виступи капели "Думка", ансамблю пісні і танців УРСР, капели бандуристів. Артистам доводиться багато працювати, вони виступають іноді по два, три рази на день, виступають в кінотеатрах, у колишніх фільварках, або й на звичайних автоплощадках.
Великим успіхом у глядачів користується червоноармійський ансамбль пісні і танців КОВО. Ансамбль цей утворився з червоноармійців, які люблять співати, танцювати. Дуже характерний випадок. Ансамбль виступає перед населенням і дуже сподобався. Дехто з трудящим не вірив, що це червоноармійці. А одна бабуся так і сказала: "Хіба це жовніри? Це ж народ". Слід сказати, що в Червоній Армії дуже поширена художня самодіяльність. При кожній частині існують численні гуртки художньої самодіяльності, які складаються з рядових бійців і командирів.
Радянські артисти вдома багато допомагають розвитку художньої самодіяльності. Вони й сюди привезли ці славні традиції. Там, де вони побували, вже утворено багато гуртків художньої самодіяльності. Особливо велику роботу в цій справі проробили артистка товаришка Петрусенко, товариш Полєжаєв, артистка театру КОВО товаришка Розважевська й інші. Багато вони допомогли в організації вечорів самодіяльних колективів міста Тернополя. Вечори відбулися 7, 8, 9 і 10 жовтня. І тут, на цих вечорах, на повний голос залунала пісня про вільне життя трудящих, про героїчну Червону Армію з уст людей, що святкували своє визволення.
С. Костенко 