Львівські сутерени

Вертаючись з церкви св. Юра у Львові після великої Служби Божої, дуже часто можна почути було не тільки за польських часів, але й тепер, що бідно одіті жінки й мужчини говорять між собою львівським польським говором. На неодних зборах "Сокола", Кружка "Рідної Школи" а ще більше по читальнях "Просвіти" на львівських передмістях за польських часів виступали нераз учасники в дискусії, які говорили по польськи, виправдуючись тим, що вони, хоч українці, так довго, живуть серед польського оточення, що забули свою рідну мову. На спортових грищах у Львові, коли спортовий клюб "Україна" грав футбольні матчі з польськими й німецькими дружинами, симпатії "зеленої трибуни", що обліпляла придорожні дерева й дахи домів біля грища, були все по боці "України" і полосними окликами у львівському, польському діялекті "допінґувала" грачів "України" та бурхливими оплесками й окликами давала вислів своєї радості, коли грачі "України" чи іншого українського спортового клюбу, загнали мяч у ворота чужої дружини. На водосвятті Йордану у Львові можна було нераз бачити маси бідно одітих жінок і мужчин та молоді, що пхалися по посвячену воду до криниці на ринку. Між цими людьми добра третина, коли не більше, з львівським польським говором. Навіть польські вчені стверджували масу українізмів у польському львівському діялекті, в мові "львовскіх дзєці", в роді "та йой", "балакаць", "безголовє" і т. п. Відмічене це було й у побутовому типі славних "Щепка" й "Тонька", які своїми дотепами з львівського бруку довго розвеселяла польських снобів.
Що це все значить? A те, що найбідніші верстви львівського населення, оті мешканці каменичних сутерен, а також Замарстинова, Клепарова, Личакова, Богданівки, Левандівки, Сиґнівки і т. д. це переважно спольщені українці, яких батьки, діди та прадіди, чи й вони самі, покинули віру своїх батьків і коли не зовсім, то бодай частинно затратили звязок зі своєю національністю та зі своїм церковним обрядом. Над цим довго й систематично працювало польське духовенство, школа, різні "матечкі", освітні і політичні діячі, а навіть і жиди, які все тримають руку зі сильнішим.
Відомо чейже, що до Львова десятками й сотками років напливало з сіл найбідніше українське населення і тут по якомусь часі переважно розпливалось у польській стихії. — Чому: Тому, що це були переважно найбідніші люди, яких з села вигнала до міста крайня нужда. Це були переважно служниці, некваліфіковані робітники, різні возьні, ремісничі учні, а пізніше вже залізничники, нижчі урядовці тощо. Тут попадали вони в економічну залежність від своїх хлібодавців, приватних, комунальних і державних, які звичайно щойно тоді давали їм працю, коли вони змінили обряд. Коли ж додати ще до того несвоє окруження, систематичну й хитру польонізаційну акцію, то треба було хіба великої національної свідомости і твердости характеру та економічної незалежности, щоб не дати себе полонити чужій стихії. А відома річ, що з наших сіл до міст довгі роки йшов найменш свідомий національно і найбідніший та найбільш затурканий, себто найменш відпорний на денаціоналізацію елемент. Чи було у нас протидіяння цьому? Було, та не послідовне і дуже спізнене; тоді, коли вже десятки тисяч наших виходців із сіл потонули в чужій масі. Автім ця наша акція не дуже то багато помагала, бо її сильно гальмувала економічна залежність наших жертв винародовлювання від хлібодавців. Перед українським робітником стояло питання: признатись до українства і тимсамим опинитися на міському бруку разом з ріднею в обличчі голоду й холоду, чи перенести метрику до костела і посилати дітей до польських шкіл, щоб не втратити посади?
Те, що тут говоримо про Львів, у менших розмірах відноситься також і до інших сіл Галичини. В останніх роках польонізаційний процес нашого набіднішого населення по містах був уже дещо повільніший. Наші бідні люди інколи могли вже одержувати працю по наших нечисленних підприємствах; праця освітніх, професійних і спортових товариств та священиків була більш систематична й доцільна; також з сіл приходив уже дещо свідоміший національно елемент. Та всетаки ми до 1939 р. по містах постійно тратили.
Чому про цю справу пишемо саме тепер? Тому, що саме тепер маємо нагоду бодай частинно відзискати те, що ми досі втратили. Проте, хто і як має попрацювати над тим, щоб наші брати по містах вернулись до національности й обряду своїх предків, не будемо тут широко розписуватись, бо це справи самозрозумілі. Підкреслимо тільки те, що праця на цьому напрямі не така проста. Вона не може дати відразу якихсь масових навернень, вимагає дуже дбайливого, вмілого, і вирозумілого підходу найбільш покликаних до цього чинників, таких, які добре визнаються у цій дуже складній і делікатній проблемі. Тут треба знати просто кожну родину на місцях, її обставини, окруження, чинники, що протидіють, і трактувати справу індивідуально та різничкувати й індивідуалізувати підхід відповідно до місцевих обставин.
Чи треба ще доказувати, яка важна для нас проблема скріплення українського елементу по наших містах?
М. П. 