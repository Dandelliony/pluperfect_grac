◦ ◦ ◦ ◦ ◦ ◦ ◦

"Нарис історії української адвокатури". Чергове засідання Наукової Ради відбудеться в середу, 2. квітня ц. р. в год. 19-ій (7-а веч.) при Райхсштрассе 34, 1. пов. На деннім порядку виклад д-ра Ярослава Падоха на тему: "Нарис історії української адвокатури". — Наукова Рада просить зацікавлених цією темою громадян, зокрема українських правників, прибути якнайчисленніше на це засідання.
Український центральний комітет у Кракові оголошує конкурс на кандидатів господарських референтів УДК. Вимоги: вища, найменше середня, освіта з торговельними або аґрономічними курсами, знання німецької мови, орґанізаційні здібності. Платня: за VII. служб. ступнем, з евент. функційними додатками. Для прийнятих, що про це будуть повідомлені індивідуально, передбачений одномісячний перешкіл в УЦК, по закінченні якого дістануть призначення на свої місця. Господарський Відділ УЦК.
Свято юнака у Кракові. Заходом Куреня Молоді в Кракові відбулося "свято юнака" в неділю, 30. березню ц. р. в салі при вул. Льоретанській 18. Простора саля була вщерть переповнена ріднею юнаків і гістьми. Сцена була гарно прибрана. Наперед група юнаків і юначок відспівала гимн юнаків. Потім юнак Мицьків виголосив вступне слово. З черги група юначок виконала вправи кільцями. Далі були: збірна деклямація юнаків, танок юначок "Катерина", вправи палицями юнаків, вежі юнаків, танок "Козачок", долівкові вправи юнаків під проводом начальника Вальчика. Вкінці при участи всіх виконавців, юнків і юначок відбулося закінчення свята звітом чотових перед курінним Гошовським і референтом Відділу Опіки над Молоддю й Родиною при УЦК, інж. Ю. Татомиром. Ціла саля відспівала національний гимн. Впорядчики свята юнака вложили багато праці в підготову цього свята. 