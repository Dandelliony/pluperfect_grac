Відбудова Тернополя.

  Шефство над об'єктом.  На нараді сільського активу Велико-Борківського району було вирішено взяти шефство над будівництвом будинку обкому партії. Здійснюючи це рішення, наші села щодня надсилають в Тернопіль своїх людей з робочим інструментом і підводами. В перший день на очистці місця для будинку працювали люди з шести сіл. На другий день — з семи сіл. Зараз щодня на будівництві працюють з нашого району понад 30 підвід і 60 чоловік. Велико-Борківські селяни шанують Тернопіль, як своє рідне місто. Адже кожному з них доводиться часто бувати тут чи то на ринку, чи в лікарні. І кожному, безумовно, приємніше пройти по озелененій вулиці з архітектурно оздобленими будинками, ніж по купах руїн. Лозунг тернопільчан — "Зробимо наш Тернопіль ще кращим, ніж він був до війни" запалює селян — учасників відбудови на самовіддану працю. Перед у змаганні за кращу участь у відбудові Тернополя ведуть селяни сіл Чорнилів-Руський (голова сільради Ганна Шампанюк), Чорнилів-Мазовецький, Байківці і Товстолуг. Вони щодня перевиконують свої завдання.   Як ми допомагаємо відбудовникам Тернополя Робітники й службовці Бережан на своїх зборах сердечно вітали рішення про підняття з руїн міста Тернополя, понівеченого німецько-фашистськими варварами. На всіх підприємствах було одностайно ухвалено: в позаурочний час виготовити для будівництва Тернополя діжки, тапчани, столи, посуд, ломи, топорища, дерев'яне вугілля, вапно тощо. Рішення загальних зборів трудящих наших підприємств уже в дії. Робітники лісопункту виготовили 20 діжок, 5 столів і 2.500 ложок. Промислова артіль імені Ільїча зробила 30 ломів і 500 носилок, виготовляє 100 тапчанів, 50 столів і 100 ослонів. Працюючи щодня по дві години, робітники Бережанського лісгоспу виготовили і найближчими днями відправлять до Тернополя 10 тонн вапна, 2.500 держаків до лопат, 2.000 топорищ, 10 тонн дерев'яного вугілля. Днями буде зроблено 100 носилок, 20 дерев'яних відер, 3.000 мітел. Бляхарі артілі "Серп і Молот" вирішили дати для їдальні будівників миски, кухлі і відра. Трудящі Бережан вважають за велику честь своєю працею сприяти відбудові нашого рідного Тернополя.   В боргу не залишимось Наш район дуже потерпів від фашистських погромників. Немає майже жодного села, яке б не було знищене цілком або наполовину. В руїни перетворили гітлерівці і районний центр Козову. Проте, трудящі нашого району вирішили не відстати від інших районів у відбудові обласного центру. Робітники машинно-тракторної станції та райпромкомбінату, селяни села Конюхи виготовили і надсилають відбудовникам Тернополя 600 держаків до лопат, 100 топорищ, 10 тачок, 30 кирко-мотиг. Крім того, кожне село посилає на відбудову певну кількість людей з підводами і своїм інструментом.   Вільне життя   