365 вистав українського театру у Львові.

До кінця жовтня ц. р., себто за 15 місяців праці, дав Український Театр (офіціяльно: Оперний Театр) у Львові 365 вистав. Найбільшим успіхом користується "Циганський барон", виставлений досі 31 разів. Після того йдуть поодинокі вистави щодо їх скількости в такому порядку: Балетний вечір 23, Мадам Батерфляй 21, Кармен 21, Пер Ґінт 21, Ой не ходи Грицю 20, Маруся Богуславка 20, Тріюмф прокурора Дальського 20, Жайворонок 19, Запорожець за Дунаєм 17, Циганське кохання 14, Батурин 13, Скупар 12, Ніч під Івана Купала 12, Украдене щастя 10, Мужчина з минулим 10, Дон Кіхот 9, Земля 8, Мина Мазайло 8, За батька 8, Ріка 8, Тоска 7, Копелія 7, Наталка Полтавка 6, Самодури 6, Схоплення сабінянок 6, Аїда 5, Паливода 3.
Поза вичисленими виставами йшла ще в Оперному Театрі у Львові опера Моцарта "Схоплення із сераю" (4 рази) в німецькій мові і для німецької публики — при помочі спеціяльно запрошених з Німеччини чолових співаків-солістів.
Усіх постанов театру було досі 28, з того 4 опери, 4 ціловечірні балети, 3 оперетки, 5 українських народних пєс зі співами й танцями і 12 драм чи пак комедій та фарс. Опери й оперетки були всі чужинні, неукраїнські.. З балетних постанов українським твором є "Сільське кохання", що йде з Штравсовими "Мріями старого композитора", приспособленими до сцени відомим дириґентом Барничем, одного вечора. З 12 драм (комедій) 7 українських авторів, чужинців 5.
Вистави театру у Львові відбуваються щодня, крім понеділків (день відпочинку), при чому вистави для німців та союзників йдуть з правила в суботу, неділю та в середу; вистави для української публики йдуть у вівторок, четвер, пятницю та в неділю пополудні.
При кінці ще завважимо, що не тільки всі опери, оперетки і балетні постанови, але також майже всі інші з наведених вище пєс (поза 3—4 вийнятками) є й надалі в постійному репертуарі Українського Театру у Львові. 