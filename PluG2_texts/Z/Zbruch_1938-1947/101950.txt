◦ ◦ ◦ ◦

    Мала львівська залізниця. З першого січня 1946 року у Львові розпочнеться будівництво малої дитячої залізниці. Проектуванням будівництва керує інженер Бочаров. Залізниця пройде по маршруту Стрийський парк, парк Костюшка та лісопарк. На будівництво залізниці заплановано витратити 2 міліони карбованців. Велику допомогу у будівництві та обладнанню окремих дільниць малої залізниці нададуть керівники служб Львівської залізниці. Відкриття залізниці намічається на жовтневі свята 1946 року. Зараз при Львівській залізничній дитячій технічній станції розпочалась підготовка кадрів для обслуговування малої Львівської залізниці. Вже навчається 35 кращих учнів-відмінників шкіл на машиністів, диспетчерів та начальників станції.   Виставка «Комсомол і молодь радянської України у Вітчизняній війні». З столиці Радянської України — Києва прибула до Львова виставка, організована Центральним Комітетом ЛКСМУ — «Комсомол і молодь Радянської України у Вітчизняній війні». Виставка буде відкрита в приміщенні Львівського обласного комітету комсомолу. Зараз закінчується її монтаж. Відкриття виставки відбудеться в перших числах грудня.   Закінчився шаховий матч Чернівці–Львів. 26 листопада відбувся другий заключний тур шахового матчу між командами Чернівець і Львова. Львівська команда доклала всіх зусиль і в цьому турі виграла з рахунком 6:4. Шаховий матч, який проходив два дні, закінчився в нічию з рахунком 10:10. Чернівецька команда запросила львівських шахістів на черговий матч до себе, в Чернівці. Я. Шахаров, головний суддя.   Незадовільне обслуговування. В їдальні №8 відділу робітничого постачання Львівської залізниці незадовільно обслуговують трудящих. Відвідувачі справедливо нарікають на керівників та обслуговуючий персонал за те, що вони не турбуються про налагодження роботи в їдальні. Тут як правило, при касі з талонами треба стояти в черзі по півтори-дві години. Багато часу доводиться витрачати і на чекання, поки подадуть обід до столу. Старший кухар тов. Строяновська замість того, щоб під час обіду видавати страву, кожного разу займається іншими справами. Керівникам відділу робітничого постачання Львівської залізниці необхідно вжити відповідних заходів до покращення роботи в їдальні №8. В. Штука, стрілочник Головного вокзалу станції Львів.   Вільна Україна 