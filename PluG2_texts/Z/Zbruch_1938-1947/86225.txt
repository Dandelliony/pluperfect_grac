◦ ◦ ◦ ◦

На Богоявлення, 19-го січня, відбудеться урочисте свячення води на Ринку, як щороку, по Архієрейській Службі Божій у Преображенській церкві, яка пічнеть ся в год. 9.30. До участи в цьому святочному обході запрошуємо всі українські товариства й усіх українців Львова. Управа преображенської церкви   Українські радіопередачі. Завтра, в понеділок, 17-го січня, в часі від год. 17.15 до 17.45 концерт для розваги у виконанні вокального квартету Є. Козака, Бориса Шейка (ксильофон) і Є. Курилович-Чапельської (фортепіянний супровід). — В середу, 19-го січня, теж у часі від год. 17.15 до 17.45 концерт колядок і щедрівок у виконанні Клявдії Таранової (меццо-сопрано), Марка Лепкого (скрипка), Романа Сливицького (фортепіян) і вокального октету Є. Козака.   Студентам агрономії на увагу! Реферат Допомоги Високошкільній Молоді УЦК в порозумінні з Комісією Студій Державних Сільсько-Господарських Фахових Шкіл у Дублянах повідомляє: Особливі умовини не дозволяють студентам 5. триместру відбувати студії в Дублянах. В зим. триместрі 1944 р. студенти 5-го триместру відбуватимуть практику в державних маєтках. 5-й триместр буде їм зарахований, а лекції і вправи доповняться пізніше. Студенти 8-го триместру продовжуватимуть свої студії у Львові, а не в Дублянах, як дотепер. Іспити (форпріфунґи) відбуватимуть ся в днях 18, 20, 21, 22-го і 24-го січня ц. р. Студенти, які внесли заяви про допущення до іспиту, обов'язані зголоситись у визначених для них реченцях. Плян іспитів виішений в Інституті Фізики, Львів, Розенштрассе 8.   Реферат Допомоги Високошкільній Молоді УЦК подає до відома студентам-стипендистам, що виплата стипендій за січень 1944 р. відбуватиметься в днях 20, 21, 22-го і 24-го січня 1944 р. за таким порядком: 20-го січня — студентам: агрономії, богословії, ветеринарії і лісового відділу; 21-го січня — студентам: медицини і фармації; 22-го січня і 24-го січня — студентам: політехніки і театральної студії. Стипендії виплачується в Рефераті Д. В. М., Львів, Семінарська 18, в годинах від 10—14 (в суботу від 10—12). Треба принести із собою: студентську виказку, індекс і виказку ОПУС-у.   Мешкання для студентів. Реферат Допомоги Високошкільній Молоді УЦК у Львові звертається до українського громадянства міста Львова з проханням, подавати вільні кімнати до винайму для студентів (-ок) високих шкіл у Львові. Зголошення приймається телефонічно (ч. тел. 234-21 (КоДУС), усно чи письменно на адресу: Реферат ДВМ, Львів, вул. Семінарська 18, партер направо, з поданням таких даних: 1. кількість вільних кімнат, 2. кількість вільних місць, 3. зазначити: для студентів, чи студенток, 4. можливості користання: з ґазу і лазнички.   Остання дорога проф. Івана Галущинського. Львів, 15-го січня. Вчора в полудневих годинах відбувся похорон визначного нашого громадянина, педагога, останнього голови "Рідної Школи", бл. п. проф. Івана Галущинського. Під проводам о.о. пралатів Куницького та Лициняка, ігуменів о. Д. Вохта і о. Ір. Назарка та інших священників рушив похоронний похід з крипти при вул. Кохановського 94 на Личаківський цвинтар. У похороні взяв участь більший гурт української інтелігентської еліти, що під проводом д-ра Костя Паньківського прийшла попрощати Покійного в останню дорогу. В близькому сусідстві могили Михайла Галущинського виросла свіжа могила його рідного брата Івана.   Маланчин вечір у Клюбі. Львів, 15-го січня. По традиційному звичаю відбувся в ніч під Новий Рік у залях Літературно-мистецького Клюбу Маланчин Вечір. Першу половину вечора виповнила ревієва програма в режисерії артиста Львівського Оперного Театру — Володимира Шашарівського. Привітавши дотепними словами, складеними в ефектовні рядки віршів, численну публіку, конферансіє арт. В. Шашарівський започаткував ревію, яку творили скечі у виконанні артистів Львівського Театру: Г. Совачевої, Н. Лужницької, М. Мельникової, Г. Мандженко, В. Шашарівського, В. Мельника, А. Любовича; пісні у виконанні солістки Г. Ільницької та жіночого вокального квартету "Богема" у складі: О. Купчинська, С. Михалюк, К. Войтіхівська і Л. Собота й танки у виконанні гарної балетної пари, солістів балету Львівського Оперного Театру Роми Приймівної і М. Сахарчука. Зпоміж скечів найкращий був актуальний і гарно виведений скеч: "Паніка", Меріям-Лужницького. Боязлива жінка дається ошукати панічними вістками й покидає помешкання, уможливлюючи в цей спосіб зустріч чоловіка з любовницею, Ролю цієї боязливої жінки переконливо вивела арт. Н. Лужницька. Г. Совачева створила життєвий тип теперішньої селянки-молочарки. Інші ролі виконували Ґ. Мандженко та B. Мельник. Теж і в другому актуальному скечі побачили ми теперішній тип зарозумілого хвалька у відтворенні В. Шашарівського. Актуальні пісні пера Ю. Шкрумеляка до музики теперішніх композиторів-авторів популярних пісеньок у виконанні співачки-солістки Г. Ільницької здобули повний відзвук у публіки. Подобався теж виступ відомого нам уже з різних концертів жіночого вокального квартету "Богема". Чи не найкраще вийшли танкові точки у виконанні нової зірки Оперного Театру Роми Приймівної та класичного танцюриста М. Сахарчука. Ніжність і грація в парі з притаманним темпераментом та опануванням танкового мистецтва заповідають цій нашій новій танечниці майбутнє. Головно подобались український і мадярський танки. Програму вів В. Шашарівський справно, кидаючи багатством нових, актуальних дотепів. Фортепіянний супровід д-ра Володимира Касараби. Після мистецького вечора відбувались товариські забави при джазовій оркестрі під керуванням О. Яблонського. Т.   Львівські вісті 