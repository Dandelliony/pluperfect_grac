◦ ◦ ◦ ◦ ◦ ◦ ◦

Перший номер газети "Ленінська молодь". Сьогодні в м. Львові виходить перший номер обласної комсомольської газети "Ленінська молодь". Газета розрахована на широкі маси комсомольців та робітничої і селянської молоді нашої області. Газета виходитиме українською мовою 15 разів на місяць.
До Всесоюзного пленуму оргкомітету спілки композиторів. У березні в Києві відбудеться Всесоюзний пленум оргкомітету спілки радянських композиторів. Пленум присвячується творчості українських радянських майстрів музики.
Від Львова в роботах пленуму візьмуть участь композитори Василь Барвінський і Станіслав Людкевич. Разом з ними в Київ поїдуть диригент державного Львівського симфонічного оркестру Микола Колесса і піаніст Роман Савицький. Вони познайомлять учасників пленуму з творчістю львівських композиторів.
Спекулянта суворо покарано. Цими днями народний суд залізничного району м. Львова розглядав справу Германа Шварца. Шварц ніде не працював, лише систематично займався скуповуванням горілки в державних крамницях та перепродував її по спекулятивних цінах. При обшуку в нього знайдено 19,5 літрів горілки. Суд засудив спекулянта Германа Шварца до позбавлення волі строком на 5 років з відбуттям кари в поправно-трудових таборах у далеких місцевостях Радянського Союзу з позбавленням прав на 2 роки.
Реконструкція глинських вуглів. В селі Глинську, Жовквівського району знаходяться великі поклади бурого вугілля. На відбудовчих роботах у Глинську зайнято понад 100 робітників. Вони ударно працюють на розчищенні залізничної колії, щоби доставити до місця 80 вагонів будівельного матеріалу для скріплення шахт.
Новий магазин "Главпарфюмер". Сьогодні у Львові по вул. Легіонів, 3 відкривається новий державний магазин "Главпарфюмер". До магазину завезено на 50 тисяч карбованців товарів. Середа них кращі духи радянського виробництва "Виставочні", "Казка про рибака і рибку", одеколон "Красная Москва", різні сорти мила, крем, пудра. Вже підібрано кваліфікованих продавців. Днями з Москви прибуде нова партія товарів на суму 100.000 карбованців. 