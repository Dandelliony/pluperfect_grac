Посвячення дзвона „Володимира".

На памятку 950-ліття Хрещення України уфундовано в Стрию за ініціятивою і заходами рухливого й працьовитого стрийського пароха о. Гаврилишина великий дзвін, ваги 744 кг, і на вшанування памяти великого подвижника і Хрестителя України, Князя Володимира Великого, названо дзвін Його іменем. Фундували дзвін своїми датками громадяни-члени стрийської парохії.
В дні 7-го серпня ц. р. відбулося посвячення цього дзвона у парохіяльній церкві. На кумів запрошено представників Товариств і Установ Стрия та поодиноких громадян. Службу Божу відправив парох о. совітник Гаврилишин в асисті сотрудника о. Мармаша. Посвячення дзвона перед церквою доконав о. парох Гаврилишин і виголосив потім дуже гарну, глибоко патріотичну проповідь. Не зважаючи на те, що був це час глибоких вакацій і багато громадян виїхало з міста, посвячення відбулося серед численно зібраного громадянства Стрия.
У понеділок, на другий день по посвяченню завішено дзвін на призначене йому місце у церковній бані, чому приглядалося багато зацікавлених парохів. Замонтування дзвону доглядав цілий час особисто п. Фельчинський, власник фірми з Калуша, в якій набуто дзвін. Треба признати, що виконання дзвону якнайкраще. Дзвін видає гарний милозвучний голос. Коли того самого дня вечором відбулося пробне дзвоніння численно зібрані громадяни просто не могли налюбуватися гарним звуком дзвона Володимира. 