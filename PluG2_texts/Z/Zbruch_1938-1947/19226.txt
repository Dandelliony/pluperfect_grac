Ідилія з лемківської нужди та природи.

(Мих. Романишин: "Занедбана земля". Повість. З передмовою Л. Нигрицького. Львів 1939, ст. 136. "Українська Бібліотека").
Як вказує заголовок оцієї повісти, головну вагу в ній хотів покласти автор на картині самого життя народу, що живе на "занедбаній землі". Оця земля — лемківська. У повісти є кілька цікавих картин і розмов, що змальовують злидні та деякі ясніші сторінки побуту лемків. Це зроблене живо, з темпераментом. А проте головна увага читача зосереджена на дієвих осо6ах, що виступають на перший плян і ці дієві особи тільки посередньо звязані з долею народу. Повість починається пригодою двох молодців у поїзді з сензаційною ноткою. Зараз після неї виринає любов молодої пари, що втікає в лемківські гори, а її здоганяє друга пара з намірами не досить ясними — заздрощів чи помсти. Все-ж інтрига завязується. За кожною главою — короткою, живо написаною — зявляють ся нові особи, деякі з них добре виведені, хоч зазначені тільки кількома рисками. Добрий тип лісничого, цікаві — інжиніра — молодого барончука, священника, старого професора. Та кожний з тих типів появляється тільки на хвилинку при якійсь нагоді блисне своєю сильветкою чи якоюсь фразою, як зовсім епізодична особа.
Автор почав повість, а закінчив її тільки нарисом до повісти. Є тут ріжні засновки, з яких кожний міг би (і повинен би) дочекатись якоїсь розвязки, ширшої картини. Почалося кохання і його замазали інші картини — природи, побуту інших осіб. Почалися образки побуту чи характеристики осіб, з яких кожний має якесь внутрішнє життя і ті теж обриваються несподівано, не додаючи матеріялу до повісти з заголовком "Занедбана земля" ані до роману молодої романтичної пари. Тут розгін, там кинена думка переходить не то в епічну балакливість, не то в ліричні акорди.
Кожний із заторкнених автором мотивів вистачає на повість. М. Романишин не дав ніодному перевагу, а хотів оживити своє оповідання ріжними сценами і ріжними типами, зібравши їх за багато, не використавши неодного якслід. На всій праці видко поспіх; це наче бруліон повісти. Наші письменники старших поколінь приготовляли свої повісти роками, виправляючи їх та вигладжуючи. У Романишина поодинокі сцени та картини, що вказують на безперечний талант, залишають вражіння безладної імпровізації. А з імпровізації важко зробити повість або драму.
Автор намотав кілька ниток, щоб зробити з них клубок, але деякі переплутав, інші пірвав.
В одному місці він дав гарний ліричний акорд у такому настрою:
"Є така картина у природі, що її ніхто не малює, хочби не знать які мав фарби. Є така пісня у природі, що її ніхто не заспіває голосом. Є така розмова між людьми, що її ніхто не перекаже словами. То як зійдеться двох здалека до себе. Один виріс у горах, бачив полонину і вівці, чув розмову вітру з лісом і травою, музику вовків зголоджених і пісню співучої деревини, а другий був далеко у світі, у великих містах, читав багато і багато бачив.
...Була така неописальна розмова між...
...Але я тої розмови не опишу, бо не вмію і ніхто ніколи вам її не опише. Найкраще буде, як вибравшись на полонину підслухаєте таку розмову, лігши недбало у траву горілиць і заклавши під голову замість мякої полушки тверді кремязні руки".
Маленьке інтермеццо, з якого подаємо тут тільки уривок, справді щире.
Мова у збірці багата, жива, з усім тим повна огріхів, починаючи під лексики — до граматики і правопису включно.
Ось деякі москалізми: полоса (смуга), блестіли (блищали), дурак (дурень), пришелець (приходень), обильний (достатній, щедрий, багатий, рясний), жемчуг (самоцвіт, перла), піднос (таца), заставляє (примушує, приневолює), пощупався (помацав). Польонізми: позістаючи (залишаючись), укриті (у значінні закриті), відала собака (гавкала), чувся (почував себе), позірно (на око, буцім-то), попирав (підгримував), зацофаний (назадницький), поступає з селянами (поводиться), противні плачі (протилежні), зглядно (чи пак, чи то, або, чи власне), уділ (участь), пролик (проковтнув), спинатися по горах (пястися), мова (у значінні промова), здобувся на (спромігся), сподні (штани), так довгій (такій довгій), около (коло, яких, до 50 людей), противно (навпаки). Крім цього зайві "диспозиції", "куртуазії", "верви", "конвенанси" і прикрі не наші прикметники на "аючий" як "визиваючий" (визивний), "пориваючий" (поривний), "вимикаюча" відповідь (ухильна). У правописі є такі зразки як "костий" і "в осені", "цеї", "зхрестив".
м. р. 