Районні збори селян

До 15 січня по всіх районах області будуть проведені районні збори селян. Значення цих зборів виняткове. Колгоспники і трудящі одноосібники на цих зборах підведуть підсумки першого радянського сільськогосподарського року, узагальнять багатий досвід і накреслять конкретні заходи боротьби за багатий, ще вищий урожай у наступному році.
Досвід господарювання в 1940 році справді велетенський. Сільське господарство нашої області ніколи не знало такого урожаю, як 15—16 центнерів з гектара, що його торік домігся ряд молодих колгоспів. Якщо одноосібники с. Полтви зібрали зернових по 9,2 центнера з га, то колгосп ім. Ворошилова — по 15,3 центнера з га. Артіль же "Червоний прикордонник", Рава-Руського району, зібрала по 16,2 центнера з га, артіль ім. Шевченка, Бібркського району, — по 16 центнерів. Високі врожаї завойовано також в колгоспах ім. XXII роковин і Червоної Армії, Любачівського району, імені Хрущова, Сокальського району, ім. Ворошилова, Щирецького району, та інших. В середньому по області, після засипки всіх фондів, колгоспникам на трудодень буде видано по 4 кілограми зерна, 2,5 кілограма картоплі, а також по 2 карбованці грішми. В багатьох колгоспах оплата трудодня буде ще значно вища. Це плоди колективної праці, праці організованої, з застосуванням передової агротехніки і механізації.
Перший рік колективного господарювання наочно показує переваги колгоспів над одноосібними господарствами, він свідчить, що тільки в колгоспах трудове селянство зможе поліпшити свій добробут, зажити в достатках, культурно. Підсумки колгоспної праці повинні бути в центрі уваги районних зборів селян. Одним з бойових завдань партійних і непартійних більшовиків є пропаганда колгоспного руху, дальше зміцнення існуючих колгоспів.
В рішенні Пленуму ЦК КП(б)У "Про роботу Львівського і Ровенського обкомів КП(б)У" вимагається "...від партійних і радянських організацій рішучого посилення агітаційно-політичної роботи серед трудящого селянства, впертої і систематичної агітаційної роботи по переконанню його у перевагах колективного господарювання перед господарюванням одноосібним, всемірно сприяти всім бажаючим біднякам і середнякам вступити в колгосп".
Збори повинні накреслити конкретні заходи в справі підготовки до весняної сівби з тим, щоб провести її вчасно, на високому агротехнічному рівні, щоб ще більші здобути врожаї, ще більше дати хліба та інших сільськогосподарських продуктів для нашої соціалістичної країни.
Сільське господарство нашої області повинно в найближчий час піднятися до рівня сільського господарства східних областей Радянської України. У нас для цього є всі умови. Треба лише наполегливо попрацювати. Радянський уряд, більшовицька партія вживають всіх заходів для цього! Дають складні сільськогосподарські машини, інвентар, кредит. Тільки в першому кварталі цього року заплановано коло 2 міліонів карбованців довготермінового кредиту колгоспам західних областей України.
Збори селян, зроблять крутий поворот у справі дальшої колективізації сільського господарства. Учасники зборів стануть пропагандистами і організаторами цієї важливої справи.
Чимало товаришів, перебуваючих в східних областях України, цілком переконалися в правильності колгоспного шляху. Тов. Смаль — член делегації трудящих Львівської області, яка їздила в м. Київ на святкування ХХІІІ роковин Великої Жовтневої соціалістичної революції, на зборах трудящих села Свірж, Перемишлянського району, заявила:
"Скажу одне: все, що я бачила, яскраво свідчить, що для селян, які хочуть позбутися злиднів і жити культурно й заможно, є єдиний шлях — шлях, на який стали наші брати і сестри в східних областях, — шлях колективізації".
З кожним днем все більше і більше стає трудящих на цей шлях. Лише за останні місяці в області організовано коло 40 нових колгоспів. Дальшим завданням партійних і радянських організацій — поширювати цей рух, допомагаючи трудящим селянам вступати до колгоспів, організовувати нові колгоспи. Зимовий період треба найефективніше використати для підготовки до весни, для проведення глибокої політично-масової роботи серед населення, виховуючи його в дусі свідомих будівників соціалізму.
Підготовці і проведенню районних зборів селян треба приділити серйозну увагу. 