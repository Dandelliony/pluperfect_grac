◦ ◦ ◦ ◦

Українські радіопередачі. Сьогодні, у середу, 17-го лютого, від год. 10.30 до 11-ої передає Львівська Радіовисильня концерт бандуристів. Виконавці: Юрій Сінгалевич, Теодор Якимець та Зиновій Штокалко. — Завтра, у четвер, 18-го лютого у тому самому часі концерт українських жартівливих пісень у виконанні вокального октету Євгена Козака, Софії Гаврищук (меццосопран) і Льва Рейнаровича (баритон).
Преображенський Церковний Хор запрошує любителів церковного співу вступати в його члени для підготови концерту псальмів. Зголошення у Секретаріяті ІНТ від 12-ої до 14-ої год. до 25 лютого.
Капеля бандуристів. Відділ Культурної Праці УЦК організує Українську Капелю Бандуристів на півпрофесійних засадах. Бажаючі стати її членами, зголосяться не пізніше 25. лютого ц. р. в секретаріяті Підвідділу для Справ Мистецтв — Львів, Францішканська ч. 7, ІНТ — в годинах 12—14 щоденно.
Оркестра мандоліністів. Відділ Культурної Праці УЦК організує на півпрофесійних засадах оркестру мандоліністів. Бажаючі стати її членами, зголосяться особисто не пізніше 25 лютого в секретаріяті Підвідділу для Справ Мистецтв — Львів, Францішканська ч. 7, ІНТ — в годинах 12—14 щоденно.
Відчит для правників. Заходом Об'єднання Праці Українських Правників при УЦК, відбудеться в четвер, 18-го лютого, в год. 18-ій, в будинку УЦК (Паркова ч. 10), реферат д-ра Рибака на тему "Нові господарські течії і право".
Каналізаційна оплата. Заклик до власників. СТАНИСЛАВІВ, 16 лютого. З днем 1 лютого ц. р. Управа Міста Станиславова оголосила заклик в справі каналізаційної оплати за 1942 p., яку повинні заплатити власники нерухомостей в Станиславові за рахунковий рік 1942. Ця каналізаційна оплата є 1% виміреного податку від нерухомостей. Ту оплату повинні всі власники нерухомостей заплатити найпізніше до 20 лютого 1943 р. в касі Управи Міста Станиславова, при вул Ґете ч. 7, І. пов., кімн. 86. У випадку незаплачення — залегла оплата буде стягнена примусово.
Гуцульський балет. КОЛОМИЯ, 16 лютого. В Жаб'ю відомий молодий балетмейстер Чуперчук працює над створенням оригінального гуцульського балету. Вже місяць проводить репетиції з найліпшими сільськими танцюристами на Гуцульщині. Крім танків планує балетмайстер впровадити релігійні та побутові картини з життя Гуцульщини. По скінченні проб балет мав би зробити турне по краю та закордоном. 