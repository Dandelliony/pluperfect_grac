◦ ◦ ◦ ◦ ◦ ◦ ◦

Виступ Черчілля в палаті громад
ЛОНДОН, 17. (ТАРС). Як повідомляє агентство Рейтер, сьогодні відбулося засідання англійського парламенту. В палаті громад з короткою заявою про хід воєнних дій виступив прем'єр-міністр англійського уряду Уінстон Черчілль.
Черчілль повідомив про наступ італьянської армії на кордоні Лівії і про очікувану спробу німецького вторгнення в Англію.
Просування італьянської армії, сказав Черчілль, розвивається, і два англійських батальйони, які вдержували Соллум, тепер відведені звідти.
Переходячи до питання про очікуване німецьке вторгнення в Англію, Черчілль сказав, що противник продовжує концентрацію барж і суден, які він гадає використати для вторгнення в Англію і Ірландію.
Відмітивши, що не можна недовраховувати шкоди, заподіяної ворогові в результаті тривалих нічних бомбардувань скупчень ворожих суден і всіх основних пунктів концентрації військових частин, Черчілль запевнив палату громад, що сили Англії на морі, на суші і в повітрі систематично ростуть.
Черчілль окремо зупинився на повітряному бою, який мав місце 15 вересня, і заявив, що цей бій є найбільш блискучим і позитивним за своїми результатами з усіх тих великих повітряних боїв, які були проведені англійськими винищувальними ескадрильями до цього часу.
Далі Черчілль сказав: Досі ні та, ні друга сторона не використала своїх повітряних сил повністю, але в той же час є дуже серйозні підстави гадати, що чисельній перевазі противника заподіяна дуже велика шкода. Ми можемо, заявив Черчілль, чекати результату цих тривалих повітряних боїв з почуттям всезростаючої впевненості.
Черчілль згадав, що протягом першої половини вересня в результаті повітряних бомбардувань в Англії було вбито більше 2 тисяч чоловік з числа цивільного населення і коло 8 тисяч поранено. Чотири п'ятих цього числа жертв припадає на район Лондона. При цьому число жертв в складі озброєних сил не перевищує 250 чоловік. Шкода, заподіяна воєнному потенціалові Англії, — мізерна. Організація протиповітряної оборони показала свою ефективність.
Черчілль підкреслив, що розв'язання численних завдань, зв'язаних з питаннями оборони долини ріки Темзи, де проживає більше 8 млн. чоловік, викликало велике напруження в роботі уряду. В майбутньому слід чекати ще більшого посилення повітряної війни.
Наприкінці Черчілль заявив, що є кілька тем, що стосуються розпоряджень уряду на випадок повітряних атак, які він визнав би за краще обговорити на закритому засіданні. Пропозиція Черчілля щодо закритого засідання була прийнята.
Агентство Рейтер про причини відстрочки німецького вторгнення в Англію
ЛОНДОН, 18. (ТАРС). Агентство Рейтер передає, що в ночі 16 вересня значно зменшились можливості здійснення спроби німців вторгнутись в Англію. Вторгненню перешкоджає, пише агентство, штормова погода в Дуврській протоці. Багато компетентних спостерігачів вважали, що німецьке командування вибере для здійснення вторгнення ніч на 16 вересня, коли був повний місяць і німцям міг допомогти приплив на морі. Учора сприятливі метеорологічні умови змінялись дощем, туманом і штормом. Протягом усієї ночі дув штормовий південно-західний вітер, який підіймав у Дуврській протоці хвилі, вкриті білою піною. На море спустився густий туман, який обмежив видимість до кількох метрів, небо вкрилось свинцевими хмарами. На побережжі безперервно мрячить дощ.
Поїздка Ріббентропа в Рим
БЕРЛІН, 18. (ТАРС). Німецьке інформаційне бюро повідомляє, що сьогодні вранці німецький міністр закордонних справ фон Ріббентроп виїхав у Рим, де він пробуде короткий час.
Заява французських авторитетних кіл про переговори з Японією
БЕРЛІН, 18. (ТАРС). Німецьке інформаційне бюро передає таке повідомлення в Женеви: "Як заявили у французьких авторитетних колах з приводу франко-японських переговорів, обидві сторони прийшли до згоди в питанні про Індо-Китай. Проте з цього приводу не опубліковано ніякого повідомлення. Заявляють, що як у Токіо, так і в Хамоі переговори протікають в абсолютно задовільній атмосфері".
Воєнні дії в Китаї
В північному Китаї. На південному сході провінції Шаньсі японці безуспішно намагалися вийти 13 і 14 вересня з оточення, втративши убитими понад 700 чоловік. Захоплено багато полонених. На південному заході тієї ж провінції в районі Сясяня бої не раз переходили в рукопашні сутички.
Японські війська, діставши підкріплення в 10.000 солдатів, почали контрнаступ вздовж Чжендін Тайванської залізниці. 14 і 15 вересня вони атакували китайські позиції в ряді районів. Китайці вчинили впертий опір.
В центральному Китаї. На сході провінції Аньхуей тривають бої в районі ЛайаньТяньчан, де діє китайська четверта армія разом з партизанами.
В південному Китаї. На південному заході провінції Гуансі китайські війська продовжують просування в районі Лунчжоу. Окремі пункти переходять з рук до рук.
Переговори між Японією і Голландською Індією
ТОКІО, 17. (ТАРС). Як передає агентство Домей Цусін з Батавії, "сьогодні формально відкрилися між Японією і голландською Індією переговори, метою яких є розв'язання ряду економічних питань". Голова японської місії в Таїландській Індії міністр торгівлі і промисловості Кобаясі і японський генеральний консул з Батавії Сайто зустрілися з представниками Голландської Індії, очолюваними міністром економіки Вам Мооком. Офіціальне повідомлення про хід переговорів не опубліковане.
Виступ адмірала Суєцугу
ТОКІО, 18. (ТАРС). Виступаючи на вчорашньому засіданні організаційного комітету по створенню "нової політичної структури" Японії, член комітету адмірал Суєцугу заявив: "Нами вироблений лише план руху за створення "нової політичної структури", однак мине ще багато років, перш, ніж цей план здійсниться. Тому уряд повинен якомога швидше розв'язати основні питання, що стоять перед Японією, — китайське питання, а також питання про Голландську Індію і французський Індо-Китай. Без розв'язання цих питань створення "нової політичної структури" буде неможливим". 