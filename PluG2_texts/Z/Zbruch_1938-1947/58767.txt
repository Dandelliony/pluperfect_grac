З нових видань

Іван Панькевич: Літературний бідермаєр у галицько-українському письменстві. Прага 1941. Видання Українського Історично-Філологічного Товариства в Празі.
Автор зазначує на початку своєї розвідки, що в останніх роках при нових дослідах над німецькою літературою 1820—1860-их років стверджене, що попри панівний тоді романтизм існувала паралельна відміна, яку називають сьогодні літературним "бідермаєром", а проявився він головно в літературах австрійських провінцій, німецькій і чеській. Під "бідермаєром" розуміють означений меблевий стиль, а далі австрійський побут і культурний стан у понаполеонській Австрії і звязану з цим простоту маломіщанського життя, а навіть відсталість і змагання поборювати все нове та зберегти спокій і порядок. Людина відмовляється тоді від вищих аспірацій і вертається шляхом гуманних ідеалів та абстрактних ідей свободи до приватного життя, їй подобається ідилічний спокій у тісному родинному гуртку. Тоді панують мотиви: самота, любов, щастя, резиґнація, думка про розлуку, похвала праці й обовязків.
Автор розвідки бажав прослідити, чи "бідермаєр" відбився і в галицько-українській літературі, що могла віддаватись впливам австрійсько-німецького письменства.
В українській духовній семинарії у Львові читали тоді богослови й німецькі твори, а їх виховники плекали в них громадянські чесноти в державно-австрійському дусі, врешті бідермаєрівські ідеали покори, резигнанії, марности світу випливали теж з їх релігійного наставлення. Не видно тоді в нас гострої боротьби за ідеали, змагань до вершин та орлиного лету. В М. Шашкевича видно несміливість та деяку боязкість в його ідейних змаганнях. У "Веснівці" холодна розвага матери стримує смілі пориви веснівки, в "Річці" Я. Головацького бачимо це саме. А в М. Устіяновича вже зовсім виразно проявляється "бідермаєр" у змалюванні ідиллі родинного життя з підкресленням громадянських чеснот ("Земський рай" та інші вірші) і гармонії людини з Богом, а найкраще видно це в дидактичному оповіданні "Старий Єфрем", де панує моралізування з підкресленням значіння природи, перевага розуму над серцем і волею людини, шанування державних законів та резиґнація. Але найвиразніше видно апатію, оспалість і покірливість у першому гимні українців "Мир вам братя" з 1848 р., що його називає автор "синонімом галицького бідермаєризму". Ще в 1860-х роках бачимо цей ідейно-виховний напрямок у повісті Ф. Заревича "Хлопська дитина".
Розвідка д-ра І. Панькевича цікава й оригінальна. Автор бажає кинути новий промінчик світла на початки галицько-українського письменства, хоч його — здається — так докладно вже в нас прослідили, бажає показати звязок між ним та австрійсько-німецьким письменством. Правда, сліди "бідермаєризму" в нас доволі слабі і сам автор признає, що годі брати все, що тільки назовні похоже до нього. Треба звертати нам увагу і на інші чинники, бо і психіка тодішніх галичан, їх примирливість та квієтизм диктували їм у першу чергу ці гасла й мотиви, що були теж у бідермаєризмі. Тому теж побіч малого гуртка ідеалістів-мрійників було багато опортуністів і слабодухів, а колишні діячі й провідники кінчали сумно, переходячи на бік поляків, москвофілів та москалів, як це бачимо на особах Вагилевича, Устіяновича, Головацького й ін. Мало було справжніх характерів та рішучих борців-провідників і діячів, тому теж так важко було Франкові промощувати в нас нові шляхи й боротись з галицьким опортунізмом та наслідками "бідермаєру".
Досліди д-ра Панькевича приносять безумовно дещо нове до історії галицько-українського національно-літературного відродження, в першу чергу до аналізи творів М. Устіяновича. Наприкінці автор вказує на подібні мотиви та явища і в наддніпрянському письменстві, називаючи Квітку, Артемовського-Гулака й Метлинського. До цих треба б ще додати й О. Стороженка (пор. його повість "Брати-близнята".)
Є. Грицак 