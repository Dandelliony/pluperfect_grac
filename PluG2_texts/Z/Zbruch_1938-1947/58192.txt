Під увагу нашим читачкам

Надійшла осінь, а з нею вчасні, довгі вечори, що в наших теперішних воєнних умовинах, навіть у такому місті, як Львів, видаються безконечно довгими і нудними. Раніше кожний радо в такий вечір вибирався до міста, щоб оглянути роскішні вистави, зорієнтуватися в козирях моди, стрінутися зі знайомими, чи то припадково на пішоході, чи наперед умовлено в якійсь улюбленій цукорні, піти в кіно, а навіть сам прохід вулицями міста, залитими яскравим світлом виставових вітрин давав нам свого роду відпруження по цілоденній праці та бажаний добрий настрій.
Сьогодні не те. Воєнний час позбавив місто таких його атрибутів, як море веселого світла вуличних лямп, та метушливо-безжурного руху на вулицях. Кожний, хто тільки не мусить виходити, сидить радо дома, зайнятий різними складними життєвими проблемами, на брак яких не доводиться нам тепер нарікати. Багатьом у такі вечорі стає у пригоді завжди щирий і випробований приятель — книжка, чи якийсь цікавий журнал або газета. Так буває в будні.
Але тиждень зі своїми дрібними турботами й радощами минає скоро і приходить неділя. Що зробити з вільним часом, щоб цей день став ясним, приємним етапом між шести одноманітними, сірими днями? Це питання тимбільш складне, що ненормальні воєнні обставини загальмували зовсім товариське життя. Сьогодні люди, з якими ми раніше так радо зустрічалися у нас чи у них дома, стають для нас майже чужими і далекими тому, що рідко бачимо їх. Часто в понеділок можна почути нарікання від знайомих, що вони нетерпляче чекали "робочого дня", бо в неділю сердечно нудьгували.
Люди великого міста, позбавлені в неділю таких розривок, як кіно (воно в цей день звичайно "понад норму" переповнене), каварень, клюбів, де могли б свобідно погуторити при склянці чаю, чи чорної кави — потребують більше як колинебудь затишної приємної атмосфери приватного дому.
Та саме тут і заковика! Багато з нас, може зрештою зовсім правильно, думає, що сьогодні відвідини знайомих — це прямо грубе порушення кодексу правил доброго виховання. Незвичайно важкі апровізаційні умови ставлять господиню в клопітке становище, коли гість за цікавою грою в карти або приємною балачкою не стямиться, що це вже пора на підвечірок або вечерю. Не маючи часто чим прийняти свого гостя, господиня переживає справжні муки, комбінуючи якстій, якби то зарадити і "поштукувати" брак своїх, і без того худих, запасів та сяк-так вив’язатись з нелегкого під цю пору завдання пані дому.
Буває і навпаки. Ті, що ще не встигли викорінити в себе давніх звичок, до яких належать і ці традиційні недільні відвідини знайомих, пригадують собі, що своєю особою принесуть може непотрібний клопіт господині, або з'їдять, і так до мінімуму обкроєний картковою системою, шматок хліба — і рішаються сидіти дома. І трапляється таке, що майже водночас ці люди нудьгують, тоді, коли зійшовшись разом могли б зовсім приємно провести довге, осіннє недільне пообіддя. — Саме тут наші господині повинні прийти до слова. Треба справу поставити щиро і одверто: не будемо приймати наших добрих, недільних знайомих гостей зовсім нічим і не будемо соромитися, коли гість "засидиться", а використаємо відвідини на приємну розмову, яка поможе нам бодай частино забути про різні буденні турботи і справи. Кому це не підходить і хто все ще таки може щонебудь подати — знайде розв'язку в старій, але все актуальній українській приказці — "чим хата багата, тим рада".
Перед нами ціла серія довгих осінніх, а там і зимових вечорів, а живчик нашого товариського життя, який за роки большевицького наїзду був дуже слабий, тепер майже зовсім перестає бити. Тому й подаємо тут ці наші міркування під увагу нашим жінкам. 