Збройний інцидент на кордоні між Карпатською Україною та Мадярщиною.

Комунікат Карпатоукраїнської Пресової Служби.
Комунікат Карпатоукраїнської Пресової Служби з 6. ц. м. стверджує:
"Вночі на пятницю в год. 3.40 вдерлись мадярські терористи — як це часто траплялося в останніх днях — коло громади Росвигово (біля Мукачева) через український кордон та напали на чесько-словацьких граничних урядовців; при цьому поранено одного чеського вояка. Військо прогнало мадярських терористів за кордон — вони відступили в напрямі Росвигова.
Пресова служба президії Карпато-Українського уряду дементує поголоски про атаки чесько-словацької армії на місто Мукачів та стверджує, що вісти будапештенського радія про обстріл цього міста є неправдиві. Чесько-словацьке військо обмежилось лише до кроків, які були необхідні, щоб прогнати загін мадярських терористів.
Комунікати праського уряду.
Праський уряд ствердив у комунікатах, що недалеко Мукачева дійшло на кордоні до перестрілки, але заперечує поголоску з мадярських неофіційних джерел, немовби українсько-чеські частини заняли Мукачів. На місце вислано чесько-словацьких старшин, щоб провірили справу.
Словацький офіційний комунікат.
Словацька пресова канцелярія повідомляє:
"Дня 6. січня в год. 3.55 мадярські озброєні частини терористів вдерлись між Росвиговом і Монастиром на чехо-словацько-українську територію та розпочали стрілянину. Наші військові частини, приневолені до оборони, виступили до бою з панцирними возами й гарматами. В часі бою по обох сторонах були вбиті та ранені. Рішуче заперечуємо, начеб цю сутичку викликали чехо-словацькі військові частини або формації української оборони. Карпато-український нарід хотів в мирі славити Свят-Вечір. Одначе мадяри, як це видно, використовують навіть найурочистіші хвилини до проливу неповинної крови.
Інцидент під Мукачевом зліквідовано.
Не беруть на себе відповідальности...
Мадярський уряд повідомив про подробиці інциденту німецьке й польське посольство та вислав до Праги протест, в якому підкреслив, що не бере на себе відповідальности за чожливі наслідки інциденту. Мадярська рада міністрів рішила поробити всі можливі кроки, щоб забезпечитися перед подібними несподіваними атаками на інших граничних відтинках.
Мадярський протест.
Мадярський шарже д’аффер зложив протестаційну ноту на руки посла Крно, який приняв його в імени мін. Хвальковського.
Нота скидає відповідальність за втрати в людях і матеріяльні шкоди на праський уряд та заповідає, що поробить заходи, щоб у майбутньому такі несподіванки не заскочили населення.
Мішана комісія.
Посол Крно висловив погляд, що є це чисто льокальний інцидент. На місце вислано вищого старшину, щоб припинити акцію з чеського боку. Він обіцяв гостро покарати винуватців та запропонував утворити мішану комісію, на що Мадярщина погодилася.
Невтральна смуга.
Мішана комісія дійшла до порозуміння у справі інциденту. рішено виміняти полонених та визначити по обох боках кордону невтральну смугу. обі сторони приняли ці умовини.
Чесько-словацький військовий атташе відвідав заступника шефа II. відділу ґен. штабу в Будапешті та обговорив з ним ситуацію після інциденту. Обі сторони висловили надію, що на майбутнє вдасться запобігти подібним інцидентам.
Чеські війська евакуували околицю Мукачева. 