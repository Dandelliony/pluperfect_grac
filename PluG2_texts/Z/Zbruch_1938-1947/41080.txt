◦ ◦ ◦ ◦ ◦ ◦ ◦

Втрати англійського флоту за перший рік війни
ЛОНДОН, 3. (ТАРС). Агентство Рейтер повідомляє, що протягом першого року війни англійський військово-морський флот зазнав таких втрат: лінкор "Роял ок", два авіаносці "Карейджес" і "Глоріос", три крейсери, 30 есмінців, 14 підводних човнів і коло 30 мінних тральщиків.
Невдоволення в Англії заходами протиповітряної оборони
ЛОНДОН, 3. (ТАРС). Спеціальна конференція федерації гірників південного Уельса, скликана 31 серпня, прийняла резолюцію, в якій різко осуджує власті, що не забезпечили достатньої кількості бомбосховищ для жінок і дітей. Конференція запропонувала виконавчому комітетові федерації і членам парламенту вимагати від міністра внутрішніх справ вжиття всіх необхідних заходів для захисту населення південного Уельсу.
"Дінст аус Дейчланд" про втрати Англії
БЕРЛІН, 3. (ТАРС). Бюлетень "Дінст аус Дейчланд", коментуючи воєнне зведення німецького верховного командування, пише, що Англія зазнає з початку нової фази дій німецької авіації великих втрат. Тільки за останній тиждень, з 24 по 31 серпня, англійська авіація втратила 515 літаків і 81 аеростат повітряної загороди. Втрати німецької авіації за той же період становлять 144 літаки. За три тижні — з 7 по 31 серпня — Англія втратила 1575 літаків і 177 аеростатів повітряної загороди. Втрати німецької авіації за цей період становлять 406 літаків. В берлінських колах вказують, що наведені цифри свідчать про перевагу німецької авіації в повітрі. Підкреслюється, що німецька авіація завдала тяжких ударів англійській воєнній промисловості, систематично руйнуючи її в зоні глибиною до 700 кілометрів.
В Берліні відмічають також успіхи німецького підводного флоту. За один тиждень, а 25 по 31 серпня включно, німецькі підводні човни і авіація потопили судна противника загальним тоннажем 223 тис. регістрових брутто-тонн.
Німецькі спростування
РИМ, 3. (ТАРС). Як передає агентство Стефані: "Німецьке інформаційне бюро категорично спростовує поширювані з Лондона повідомлення про те, що німецький підводний човен нібито — потопив пароплав, який перевозив в Америку евакуйованих з Англії дітей. Англійці навіть не повідомили назви і місце знаходження "торпедованого" пароплава. В Берліні зауважують, що коли навіть дійсно і був дотоплений пароплав з дітьми, то, очевидно, від того, що він наскочив на одну з тих мін, на які натякали англійці, бажаючи зняти з себе всяку відповідальність за цю евакуацію".
Як передає далі агентство: "В авторитетних німецьких колах твердять, що англійські заяви про зменшення в Німеччині кількості пального в зв'язку з тим, що англійські літаки під час своїх нальотів нібито знищили резервуари з пальним, не відповідають істині. Англійські бомби не пошкодили жодного складу пального, жодного заводу синтетичної нафти. Постачання Німеччини пальним достатнє. Поповнені резерви, використані рід час кампанії у Франції".
Порушення нейтралітету Швейцарії
БЕРЛІН, 3. (ТАРС). Інформаційне бюро передає повідомлення штабу швейцарської армії, в якому говориться, що в ніч з 2 на 3 вересня над Швейцарією знову пролетіли іноземні літаки на висоті від 4 до 5 тисяч метрів. Число літаків — приблизно 20. Швейцарська зенітна артилерія відкрила по літаках огонь.
На північному кордоні Швейцарії великий літак також не раз порушив швейцарський нейтралітет. Типи літаків і напрям польоту дозволяють знову зробити висновок про порушення швейцарського нейтралітету англійськими літаками.
"Нью-Йорк Таймс" про ультиматум японців властям французського Індо-Китая
НЬЮ-ЙОРК, 3. (ТАРС). "Нью-Йорк Таймс" повідомляє, що японці пред'явили властям французського Індо-Китая в Ханоі фактично ультимативну вимогу дозволити їм транзит військ через французький Індо-Китай для воєнних операцій проти Китая. Японці вимагають негайної відповіді.
Заява французького міністра колоній
БЕРЛІН, 3. (ТАРС). Як передає німецьке інформаційне бюро, французський міністр колоній Лемері заявив представникам преси, що "французський уряд має достатні воєнні сили для підтримання порядку в усій французькій імперії".
Німецькі повідомлення
БЕРЛІН, 3. (ТАРС). Верховне командування німецької армії передає таке зведення: "2 вересня ескадрильї німецьких бомбардувальників і винищувачів атакували аеродроми південної Англії. В ряді місць зруйновані і частково підпалені ангари та сховища.
Вночі були бомбардовані портові споруди на західному і південному побережжі Англії, а також підприємства воєнної промисловості і аеродроми середньої Англії. Бомбардування зазнали порти Ліверпуль, Суенсі, Брістоль, Плімут, Портленд, Пуль, Портсмут і підприємства воєнної промисловості в Бірмінгамі, Ковентрі і Філтоні. В деяких місцях виникли сильні пожежі.
Англійські літаки скинули бомби в різних районах західної і Південно-західної Німеччини. Зруйновано кілька сільських будівель. Жертв нема.
Противник втратив учора 93 літаки; ми — 23 літаки".
БЕРЛІН, 3. (ТАРС). Німецьке інформаційне бюро передає, що англійські бомбардувальники скинули в ніч на 1 вересня 50 бомб на французське місто Дінь, розташоване в Альпах приблизно в 100 кілометрах від італьянського кордону.
Англійські повідомлення
ЛОНДОН, 3. (ТАРС). Як офіціально повідомляється, 2 вересня німецькі літаки не раз бомбардували ряд пунктів у графстві Кент. В одному з міст був підпалений гараж, в іншому серйозно пошкоджений ряд будинків. Є кілька убитих.
За день в боях збито 26 літаків противника.
Всього за перший рік війни англійські винищувачі збили 1.762 літаки, зенітна артилерія — 196.
Одночасно повідомляється, що в ніч на 18 вересня, англійські літаки бомбардували ворожі аеродроми в Ейпенбурґу і Схіпхолі (Голландія), авіаційні заводи в Мюнхені і Штутгарті, нафтоперегінні заводи в Ганновері, Людвігсгафені і Норденгамі, воєнні заводи в Лейпцігу і Бітерфельді, судна в Емдені, електростанцію в Касселі, товарні склади в Сесті і Маннгеймі і ряд аеродромів.
В Італії бомбардування зазнали авіаційні заводи Фіат в Туріні, а також заводи в Сесто Сан Джіованні. Літаки берегової оборони бомбардували базу підводний човнів і швидкохідних катерів в Лоріані на західному побережжі Франції.
На свою базу не повернувся один літак.
ЛОНДОН, 3. (ТАРС). Як передає агентство Рейтер, учора над околицями Лондона появилось коло 40 німецьких літаків. Огнем зенітної артилерії збито 3 німецьких бомбардувальники.
В ніч на 3 вересня і сьогодні вранці окремі ворожі літаки появлялись над рядом районів Англії і над Уельсом. Зруйнування незначні.
ЛОНДОН, 3. (ТАРС). Як офіціально повідомляється, англійські бомбардувальники провели вчора успішні нальоти на гавань Ассаб (Ерітрея). Відмічено два прямих попадання у великий мол. Багато бомб попало в склади і нафтосховища, пожежу яких було видно на віддалі 25 миль. Прямі попадання відмічені також у воєнні бараки. Всі англійські літаки вернулись на свої бази. Поряд з цим провадились розвідувальні польоти над італьянськими володіннями в східній Африці і західній частині Середземного моря. 