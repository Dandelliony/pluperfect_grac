Чи ви тим можете похвалитись?

Довелось мені нещодавно бути на одному селі. Село велике але менш як на половину наше і навіть і та менша наша частина ще поділена на українців і „руських". Нема в тому селі ані Народного Дому, ані багато інтеліґенції, всю працю тримає на своїх плечах лише свідомий священник та його молода дружина, але є в тому селі сильний і здоровий народний дух і те, що довелось почути і побачити там змусилоб почервоніти неодного і неодну в місті.
Було це закінчення господарського курсу. Курсантки гарно приготовились до того закінчення, але справа не в тих смачних стравах, що вони приготували та не в тих промовах, виголошених з тої нагоди. Довелось почути і переконатись з уст учасниць курсу і їх гостей про те, чого не почуєте часто в розмові (боюсь, що не помиляюсь і нікого не кривджу) в сальонах нашої інтеліґенції.
В часі пообідової гутірки зайшла мова на те, що читають і чи взагалі читають господарі того села. Признавались нерадо і здавалось, що соромляться того, що так мало мають чим похвалитись. А було це так. Один господар передплачує чотири часописи, з того один щоденник і один політичний тижневик, а його жінка має свої три жіночі часописи. Друга родина налічує пять часописів, третя сім і з того два для дітей і т д., підрахувавши всіх випитаних припало мені на трицять дійсно свідомих родин того села в середньому чотири часописи на родину, а середнє господарство того села є також чотириморгове.
Крім того, що передплачує кожний для себе часописи є ше там і часописи в місцевій „Просвіті", що міститься у приватній хаті і чимала бібліотечка, з якої користають і чоловіки і жінки, до того всього те село не дуже далеко від Львова і селяни бувають майже щодня у місті та й звідти привозять ріжні новини.
І пригадався мені мимоволі стан передплат тих часописів, які виходять для нашої інтеліґенції і так би кортіло знати, чи бодай десять наших пань на сотню  можуть похвалитись, що вони мають бодай половину тих часописів, що і мають селянки того села, про яке оповідаю, і перед яким у пошані схиляю голову.
X.К.