Спровокована бійка і її наслідки. — Збори Ставропіґії в освітленні "Слова Народового".

Спровокована бійка і її наслідки. (Допис з Товмаччини) В селі Вороні около Отинії, повіт Товмач, істнують штучно підтримувані останні могікани кацапства. Є в них більше товариств, як усіх їх разом. Тому то й не подобається їм, що свідомі українці не хочуть іти на їхню вудку й залюднити їхні установи, але працюють у своїх власних товариствах. І ось ті кацапські недобитки спровокували на спілку зі запрошеним до цього мазуром бійку на ножі під церквою в третій день Великодня. Після того поліція арештувала в селі понад 20 осіб, у тому справника кооперативи "Єдність" і голову "Лугу" Онуфрія Бровчука, інструктора "Лугу" і секретаря читальні "Просвіти" Федора Ганиша, голову Кружка Р. Ш. Федора Волошина, з також солтиса громади Ворона Леся Соловея. Решта заарештованих — це переважно луговики й діяльні члени наших установ. Товмацьке староство опечатало після того льокалі: кооперативи "Єдність", Кружка Р. Ш., Кружка "Сільського Господаря", читальні "Просвіти" й "Лугу" у Вороні.
Збори Ставропіґії в освітленні "Слова Народового". Неофіціяльний орґан москвофілів, ендецьке "Слово Народове", в числі з 18. квітня подає звіт про загальні збори львівської Ставропіґії, що відбулися минулої неділі. Зі звіту виходить, що „не зважаючи на всі зусилля ссніора Гулли не впорядковано остаточно фінансової господарки Ставропіґії і в цьому році". "Комісія-матка не могла — жалується "Слово Народове" — з початку устійнити спису нової управи Ставропіґії." Щойно по довгих короводах вибрано нову управу в такому складі: Антін Ґулла — сеніор; заступники — адв. О. Сивуляк і в. Хиляк, члени ради — суддя Білинкевич, проф. Ґенсьорський, А. Кейс, Куспіш, інж. Луцик, Медицький і проф. Сметанський. "Слово Народове" довідується з кол учасників зборів, що з новою управою "до голосу дійшла у старорусинів поміркована група, яка рішуче і традиційно льояльно ставиться до Польської Держави". Взагалі-ж — підкреслює "Слово Народове" — "руска (староруска) сторона стає партнером, яким поважно треба зацікавитись. Співпраця польсько-руска може влекшити праці над розвилкою української проблєми. Громадські вибори виявили, що русини зміцнюються орґанізаційно". Ось до яких руско-староруско-польських міркувань дали "Слову Народовому" привід збори політичних емеритів та національних гермафродитів... 