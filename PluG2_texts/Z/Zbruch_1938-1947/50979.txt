За духовість Посяння

Посянська смуга на лінії Лежайськ Переворськ—Лакцут, Динів — це одна з найбільш спольщених наших прикордонних околиць. Втрати наші чисельно на цьому відтинку сьогодні величезні. Є села чисто "польські", є села, де лишилось по 4—10 душ українців. Тільки в глибокій, сильно вже призабутій памяті живе згадка про колишнє українське обличчя цих земель.
Але коли брати під увагу духовість цих українських залишків, їхні привички, їхній спосіб думання й поведення, то наші втрати ще більші. Духовість цих людей (поза кількома одиницями!) пересякла мазурськими привичками, як недовірчивість, грубий матеріялізм, скупарство, завадіяцтво. І жаль давить серце на спогад, що це наші брати, що це останки, бо решта стала просто поляками. Та це тільки прикмети одиничні; не менш великі втрати є й у збірній духовості, — мові, звичаях.
Дуже мало тут людей, що знають українську мову, а ще менше тих, що її вживають. На 44 сіл, де в літі 1940 р. мала свої читальні філія "Просвіти" в Ярославі, було тільки 7 сіл (15,8%), де наші люди говорили по-українськи, а були й такі села, де ніодин чоловік не вмів по-українськи ні читати, ні писати! Вправді є ще такі, що памятають рідну мову, є і такі, що від якогось часу вживають тільки матірної мови всюди, але багато, дуже багато таких, що вже не мають відваги заговорити по-свому.
А звичаї? Майже ніяких звичаїв не залишилось, рідна вишивка, чи рідна пісня зявились щойно в останіх роках. Ясно, шо цей стан не охоплював Перемищини, ані цілої Радимнянщини, але частина Порохниччини, Лежайщини, Переворщини, не говорячи вже про Ланцут, були сильно приголомшені! За останній час зроблено дуже багато в усьому! Багато затраченого віджило й відживає. Але до повного відродження ще далеко. Треба тим землям вернути їхнього духа, треба людей навчити мови, звичаїв! Під цим оглядом поляки не мають чим похвалитись. Максімум своєї культурної "місії" вони вже показали за час 20-ти літ. Нічим вона нікому не імпонувала. Відродження нашої духовости напевне відсунуло б з цих земель польщину на бік. Тільки до цієї праці треба більшої пляновости.
Щоб привчити населення до мови, треба конечно випускати цікаві книжки (можливо з посянськими мотивами) і то з наголосом! Наголос спричинює тутешнім уродженцям, навіть інтеліґентам, дуже великі труднощі. Такі видання конечні чейже й цілій Лемківщині й великій частині Холмщини. Треба би за всяку ціну побороти технічні труднощі й здобутись на видання з наголосами! Цього вимагає і школа, де часто сам учитель зле наголошує. Мова правильно наголошена є гарніша й скорше її вчитися! В ділянці пісні є вже велике зрозуміння й робиться вже дещо.
Крім мови й пісні треба відновити тут українські звичаї. Давньоукраїнський вертеп з українськими колядками та віршами поширився би дуже скоро. Гагілки, купальні звичаї, чи обжинки, це щось таке чарівно гарне, що польські обичаї не мали б їм нічого путнього протиставити. Це саме торкається українських домашніх звичаїв, як св. Андріївський вечір, чи вечерниці. Добре підготовлені (це дуже важне!) й виведені ці перлини нашої побутової культури мусіли б зробити своє.
Їх повинні всесторонньо опрацювати знавці нашого побуту й пристосувати до того, щоб їх вивести перед глядачами; орґанізатори ж освітньої праці, чи провідники молоді, зреалізували б це. Конечна при цьому більша кількість молоді й тому ці звичаї слід виводити на районових пописах. Український танок і вишивка мають тут також своє слово.
Важним моментом у вихованні маси, такої мало свідомої, як Посяння, є не так реферат, як радше голосне читання й продумана імпреза; до першого потрібні конечно видання з наголосами, до другого побутові картини. Де того нема, там успіхи праці будуть завсіди малі.
І тому дивно стає, коли часом говорить ся селянам безліч напів-наукових рефераратів про зовсім абстрактні речі, коли — бо навіть таке буває(!) — втягається селян у гуляйпільську анархію, підриваючи в них не тільки довіря до дотеперішніх керманичів, але до всього українства, замість вернути тим околицям їх національну свіжість і життєвість та відчистити їхню засмічену духовість.
Hов. Ос. 