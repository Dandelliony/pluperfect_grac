◦ ◦ ◦ ◦ ◦ ◦ ◦

Переїзд французького уряду в Бордо
НЬЮ-ЙОРК, 14 червня (ТАРС). Американська радіомовна корпорація "Колумбія", як повідомляє агентство Юнайтед Пресс, одержала повідомлення англійського радіо про переїзд французького уряду з Тура в Бордо.
Виступ Рейно
ЛОНДОН, 14 червня. (ТАРС). Агентство Рейтер повідомляє, що вчора ввечері Рейно виступив по радіо з промовою. В промові між іншим він заявив: "Я неодноразово просив у Рузвельта, щоб США надали союзникам допомогу в межах, що допускають закони цієї країни. Сьогодні ввечері я звертаюся до нього з останнім закликом. Зараз нема більше часу для розмов. Зараз мова іде про саме життя Франції, з кожним днем бої набувають всежорстокішого характеру".
Німецькі повідомлення
БЕРЛІН, 14. (ТАРС). Інформаційне бюро передає, що почались воєнні дії і на тій ділянці фронту, де досі було порівняно спокійно. З верхнього Рейна і з швейцарського кордону повідомляють, що ворожа артилерія обстріляла окремі пункти, не заподіявши, однак, шкоди. Німецька артилерія відповіла огнем.
Французські повідомлення
ТУР, 14. (ТАРС). Вчора ввечері офіціально повідомлялося: "Бій, який відбувається по обидві сторони Парижа, стає все більш запеклим. Свіжі німецькі частини почали атаку на південь від Руана. Бронетанкові і моторизовані частини, які почали просуватися з району Лув'є, Лез-Анделі і Вернона в напрямі до Пасі-Сюр-Ер, Дре і Еврі, були піддані бомбардуванню. Німці піддали кулеметному обстрілові групу біженців. В районі між Санліс і Бец в атаці бере участь принаймні 12 дивізій. На схід від Парижа відбувається ще більш запеклий бій, ніж у попередні дні. Німецькі бронетанкові дивізії перейшли Марну в районі від Шатотьєррі до Дорман в напрямі Монмірай. Дивізії, які просуваються на схід від Реймса, атакують Шалон на Марні".
Англійські повідомлення
ЛОНДОН, 14 (ТАРС). Вчора ввечері офіціально повідомлялось, що 12 червня англійські літаки бомбардували скупчення військ противника в районі Руана. Було збито 3 німецькі бомбардувальники. 3 англійські зникли без вісті.
В ніч на 13 червня англійські літаки бомбардували ворожі комунікації від побережжя до Арденн. Пошкоджені шосейні шляхи і залізничні вузли. Зруйновані склади боєприпасів. На ворожих аеродромах знищено кілька ангарів. Всі англійські літаки повернулися на свої бази. Над зоною воєнних дій у Франції збито 7 літаків противника.
Припинення робіт в стамбулському порту
АНКАРА, 14 червня. (ТАРС). В зв'язку з напруженою обстановкою в Середземному морі повністю припинена діяльність стамбульського флоту. Рейси пароплавів між італійськими і турецькими портами припинені. Англійські і французькі пароплави відстоюються в турецьких водах.
Бомбардування Чунціна
ЧУНЦІН, 13. (ТАРС). Японська авіація продовжує бомбардування Чунціна, Ченду та інших міст провінції Сичуань. В нальоті 11 червня взяли участь 117 бомбардувальників. 12 червня три групи японських літаків зробили новий наліт на Чунцін. Літаки скинули бомби на населені пункти вздовж одної з міських магістралей, головним чином в посольському районі. Скинуто понад 100 бомб, (серед них багато запалювальних) на жилі будинки і установи, що не мають ніякого воєнного значення. В чотирьох районах міста спалахнули пожежі. До тла згоріли два квартали і приміщення агентства Трансоцеан. Зруйновані десятки будинків. Тисячі бездомних тиняються по вулицях.
До пізнього вечора рятувальні команди гасили пожежі і розчищали вулиці. В ряді пунктів зруйнована телеграфна і електрична сітка. 10 червня було збито п'ять японських бомбардувальників.
Війна між Італією і англо-французським блоком
Зведення італійського командування
РИМ, 14 червня. (ТАРС). Агентство Стефані передає повідомлення верховного командування італійської армії про воєнні дії, опубліковане в Римі 14 червня. В цьому повідомленні говориться:
"Відмічається активність невеликих загонів в декількох пунктах альпійського фронту. Намагання противника оволодіти проходом Галіціа відбито.
В Центральному районі Середземного моря два підводні човни противника безрезультатно намагалися протидіяти просуванню нашого флоту. Два підводних човни противника пошкоджені. Італійські літаки, продовжуючи свої операції, провели ефективну бомбардировку повітряних баз в районі Туніта. Авіація провела нальот на базу Ієр, поблизу Тулона, обстрілюючи невеликої висоти кулеметним вогнем літаки цього аеропорту, на базу Фаянс (департамент Вар) і на воєнні об'єкти тулонської бази. Один літак не повернувся на свою базу. Продовжувалась інтенсивна діяльність розвідки в районі баз і на території противника.
В італійській Північній Африці атаки, проведені противником при підтримці танків проти наших прикордонних частин на кордоні з Єгіптом, були відбиті. Завдяки втручанню авіації пошкоджено декілька танків.
В ранці 11 червня в італійській Східній Африці війська противника при підтримці артилерії і бомбардувальної авіації повели атаку, просуваючись із Мояла (Кенія). Атака була відбита з незначними втратами на нашому боці. Серед полонених, що потрапили в наші руки, знаходяться один англійський офіцер і один унтер-офіцер.
Наша авіація бомбардувала порт Судан і аеропорт Аден, а також посадочну площадку в Моялі. Два літаки не повернулись на свою базу.
Літаки противника провадили нальоти в районі Ерітреї, завдавши незначних матеріальних пошкоджень. Один із літаків противника збитий. 