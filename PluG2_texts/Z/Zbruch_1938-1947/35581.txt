Нездобута твердиня Підляшшя

Дня 24. березня ц. р. громадяни села Шістки й Ворси уладили перше на тих теренах Шевченківське свято. Ця ляконічна вістка мало кого зворушила б. Бо правду сказавши, хто з пересічних українців знає де ця Шістка чи Ворси. Зрештою, чи то лиш одна Шістка й Ворси уладжують вперше таке свято... А проте варто було б більш поцікавитись цією вісткою, більш приглянутись цим двом селам. Вже саме ґеоґрафічне положення цих сіл може зацікавити кожнього українця. Отже перше: ці села, найдальше висунені на захід з усіх українських сіл Холмщини та Підляшша. У простій лінії — сто км. від Варшави. І як бачимо, наше твердження, яке поляки так часто висмівали, що мовляв українці підходять майже під рогатки Варшави, не є виссане з пальців. Друге — це само вже населення тих сіл. Населення, яке впродовж віків, незважаючи на страшний натиск поляків, потрапило вдержатись при своїй національности та стояти на цій нашій західній стійці, мов ті залізні стовпи і засвідчувати завжди й всім, що дотиль ми господарями. І їхня назва — горді бояри — як їх звуть сусідні мазурські села, дійсно їм належиться не лиш з огляду на історичну та кровну спадщину, але теж і завдяки їхній невгнутій поставі в часі вікової боротьби української нації за ці терени. А серед важких, важких обставин приходилось жити їм на цій стійці. По відході німецьких військ 1918 р. по місяцеві істнування, поляки закрили українську школу, українських учителів виарештували, а школи замінили на польські. В 1919 році церкву, одиноку остою окремого релігійно-національного життя перемінили на костел, предмети культу реліґійного, як образи, хрести, понищили у вандальський спосіб. За українське слово на вулиці чи в школі — вже не говорити про уряди — карали. Але в тому пекольному горнилі гартувалась душа цього найдалі на захід висуненого українця. Як лише розвіявся блахман польської "моцарствовосьці" український нарід на цих відвічних українських землях ожив. Приходить молодий українець-учитель, орґанізує українську школу, сільські комітети, повстає в с. Ворсах кооператива "Єдність" — повіяло новим духом. Коли глянути сьогодні на все те, що вже зроблено за тих кілька місяців, то мусимо ствердити, що зроблено як на наші відносини дуже багато. Найважніше, що молодь, яка своїм рідним словом та піснею наповняє села, хоч ще кілька місяців тому польські "виховавци" вливали їм в голови, що вони "православні поляки", вже знає — хто вони, ким за що були закуті. Почалось нове життя, а села Шістка й Ворса в першій мірі, а за ними й сусідні українські села взялися до інтенсивної праці на запущеному полі національно-культурного життя. Шевченківське свято перемінилося у величаву маніфестацію української культури та вічно-живучого українського духа цих земель. На програму свята склався цілий ряд пісень, у виконанні мішаних хорів зі сіл Шістки й Ворси, під проводом дириґентів — Анастасії Дацюк та Володимира Гриценка, які багато праці вложили в підготовку свята. Надзвичайно подобалися всім пісні; "Ой на горі василечка", "Побратався сокіл", "Могила", "Україно мати, кат сконав" та "Розрита могила". Крім того до програми входили ще деклямації старших шкільних дітей, інсценізація Шевченкового вірша "На Великдень...", виведена малими дітьми" та сценка "Тарасова ніч", які всі назагал випали дуже гарно.
Бурю оплесків викликала мала декляматорка — чотиролітня Олюся Кобрин зі з с. Дрелева. Велике вражіння на присутніх зробив реферат про життя й творчість Т. Шевченка, який виголосив по українськи й по німецьки лікар Д-р О. Бурка з Любартова. Він властиво своєю жертвенною працею та трудом для тих найдальше на захід висунених братів наших довів до того, що та частина українського Підляшша, поборовши перші перешкоди стала на шлях свого національного відродження й має незломну волю йти ним дальше.
Взагалі свято викликало в усіх гостях — українців і німців, які спеціяльно з подивом висказувались про це свято, дуже додатне вражіння. Тамошні українці, маючи бодай чи не вперше можність зложити поклін свому батькові-пророкові — скріплені на душі його могутнім духом, розїздилися й розходилися до домів з міцною постановою відбудувати все, що втратили їх батьки впродовж віків.
Мирослав 