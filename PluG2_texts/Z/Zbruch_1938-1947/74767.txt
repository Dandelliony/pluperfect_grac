Фахові школи в Галичині в 1941-42 р.

В шкільному році 1941/42 було в Галичині 80 фахових шкіл і курсів, різного типу і ступня. Вони були розміщені по всій країні так, що молодь мала до них доступ з різних сторін. Зокрема для облегшення науки сільській молоді, уладжено для неї спільні мешкання, а для тих, що не мали відповідної шкільної підготови, окремі річні підготовні курси, які давали найважніші відомості з обсягу 7 кляс народної школи для тих, що їх не закінчили.
Та проте фреквенція в тих школах не була така численна, як цього, з уваги на потреби краю й можливості заробітку абсольвентів фахових шкіл можна було б сподіватися. Певно, що нам треба багато молоді із загальною освітою, яка могла б зайняти вільні звання й уряди та годі заперечити, що ще більші прогалини маємо в торгівлі, а особливо в промислі. Тому мусимо сильно змагати до значного збільшення кадрів фахово вишколеної молоді у фахових школах. Треба перевести в цьому напрямі пробоєву кампанію й заздалегідь подумати над способами притягнення молоді до фахових шкіл та її удержання в них.
Переходячи до подрібнішого огляду фахових шкіл, стверджуємо, що найбільшою фреквенцією втішаються у нас торговельні школи. І не диво, бо наша львівська школа, перша і довго єдина у нас, здобула собі заслужено добре імя в нашій суспільности та дала численній молоді добрий хліб у руки у власних і кооперативних підприємствах.
Торговельні школи й курси були у Львові, Станиславові, Коломиї, Снятині, Калуші, Збаражі, Теребовлі, Золочеві, Чорткові, Борщеві, Бучачі, Бродах, Перемишлянах, Рогатині, Камінці Струміловій, Самборі, Яворові, Жовкві, Стрию, Дрогобичі, Сокалі й Радехові.
В 25 промислових школах вчилося загалом 1.940 учнів (ниць), з того найбільшу фреквенцію мало 11 обовязкових званевих шкіл, бо 881; в 11 ремісничих школах було 835, а в трьох вищих (технічній, хемічній та мистецького промислу) 224 учнів (ниць). Врешті підготовні кляси і курси мали 219 учнів (ниць).
Музичних шкіл було три: у Львові, Стрию і Станиславові.
Крім мужеських і мішаних шкіл були ще жіночі, а саме у Львові, Дрогобичі, Камінці Струм., Коломиї, Самборі, Стрию, Станиславові і Золочеві. В тих 8 школах (домашнього господарства, ремісничі, косметичні, лічничого масажу, суспільної опіки) було 664 учениць. Цифра, як бачимо, дуже низькі, яка не стоїть у ніякому відношенні до нашого запотребування на кваліфіковані сили, які ті школи мають нам виховати. Тому ця справа особливо повинна лежати на серці нашим жіночим обєднанням. Освічена і фахово вишколена жінка — це могутній чинник у господарському піднесенні краю. Всі мусимо про те памятати.
Д. К. 