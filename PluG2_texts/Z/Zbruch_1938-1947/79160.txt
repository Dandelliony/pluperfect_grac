Олена Кульчицька

Знагоди виставки праць визначної малярки
Львів, 23 квітня.
Ім'я Олени Кульчицької загально відоме не лише українському та й не тільки українському мистецькому світові, але також всьому нашому громадянству. Від десяток років на різних виставках зв’являються її мистецькі праці, різнородні як темою, так і самою технікою виконання; всі вони щораз голосніше говорять про свого автора, як про визначного, передового образотворчого мистця. Вже така різнородність мистецької діяльности (олії, рисунки, графіки, ілюстрації до передових творів нашої літератури та й до історії літератури, цілий цикль "Гуцульщина", цикль релігійних образів, акварелі, темпери, офорти, дереворити, лінорити, емалії) говорить про широкий мистецький розмах мистця. Багатство композицій: портрети, пейзажі, декоративні пано й інші образи говорять про завжди зростаючий талант.
У всіх творах малярки відчувається любов до всього українського. Всі образи так і зраджують і темою і добором кольорів українського мистця. Дивлячись на образи Кульчицької так і відчувається поезія захоплення життям, ніжне тепло, яке так дуже наглядне в багатьох портретах дітей, і радість, яка захоплює і причаровує яскравістю та гармонією кольорів. Саме ті яскраві кольори є крім самої тематики образів виявом української мистецької душі, яку в Олені Кульчицькій усі цінимо та якою дорожимо. Вже й різнородність творчости малярки говорить про неї, як про громадського мистця, який живе та творить із потребами та для потреб громади. Жіноча ніжність надає образам якогось казкового чару.
Малярські студії почала Олена Кульчицька у Львові у славного Батовського. Дальші студії відбула малярка у Відні у Кунстґсвербешулє, де опанувала всесторонньо митсецьку техніку: малярство, рисунок, дерево, мідерит, емалію, килимарство та моделювання у скульптурних матеріялах. Разом з покійною своєю сестрою Ольгою, яка була товаришкою та помічницею творчости малярки, відбула Олена Кульчицька подорож по Европі, яка й дала їй багато переживань і багато спонуки до дальшої творчости.
Перший раз виступила малярка на виставі "Польського Товариства Краєвих Штук" у Кракові, 1908 року, здобуваючи собі вже першим виступом признання та славу. Дальше виставляла свої твори малярка ще в Кракові, Варшаві та Познані. 1913 року взяла Кульчицька участь у виставі українських образотворчих мистців у Києві, здобуваючи там одно з перших місць на виставі. На еміграції у Відні взяла вона участь у виставі у Відні 1916 року. Згодом уже у Львові виставляла малярка свої праці 1919 та 1922 року. Пізніше перенеслась на постійне до Перемишля, де була професором у двох гімназіях. У Перемишлі дім сестер Кульчицьких був осередком мистецького життя колишньої княжої твердині та й своєю оригінальною мистецькою обстановою та мистецьким подихом, який тут жив, захоплював і полонив кожного гостя.
Виставка праць Олени Кульчицької, яку сьогодні відкриває Спілка Українських Образотворчих Мистців у своїх виставових залях, буде переглядом багатої творчости малярки за всі роки. Тут побіч олій: портретів і пейзажів, чарівних ніжним ліризмом, радісною яскравістю кольорів (прекрасні весняні пейзажі), побіч багатьох дереворитів і рисунків побачимо цілий цикль релігійних образів ("Страсті") й мітологічні, історичні образи, архітектурні (церкви з різних сторін Галичини), портрети письменників і славних українських жінок, ілюстрації до казок, рисунки до репродукцій на карти. Багато праці посвятила малярка етнографічним студіям; на виставі побачимо цілий цикль строїв і вишивок з усіх кінців Галичини. У п’яти залях побачимо около 400 образів, які й характеризують усю різнобічну творчість визначного мистця та дадуть перегляд усього того, що дала українському мистецтву праця Олени Кульчицької.
Цьогорічна виставка творів Олени Кульчицької є своєрідним ювілеєм визначної малярки. Саме в цьому році припадає 35-річний ювілей від часу першої виставки нашого заслуженого мистця. Українське громадянство, яке розуміє і цінить своє мистецтво та своїх мистців ще з більшим признанням і захопленням звертається до нашої славної малярки-ювілятки та з бажаннями дальшої праці висловлює їй повне признання та своє захоплення і любов. 