Другий етап відновлення холмського собору

Як уже відомо, "Діловий Комітет віднови холмського собору" намітив собі 3 етапи: 1) провізоричну віднову собору, що вможливила б відправу Богослужень, 2) упорядкування собору внутрі на постійне (іконостас, образи, поліхромія і т. д.) і 3) зверхнє його упорядкування. Одночасно, в міру можливости, намічено; впорядкувати гробницю під собором, цвинтар, дзвіницю і взагалі всю Данилову Гору.
Тепер Діл. Комітет розпочав свій другий етап. Призначені на 26. січня й 2. лютого ц. р. ширші наради, на які були запрошені найвидатніші, чи найбільш відомі наші наукові й мистецькі сили, на жаль, з різних причин не відбулися. Одночасно стверджено навіть неможливість для деяких видатніших сил зпоза меж Ґен. Ґубернаторства прибути на нараду перед весною ц. р.
Через те, що комітет уже засягнув опінію ширшого кола українських архитектів і мистців-малярів та різьбарів і що з весною ц. р. необхідно вже розпочати роботи, скликав на 9. березня ц. р. вужчу нараду, в якій узяли участь: інж. С. Тимошенко, інж. архитект Л. Маслов, проф. П. Метик, інж. арх. Н. Квітко й члени комітету.
По докладних оглядинах собору внутрі й ззовні та гробниці під ним, а також по ознайомленні з поглядами на письмі гуртка "Спокій" у Варшаві, мистця Гординського й інших осіб, нарада архитектів і малярів на своїх двох засіданням поставила такі внески:
"1. Комісія вважає, що назверх треба залишити собор без більших змін, лише змінити завершення головної бані (купола), двох бань над вежами й над дзвіницею (середню баню змінити від ліхтарика, бані над вежами й дзвіницею, де починається бляха). 2. На фронті медаліон обнизити й умістити в ньому образ Божої Матері. 3. Змінити закінчення порталу. 4. Відремонтувати фасаду будинку з лівої сторони (Братський Дім). 5. Принести до порядку фасаду й дах домової церкви, з піднесенням характеру церкви. 6. Потрібне впорядкування цілої Гори (виконання огорож, брами, травників і т. ін. 7. В справі внутрішніх перерібок думки комісії поділилися, але стали на тому, що треба зробити масивний іконостас, який вгорі сягав би висоти баз шістьома основними образами; іконостас мав би в пляні вигляд вигнутої лінії. Бічні іконостаси мають бути поміщені при самих стінах. 8. Комісія вважає за потрібне поставити між колюмнами бічних нав лави та викінчити й упорядкувати підлогу собору. 9. Щодо внутрішнього мальовила собору, комісія вважає, що треба навязати до барокового стилю й лише використати ті площини, які стилево надаються до розмалювання. 10. Комісія вважає, що треба стилево виконати паникадили, стінні лямпи, свічники та лямпу перед головним входом. 11. Комісія вважає, що перед упорядкуванням гробів треба виконати фахове обслідування їх. 12. Комісія вважає, що треба доручити фахівцеві археольоґові обслідування собору. 13. Комісія вважає, що конкурс на виконання проєктів на зовнішні перерібки й внутрішні декорації собору був би дуже побажаний, але з браку фахівців, які могли б увійти до жюрі та взяти участь у конкурсі, не міг би він дати бажаного висліду. Найбільш відповідним є дати приватно замовлення одному, або кільком мистцям. Щодо центрального огрівання, треба звернутися до відповідних технічних фірм".
У звязку з цими загальними постановами комісії архитектів і малярів, обмірковано зокрема деякі роботи, як будову іконостасу й вирішено, що учасники наради виготують до квітня проєкти цих робіт.
Широким колам громадянства, зокрема фахівцям, дана буде можливість ознайомитись зі згаданими проєктами та висловити свій погляд на них. 