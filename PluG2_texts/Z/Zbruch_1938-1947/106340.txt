◦ ◦ ◦ ◦

Хроніка   Громадськість Закарпаття гідно відзначила річницю возз'єднання Закарпатської України з Радянською Україною. З цієї нагоди в Ужгородському Міському театрі відбулися урочисті збори партійних, радянських і громадських організацій. З великим піднесенням присутні на зборах прийняли текст привітальних телеграм товаришеві Сталіну і його соратникові товаришеві Хрущову.   У Чернівцях гостює Миколаївський державний російський драматичний театр ім. В. Чкалова. Свої гастролі він розпочав виставою п'єси «Давним-давно». Протягом сезону миколаївці покажуть чернівецьким глядачам чималу програму: «Обрыв» Гончарова, «Дети солнца» Горького, «Последняя жертва» Островського, «Любовь Яровая» Треньова, «Платон Кречет» Корнійчука і ін.   Косівська районна бібліотека Станіславської області організуала свої філіали в гірських селах Пістинь, Соколівка, Брустури. Ці бібліотеки нараховують близько 3 тисячі томів художньої і політичної літератури. Створені також пересувні бібліотеки для пастухів на гірських високих полонинах.   Станіславська філармонія і Ляльковий театр створили концертні бригади, які виїхали в райони області для обслуговування збиральної кампанії. Такі ж бригади створені й Коломийським драматичним театром. Бригади передбачають дати для селян понад 100 концертів.   28 експедицій для вивчення родовищ корисних копалин організував цього року інститут геології Академії Наук УРСР.   Видавництва України випускають цього року 744 тисячі підручників для вищих учбових закладів. Авторами багатьох підручників є українські вчені. Так, О. Білецький написав «Підручник української літератури», М. Я. Каминович — «Вступ до мовознавства», П. Г. Тичина — «Сучасна українська літературна мова». Для геолого-географічних факультетів випускаються підручники проф. В. Г. Бондарчука «Геологічна будова УРСР» і А. Г. Діброви — «Економічна географія СРСР».   До 30-річчя радянської влади, Інститут історії Академії Наук УРСР закінчує капітальну роботу з історії України. Перший том охоплює період до епохи Богдана Хмельницького, який вийшов ще під час перебування Академії в евакуації. Другий том — від середини XVII століття до скасування кріпаччини — здано до друку. Написано третій том, в якому висвітлюється історія України від 1861 року до Великої Жовтневої революції. Зараз провадяться роботи над складанням четвертого (останнього) тому, в якому буде висвітлено радянський період в житті українського народу.   Рада Міністрів Союзу РСР прийняла постанову про організацію «Державного Видавництва чужоземної літератури». На це видавництво покладено видання найбільш цінних і актуальних книг з науки, техніки, художньої літератури і мистецтва. Апарат видавництва буде укомплектований висококваліфікованими перекладачами і редакторами — спеціалістами відповідних наук.   [Радянський Львів, №7, липень 1946] 