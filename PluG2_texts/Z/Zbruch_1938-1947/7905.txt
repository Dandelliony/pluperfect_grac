— Град величини курячого яйця. — Засудили невинно на досмертну вязницю. — Присуд на б[увшого] старосту. — Львівська хроніка.

— Град величини курячого яйця. Над Соколиками Гірними, коло Турки над Стриєм, пройшла велика буря з градом величини курячого яйця. Втрати в полях, спричинені бурею доходять до 16.000 золотих.
— Засудили невинно на досмертну вязницю. Ще в 1932-ому році суд присяжних у Золочеві засудив на кару досмертної вязниці Теофіля Сендиґу під замітом убивства Михайла Лотовицького з Полтви, пов. Золочів. Сендиґа просидів у вязниці 6 літ, аж припадком виявилося, що того вбивства допустився Михайло Сендиґа, мешканець того самого села. Найвищий Суд у Варшаві звелів відновити процес і звільнити Теофіля Сендиґу з вязниці Чесного Хреста. Нова розправа відбудеться  на другий місяць.
— Присуд на б[увшого] старосту. Львівський апеляційний суд видав присуд проти б[увшого] старости Вонса з Ярослава і товаришів; засуджених за надужиття. Вонсові підвищено кару з пів року на 1 рік; д-рові Гольцберґові знижено з 2-х літ на пів року; урядовцеві Штравсові – з півтора на 1 рік; касієра Сівца увільнили.
— Львівська хроніка. Олена Кожушко (Корніцкого 33) повідомила поліцію, що ще 22-го ц. м. вийшла з дому її сімнацятилітня дочка Марія, учениця ІІІ-ої кляси ґімназії і досі не вернулася. — Шіснацятилітній син маляра, Людвика Дубаса (Боїмів 3) Тадей, друкарський робітник, вийшов з дому і не вернувся. Він виїхав мабуть до Ґдині, щоб там вступити до морської служби. — В четвер передполуднем на вул. Гетманській вантажне авто, яким їхав шофер Зайончковський, наїхало на провізоричний каналовий місток, який завалився і зад авта впав до каналу. Цей випадок спричинив перерву у трамваєвому русі, що тривала пів години. — Під час похорону 5-літньої дівчинки її мама зімліла і впала до гробу. Коли її витягнули, вона дістала породові болі і небавом привела на світ неживу дитину. — Володимир Цеховський станув перед судом за богохульство: він сказав, що Христос був комуністом. Розгляд відложили, бо не прийшов головний свідок. 