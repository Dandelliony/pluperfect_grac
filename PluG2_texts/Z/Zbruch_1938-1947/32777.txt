"Любов Яровая"

(До постановки у Львівському драматичному театрі ім. Лесі Українки)
П'єси революційної тематики Львівський державний драматичний театр ім. Лесі Українки ставить вперше. Починаючи створювати репертуар революційної героїки театр обрав для початку п'єсу радянського письменника-орденоносця Костянтина Треньова "Любов Яровая".
"Любов Яровая" розповідає про те, як на півдні молодої радянської України в 1919 році славні червоні війська звільнювали землю від білогвардійщини.
— Деякі театри, — розповідає художній керівник театру Володимир Блавацький, — ставили "Любов Яровую" в побутовому плані. Ми вирішили ставити цю п'єсу в дусі революційної романтики. Цього ми прагнемо досягнути акторською грою, режисерською розробкою, художнім оформленням.
Колектив з ентузіазмом працює над постановкою революційного твору. Сьогодні останній день застільної роботи — аналіз п'єси. Завтра починаються репетиції на сцені. Повним ходом йдуть роботи по виготовленню художнього оформлення. Його готують харківські художники тт. Чернишев і Йоффе. Музику до спектаклю пише місцевий композитор Л. Туркевич.
Роль Любов Ярової виконуватимуть артистки Л. Кривицька і М. Степова, Ярового — гратиме В. Блавацький, Панову — В. Левицька, Швандю — А. Яковлев, Кошкіна — Л. Боровик, Єлісавєтова — Б. Паздрій, Горностаєва, І. Гірняк.
П'єсу "Любов Яровая" ставлять В. Блавацький і А. Лейн. Прем'єра відбудеться в середині березня. 