Зорганізована суспільна опіка, чи прошацтво?

Львів, січень 1943 р.
Наша суспільна опіка, дарма що поважно, всебічно розбудована, всетаки ще не може дати помочі всім, що її потребують, бо не дістає відповідних засобів від українського громадянства. Чи можна робити з того висновок, що український загал — це холодні еґоісти, невразливі на чуже горе? Ні! — такий осуд був би несправедливий. Український нарід відзначається великою, може деколи аж надто великою м'ягкосердністю і виявляє багато співчуття для ближнього. Ось минулої зими та весни наші подільські селяни дали доказ великої гуманности, обдаровуючи верховинців і підгірян з околиць, знищених повенню, харчами та приймаючи на прожиток їхніх дітей.
Українець готовий до великої жертвенности, але тоді, коли бачить потребуючого, коли підпаде під вплив його прохання, висловленого словами, чи хоча б благальним поглядом. Тому українцеві важко здобутися на поважніший даток на ту чи іншу потребу суспільної опіки, але він обдарує кожного прошака, який застукає до його дверей. Бідолашний вигляд прошака, його покірна постава, благальний голос — усе те знаходить відгук у теплому українському серці. Зрештою легше видати 20 чи 50 сотиків, ніж кілька золотих, дарма, що ті сотикові милостині творять у місячному бюджеті поважні позиції: дайте денно 5-ом прошакам по 20 сотиків, а вийде на місяць 30 золотих!
Чи не краще дати цю, або хоча б скромнішу квоту щомісяця до диспозиції суспільної опіки свого Комітету? Без сумніву і милостиня заспокоює гуманний сантимент, але почуття громадянського обов'язку не заспокоїть. Іде не про те, щоб видати якусь квоту на гуманні ціла, а щоб дістав їх справді той, хто на це найбільше заслуговує.
Влада Генерального Губернаторства доручила акцію суспільної опіки для поодиноких національних груп їхнім Допомоговим Комітетам, які дістають на ту ціль державні фонди та доповнюють збірками серед свого громадянства. Мусимо з'ясувати собі, що в нашому народі є дуже багато потребуючих та що ніхто, крім нас, їм не поможе, що ми відповідаємо за їхнє життя. Значить — воно зовсім не байдуже, чи ми даємо першому-ліпшому прошакові, чи нашим потребуючим.
Та це не найважніше. Важніше, що навіть даючи милостиню українському прошакові, ми деколи робимо йому кривду. Уявім собі хору вдову з дрібними дітьми, які не можуть запрацювати на прожиток — навіть продажею часописів, ні чищенням черевиків. Їм належиться поміч від суспільности, але хіба це все одно, в якій формі? Коли реферат суспільної опіки УОК примістить їх у захисті, або признає їм безплатний харч у народній кухні, чи індивідуальну допомогу — це їх зовсім не деморалізує, а навпаки, навіть ділає будуючо: вони бачать, що за ними стоїть їхня національна спільнота, почувають вдячність для неї і моральний обов'язок відплатитися за поміч, сповняючи обов'язки супроти неї. Заведення замкненої суспільної опіки дають, крім нормального виховання, ще й звання, тимсамим запевнюють своїм вихованцям майбутнє. Зате коли дитина призвичаюється до прошацтва, вже раз на все затрачує амбіцію, ломить свій характер, залишається професійним прошаком. Не лише вона сама, але й її нащадки, бо дитині прошака важко піднестися иа вищий щабель суспільної драбини.
Тому коли справді хочете помогли бідній дитині, не заспокоїте своєї совісти дешевенькою милостинею, ближче зацікавтеся долею дитини і старайтеся помогти їй. А коли не маєте на це власних засобів, уживете своїх зв'язків та впливів, щоб примістити дитину в захисті, чи хоча б виєднати для неї індивідуальну підмогу зі суспільної опіки.
Коли даєте милостиню прошакові, не знаєте, чи він справді найбільш потребуючий. Неодна людина готова згинути з голоду, а не витягне руки по милостиню; її може врятувати лише дискретна поміч суспільної опіки. До прошацтва треба мати притуплену амбіцію — саме ті "моральні кваліфікації" промують людину на прошака, не конечно справжня потреба. Між прошаками можна зустрінути неодну з здорову, працездатну людину — і то в часі нинішнього попиту на руки до праці, коли кожному так легко знайти заробіток.
Ви не маєте змоги перевірити, чи прошак справді заслуговує на милостиню так, як це робить суспільна опіка, признаючи допомогу. Даючи милостиню невідомому прошакові, може даєте лінтаєві чи п'яниці лепту, на яку чекає справді цінна і справді потребуюча людина, нездібна до прошацтва фізично або морально, прикована до ліжка недугою або амбітна, якій ви обов'язані помогти. Бо поміч потребуючому — це твердий обов'язок перед Богом і народом.
Германські народи доказали, що на відповідному культурному та господарському рівні можна взагалі зліквідувати прошацтво. І у тих народів є тисячі людей, які не всилі запевнити собі прожитку, але їм місце не на вуличному бруку, а по всяких захистах. У нас прошацтво можна було уважати конечним лихом у довоєнних часах, коли у краю шаліло безробіття, коли було їм мало українських захистів, а по чужих чигали сусідські душехвати, коли за поміч з публичних фондів приходилося платити відступництвом. У нинішній стадії нашого зорганізованого життя перейшли ми вже до вищої форми помочі потребуючим — до будуючої суспільної опіки.
У кого серце вразливе на людське горе, хто готовий видати гріш чи дати працю для потребуючих, той має нині добру нагоду заспокоїти свої гуманні почування, а рівночасно й почуття національної солідарности!
Б. Галіт 