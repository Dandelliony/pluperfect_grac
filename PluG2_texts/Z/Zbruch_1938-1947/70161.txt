◦ ◦ ◦ ◦ ◦

Гостре стріляння. Завтра, в понеділок, 31-го серпня, в часі від год. 7-ої до 17-ої буде проведене на площі вправ, що лежить на північному відтинку міста Львова між місцевостями: Голосько Велике, Брюховичі, Гамулець, Грибовичі Малі, Грибовичі Великі, Малехів, Збоїська та дорогами, які ведуть між ними гостре стріляння крісами та скорострілами. Початок і закінчення буде проголошене звуком трубки. Відділи, які ведуть стріляння, замкнуть терен і зорганізують усі заходи безпеки.
Часопис "Ремесло". Старанням УЦК появиться у Кракові фаховий ремісничий журнал під наголовком "Ремесло". Іде про те, щоб цей журнал мав відповідну скількість передплатників. "Ремесло" — це фахове письмо цехових об'єднань, гарно редаґований журнал, що має 16 сторінок друку, багато ілюстрований. Він постійно обговорює актуальні питання сьогоднішнього ремесла, справи ремісничої техніки, організації підприємств, а також подає інформації про правні розпорядки. Необхідний для кожного ремісника в його практичній діяльності. Цей журнал має сповнити велику виховну роботу серед ремісників. Журнал появляється 2 рази в місяці. Місячна передплата 2.48 зл.
Українські радіопередачі. Завтра, в понеділок, 31-го серпня, в часі від год. 10.30 до 11-ої ранку Львівська Радіовисильня передає концерт українських старо-галицьких пісень у виконанні хору Є. Козака, Марії Сабат-Свірської (сопран) і Льва Рейнаровича (баритон). — В середу, 2-го вересня, в цьому ж часі — концерт із творів Ст. Людкевича та В. Барвінського. Виконавці: Одарка Бандрівська (сопран), Дометій Йоха (баритон), Роман Савицький (фортепіян) і Марія Роговська (фортепіянний супровід). — В четвер, 3-го вересня, в тому самому часі — "Вечерниці" Ніщинського. Виконує хор Є. Козака. При фортепіяні п. Є. Курилович-Чапельська.
Гуцульський балет. В суботу, 5-го та в неділю, 6-го вересня ц. р., в год. 7.30 вечором відбудуться в залі Інституту Народної Творчости у Львові, вул. Францішканська ч. 7 перші гостинні виступи гуцульського балетного ансамблю при Українському Окружному Театрі під дирекцією І. Когутика в Коломиї. У програмі: українські народні та гуцульські танці. Балетмайстер: Я. Чуперчук. Керівник оркестри: І. Затварський. Організатор: І. Волощук. Передпродаж білетів у Концертному Бюро (Львів, Францішканська 7) щоденно від год. 7.30 до 16-ої. 