Ударник Лема

Гірке дитинство було Володимира Леми. Коли йому було тільки 8 років, він уже вантажив пісок у вагони. Важко було, але треба було з чогось жити. Пізніше він на вулицях міста продавав газети. В дощ, сніг, спеку й мороз можна було бачити малого хлопця, що від ранку до пізньої ночі вигукував на перехрестях вулиць назви газет.
Ніщо не в силах було зламати Лему. Він гартувався і міцнів, а коли наполегливою працею здобув врешті кваліфікацію слюсаря, був уже свідомим робітником, що всім своїм серцем ненавидів капіталізм та його прислужників.
Війна застала Лему на роботі в міській газовні. Коли настали дні великого визволення, він один із перших зрозумів, що тепер при умовах робітничо-селянської влади треба працювати по-новому.
Війна завдала газовні чимало шкоди. Довелось багато дечого ремонтувати. І в творчому піднесенні Володимир Лема починає працювати по-ударному.
— Коли ми переробляли старі підойми на нові, я був захоплений роботою Леми — — оповідає технік газовні тов. Журавецький. — Я тільки сказав йому коротко в чому справа і дав потрібні розміри, а через пів години дивлюся підойма вже готова. І це та робота, що на неї ми досі витрачали 3 години. Багато можна навести прикладів, які говорять про свідоме ставлення робітника до роботи.
Якщо скажімо вентиль, що його раніш доводилось робити день, і навіть два, то Лема зараз його робить протягом 3—4 годин.
Як же він цього домігся? Перш за все він навчився заощаджувати час і організовувати свою роботу. Коли доводиться втинати трубу він не передоручав цієї роботи помічникові, як це було на газовні раніше, а разом з ним цю роботу виконує. В його завжди під рукою потрібний інструмент.
Часто Лемі доручається виріб гвинтів. В цій роботі  він дає рекордні темпи. Коли ще недавно одного гвинта виробляли за 45 хвилин, то Лема тепер його виробляє за 10 хвилин.
Останнього часу він ремонтує газові печі. Строк ремонту однієї печі — три тижні, але ремонтні бригади товаришів Леми і Найди ремонтують одну піч за 9 днів.
Тов. Лема береже свій інструмент, щоденно його чистить.
Чесна і культурна людина, прекрасний робітник тов. Лема. Даючи зразки в роботі, він стає ініціатором підвищення продуктивності праці всього заводського колективу.
Я. Галан. 