Після вбивства полковника Коновальця.

КОЛИ П. СУХЕНЕК БАЧИВСЯ З ПОЛК. Е.КОНОВАЛЬЦЕМ?
Стаття колишнього довголітнього начальника національного відділу у варшавському міністерстві внутрішніх справ п. Сухенка у виленському „Слові", яку ми зреферували у двох останніх числах „Діла" (вона друкувалась теж у двох частинах), була назагал бліда і нецікава, з безліччю подробиць, відомих із судових процесів ОУН та з переплутанням ріжних історичних даних, що їх — зрештою — п. Сухенек видно (хоч і поверховно та загальниково) студіював. Зате одно місце звернуло увагу і — польської і української публики: таке собі мимоходом речення про те, що п. Сухенек двічі особисто стрічався з полк. Коновальцем, але — мовляв — державна тайна не дозволяє йому ще подавати про це ближчих подробиць.
Очевидно, полк. Коновалець говорив у свому житті із безліччю ріжних людей, що займали найріжнородніші офіціяльні чи півофіціяльні становища у ріжних державах. Всетаки був обережний у своїх зустрічах: знаємо це хочби з того, що спроби деяких навіть дуже поважних журналістів, які приїздили до Женеви на збори Ліги Націй чи меншиневі конґреси — стрінутись з Е.Коновальцем (який після виїзду з Берліна постійно жив у Женеві) — не мали утіху. І саме тому у варшавських журналістичних колах була свого часу досить голосна подія, що п. Сухенек підчас одного конґресу національних меншин познайомився із Коновальцем у кулюарах палати Ліґи Націй, представившись йому як журналіст. Полк. Коновалець — як зачували ми тоді — мав бути прикро вражений цим підступом і дав це п. Сухенкові відчути.
З цими нашими відомостями, які — повторяємо — мали ми з польських журналістичних кол, покривається інформація, що її вчора подали у "Вісти“. „Слово Народове" гостро з приводу цього атакує п. Сухенка, порівнюючи його тодішню інтенцію до "амбіції, яку мають звеличниці відомих фільмових зірок", причому домагається від п. Сухенка, щоб він вияснив цю справу.
А СОВІТСЬКА ПРЕСА МОВЧИТЬ...
МОСКВА (АТЕ). Совітська преса зберігає дальше цілковиту мовчанку в справі вбивства полк. Коновальця, провідника Орґанізації Українських Націоналістів. Ця мовчанка тим-більш вимовна, що коротко перед кровавим замахом у Ротердамі совітська преса нагально атакувала Коновальця, приписуючи йому, що своїми людьми веде саботажну й терористичну акцію на Вел[икій] Україні. По вбивстві полк. Коновальця совітська преса, якби на приказ згори, не тільки перестала ним цікавитись, але навіть не помістила згадки про його вбивство.