Напередодні знаменної дати

Звільнений народ Західної України переживає величні і незабутні дні. Неділя — 22 жовтня 1939 року — день виборів до Українських Народних Зборів, на яких трудящі оберуть найдостойніших синів і дочок народу депутатами Українських Народних Зборів. На цих Зборах обранці народу вирішать волю і сподівання всього народу про приєднання Західної України до складу Української Радянської Соціалістичної Республіки.
В ці знаменні дні стародавнє українське місто Львів буде мати святковий і урочистий вигляд.
Скульптори готують для оформлення вулиць міста Львова 3-х метрові скульптури, які відображатимуть права радянських громадян, надані їм Сталінською Конституцією. В центрі міста будується декоративна споруда на тему "Конституція Союзу Радянських Соціалістичних Республік" а також буде встановлено 11 гербів братських республік, що входять до складу Союзу Радянських Соціалістичних Республік.
Великий театр буде прикрашено портретами членів Політбюро ЦК ВКП(б). Університет — декоративним панно на тему — "Щаслива молодь Союзу Рад має право на освіту", а також портретами Маркса, Енгельса, Леніна, Сталіна.
Місто буде прикрашено великими панно на тему "Червона Армія визволительниця трудящих Західної України", "Великий Радянський народ приймає в свою сім'ю звільнений народ Західної України".
Вся ця робота виконується спеціальною комісією під головуванням тов. Міронченко, яка залучила до активної участі місцевих художників.
Л. Дубовенко. 