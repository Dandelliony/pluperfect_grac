Румунські держ. мужі про долю Карпатської України.

(Власна телєфонограма "Українських Вістей".)
Букарешт, 29. III. год. 1. в ночі.
Завдяки нашим настирливим інтервенціям у румунської влади — яка у свою чергу інтервенювала з Югославії, — вдалось пересунути до Югославії останній транспорт українських еміґрантів з Карпатської України, що застряг був у Джімболі. Еміґрантам визначили 3 села над самим Дунаєм: одно з них Керетвеж, де вже живе кільканадцять літ більша скількість українців, що втекли з Мадярщини.
Нині приїхав зі Сиготу до Букарешту полк. Єфремів у супроводі сотн. Білого, б. команданта поліції в Хусті. З Букарешту їдуть вони самоходом до Відня. Хто переняв команду віток, що залишились у горах — не можу сказати.
Нині Берлін запитував нас про долю інж. Василя Мурашка і сотн. Миколи Самійловича. Ніяких вісток про них нема. Берлінські українці інтервенювали також у міністерстві закордонних справ у Берліні, але і там не могли дати їм ніяких інформацій.
В неділю, 26. ц. м. мала відбутися в Хусті мадярська парада з приводу завоювання Карп. України. В останній хвилині параду відкликали. Про причини того відкликання не важко догадатися.
У горах йдуть завзяті бої — мадярам не вдалося зліквідувати українських відділів, що не тільки бороняться, але й роблять випади та наносять мадярам дошкульні втрати.
Нині (28. ц. м.) відбулася в Букарешті заходом української кольонії — панахида по поляглих у Карпатській Україні. Відправлено її у церкві болгарського посольства, в болгарській мові, співав хор буковинських українців — по українськи. Панахиду закінчив український національний гимн.
У вівторок відбулося засідання високої ради румунського фронту національного відродження, одинокої політичної орґанізації в Румунії. Три головні промовці: прем. Калінеску, мін. Гафенку, б. прем. Вайла Воєвод торкнулися і справи Карпатської України. Прем. Калінеску в кількох місцях згадував про неї, а саме, що у жовтні минулого року у розмові зі союзником Румунія рішучо спротивилася була польсько-мадярській спільній границі. Дальше заявив, що уряд Карпатської України запізно звернувся до Румунії з пропозицією, щоб прилучити Карпатську Україну до Румунії; зрештою Румунія не мала особливого інтересу прилучувати до себе чужонаціональну територію. Коли зробила це Мадярщина, тим самим втратила вона однонанаціональний характер і румунський уряд занимає до того факту дуже критичне становище.
Дальше подав до відома, що над румунською границею стоїть 5 мадярських корпусів.
Мін. Ґафенку заявив, що становище Румунії до Карпатської України невтральне; Румунія не була заінтересована у її долі, бо віденський арбітраж перетяв просту сполуку Румунії зі заходом у 3-ох місцях. Карпатська Україна тим самим втратила для Румунії всякий інтерес. Зрештою ніяких зобовязань супроти автономного українського уряду Румунія не мала, а мала їх саме супроти Чехо-Словаччини як цілости.
Дуже характеристична була промова б. прем'єра Вайди Воєвода, який і давніше нераз заявляв свої симпатії для завзятих змагань українського народу в СССР. Він говорив: "Бачимо і слідкуємо за ревністю і настирливістю сусіда, що гнобить другий нарід (алюзія до Мадярщини). Коли у нас ще в 1918 р. переведено земельну реформу, то в Мадярщині панує ще й нині дух середньовічча".
Румунська преса дальше живо займається Карпатською Україною і нотує кожну вістку, звязану з її долею.
І. П. 