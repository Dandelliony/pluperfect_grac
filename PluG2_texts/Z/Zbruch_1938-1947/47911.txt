◦ ◦ ◦ ◦ ◦ ◦ ◦

Рукописи Івана Франка. В 1889 році відомий український письменник Іван Франко сидів у львівській тюрмі і там написав велику поему "Сурка" з життя бідної єврейської наймички. Там він написав також оповідання "До світла". В архівах Львівської бібліотеки Академії наук України знайдено оригінали рукописів цих творів, написаних олівцем на клаптиках паперу. — Поема "Сурка" була надрукована у збірнику творів письменника "З вершин і низин", виданого у Львові в 1893 році, оповідання "До світла" — у збірнику "В поті чола", виданого у Львові в 1890 р. Всі знайдені рукописи будуть надруковані у XV томі ювілейного видання творів Івана Франка.
Розширення ботанічного саду. В 1924 році при Львівському університеті організовано ботанічний сад. Його площа дорівнювала всього 3 гектарам. Протягом цього часу сад не розвивався і мав жалюгідний вигляд. В цьому році сад буде розширено до 10 гектарів. Незабаром тут вирощуватимуть кілька десятків тисяч видів рослин України, над теоретичним і практичним дослідженням яких працюватиме ряд наукових працівників. Для рослин, які не можуть розвиватися в місцевих кліматичних умовах, побудують великі оранжереї. Тут будуть підтримуватись штучні кліматичні умови для ряду видів рослин, особливо для гірських. На розширення ботанічного саду в цьому році намічено витратити понад 500 тисяч карбованців.
Радіо в селянських хатах. В Золочеві нещодавно закінчено будівництво радіовузла. З появою його успішно розв’язується справа радіофікації міста й сіл району. Вже зв’язано з радіовузлом сотні квартир трудящих, селянських хат. Встановлено понад 500 репродукторів. Особливу увагу приділено радіофікації сіл. Радіолінії проведено вже в 9 селах — Почапи, Хільчиці, Бонишин, Заріччя, Зозулі і ін. Тут у багатьох хатах селян встановлені репродуктори. Роботи по радіофікації не припиняються. Колектив зв’язківців працює по-ударному. На 1½ місяця раніше строку виконано  квартальний план на 110 процентів. Закінчується будова студії, з якої незабаром предаватимуться місцеві радіопередачі, йде проводка лінії по вулицях сіл, продовжується встановлення репродукторів у селянських хатах. На радіофікацію витрачено 200.000 крб. 