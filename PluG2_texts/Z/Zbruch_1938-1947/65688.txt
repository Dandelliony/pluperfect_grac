Небуденний концерт української пісні

Станиславівський хор "Думка" у Львові
Львів, 4. травня.
Не зважаючи на важкі сучасні умовини життя, ні зокрема на великі труднощі комунікації, станиславівський чоловічий хор "Думка" зарискував концертну поїздку до Львова та виступив у неділю, 3 травня ц. р. в залі Інституту Народної Творчости аж із двічі повтореним самостійним концертом під батутою композитора та диригента, Миколи Колесси. Цей хоровий гурт був вправді відомий уже кілька літ до війни та нераз гарно записався на концертній естраді під орудою свого основника й диригента, д-ра В. Крушельницького, який за большевицького панування опинився десь у Казахстані. Теперішня відновлена "Думка", як здається, в новому складі. В останньому році, чи навіть півроці хор скористав із перенесення композитора Миколи Колесси зі Львова до Станиславова та опинився кілька місяців під його проводом. Хоч і як короткий був це час, наслідки праці знаменитого диригента та музичного педагога виявилися зразу. Хор піднявся бистро на справжню мистецьку висоту. І не можна сказати, щоб голосовий склад хору міг імпонувати, за вийнятком деяких симпатичних солістів (головно баритон та тенор у "Закувала"), загальний голосовий звук — головно у тенорів — трохи ще твердий і грудний та ніяк не кращий, як наприклад, голосовий склад хорів: Котка чи "Сурми" в їхніх добрий часах, не то давнього "Бандуриста". Але не лиш у голосах лежить правдиве мистецтво хору, та саме в тому, щоб із скромних і обмежених голосових засобів добути найбільші можливості в поєднанні та згармонізованні звукового матеріялу, як теж у виконанні творів. А під тим оглядом праця диригента виявила за такий короткий час незвичайні наслідки. Перш усього в ритмічному зіспіванні та виразовій, зразковій дикції хор осягнув такі результати, яких йому можуть позавидувати всі наші кращі хорові ансамблі. Дальше: в проведенні динамічних ефектів (наприклад, у "Закувала", "Що то за грім") або ширшої динамічної лінії (наприклад "Услиши, Господи") хор своїми скромними засобами дав максімум осягів, не попадаючи при тім у якісь манери. Також в інтонації, цій Ахілевій п'яті усіх хорів, гурт виявляв (свідоме) змагання до вирівнання і чистоти.
Репертуар хору покищо невеликий і неновий, а навпаки базується на нашій старій літературі; та це тим краще для технічного вишколу та вироблення почуття хорового стилю. Якраз у зразковому, стилевому виконанні старих творів, виконанні свобідному від пустих манер, переборщення, згармонізоваваному із змістом і формою творів — співак і слухач мав нагоду і змогу доглянути правдиву красу хорової музики та різницю між правдивою красою і фальшивою буфонадою.
Шкода нам тільки, що хор у 100-і роковини від народження Лисенка не запродукував чогонебудь з творів.
Найкраще вийшли в інтерпретації хору "Закувала" та воєнний квартет "Що то за грім" Ф. Колесси. Кінцева В'язанка Стрілецьких пісень, музично доволі примітивна при всьому змаганні диригента й хору добути з неї нові ефекти, робила враження уже більше ізза пієтизму для стрілецької ідеї, як музичного інтересу.
Повні стихійного вибухового темпераменту та драматично-театрального жесту "Гуляли" були може трохи надто вигладжені та — надто педантично — поправні.
Слід би було у програмах зазначити, що "З Окрушків" О. Нижанківського співається хором не у первісній, а в новій, чужій обробітці, зробленій по смерти композитора, який здавна наміреної перерібки уже не вспів зробити.
Виступ "Думки" у Львові зробив загалом незвичайно гарне і симпатичне враження, та причинився до оживлення і підйому нашої музичної буденщини свіжим вкладом енергії. За це належиться хорові і диригентові щире признання. Вислів цього признання і подяки дали відпоручник "Інституту Народної Творчости" і "Сурми". Д-р Є. Цегельський і Д-р М. Смішко, які серед теплих та щирих вітальних промов на естраді концерту, вручили хорові пропам'ятні дарунки; портрет Лисенка і вінок.
Д-р Ст. Людкевич 