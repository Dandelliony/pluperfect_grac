Книжки

Місяць жовтень усе був присвячуваний у нас книжці. В умовинах теперішньої дійсности, коли в воєнній хуртовині кується доля нової Европи й великі події відсувають менше важні справи на другий плян, друковане слово таки не затрачує своєї ваги й це бачимо наглядно в Німеччині. Бо книжка також сила — духова зброя.
З книжкою зустрічається людина вже від самого початку життя. Раніш, заки прийде уміння читати, приходить радість зіткнення з книжкою, з її змістом та ілюстраціями. Вже кількалітній слухач захоплюється римом і ритмом віршика; раз-у-раз просить, щоб голос мами вичаровував із листків книжки те саме, з впертістю повертається до цих самих подробиць. Повторювання є тут немов засвоюванням їх, втілюванням у власне життя. Скільки ж у цьому криється щастя, скільки ж залишається частинок пізнішої мудрости!...
Картина книжки вчасного дитинства формує естетичні уподобання, буде, подібно як її слова, найтривалішим елементом пізніших асоціяцій.
Коли ж, після заволодіння найближчим дійсним світом, прийде черга на вияснювання його змислу й вирине потреба казки — книжка набирає ще більшого чару й впливу. Її таємничі звороти й закляття западають глибоко в душу, стають незнищимим матеріялом до будови етичних та естетичних тямок. В часі затрати (зокрема в місті) старих обрядів, співанок, в атмосфері поспіху дорослих, що живуть у крузі власних справ, чужих дитині, — зачарована в книжці казка відіграє окрему ролю: переховує й подає загально — людські вартості єдиним, своєрідним способом, на потребу й міру віку.
Після казки приходить час іншої книжки, книжки, яка злучить казку й невідому, далеку, прочувану дійсність, яка заспокоїть голод здобування світа, пригод серед індіян, у таємних горах, лісах і просторах. Вона дасть вислів потребі поширювання досвіду й прагнень, створить підбудову до неодної реальної праці в майбутності, підставу й зарис ідеалів, до яких зір звертатиметься упродовж цілого життя.
Книжка другого дитинства невідклично уступить місце іншій: такій, що впровадить у тайни людських душ і тіл, дозволить зрозуміти себе та других, дасть вислів тузі й пережинанням, відповість на ще несформуловані, хоча найпекучіші питання. Дозріваюча молодість не хоче ставити цих питань старшим, а шукає німого повірника безпокою, шукає відповіді без свідків.
Книжка стає приятелем, що говорить бажану й прочувану правду.
Це буде довго тривати, але зміст буде змінюнатися, в залежності від поширювання обсягу переживань та зацікавлень. Книжка стає учителем життя найбільш особистого, стидливо скриваного перед людським оком, але й — суспільного життя з людьми. Вияснює розбіжності між нормативними ідеалами, які сама так радо голосить і правдою щоденного буття, заломаннями людських душ. Підсилює боротьбу за ідеали, показує труд їх здійснення. Перед зрілим чоловіком відслонює тайни успіху й упадку, ролю одиниці у відношенні до іншого "я", до "ми", "ви", до чужого "вони".
Від часу дозрівання книжка може бути знаряддям праці, вживаним доцільно, свідомо, дорадником і поміччю у званні й у щоденному житті.
Помножується і комплікується вживання книжки. Різні роди книжок стають потрібні для різних хвилин у житті. Хапається прецінь за книжку, щоб забути про дійсність, або щоб цю дійсність краще зрозуміти. Щоб доповнити ширину свого життя, або дати міцніший вислів існуючим потребам. Для розривки, розпорошення нудьги, приспання болю, для розкоші, що їх викликає зустріч з красою слова й думки. В шуканні вічних вартостей і правди про безсмертність.
З розвитком людського життя змінюється характер читачівства. Потреби читача наказують звертатися до інших книжок, до інших авторів, або й — вертатись до цих самих книжок по щось нове, недобачене, поминене при попередньому читанні.
Періоди життя, так як усі фази штучно виділювані, не все мають подібний перебіг. Бувають аж надто часто діти, яким не судилося переживати дитячої безжурности, яких доля дуже рано запізнала з найтвердшою дійсністю життя. Дитинство без усміху й без казки веде дуже часто до невилічимого браку радости зустрічі з красою. Бувають молоді, запряжені так рано до праці, журби й пристрастей дорослих, що брак їм часу на переживання веселкових мрій. Тягарі, які двигають, шкодять розвиткові їх тіл, передчасне втолочення у світ дорослих гамує розвиток духа. Шкоди, які звідсіль випливають, — не можна вповні направити: в черговій фазі рідко відізветься відгомін незаспокоєних потреб. Вразливість на спонуки, не пізнані у відповідній хвилині, дуже часто гине раз на все.
Та й у найгірших умовинах інстинкт спрямовує до шукання властивих засобів будови своєї особовости. Книжка стає у цих випадках могутнім чинником компенсати. Її незрівнана міць вношеня доповнень викликує радість, її невичерпане джерело спонук оживляє вартості, помагає їм розцвітати навіть у темряві.
Книжка — це велика сила, при тому й великий скарб. Та цей скарб не може бути непорушний. Вартість народу пізнається і по його читачах.
Колись у боротьбі з московською та польською школою й адміністрацією бували в нас іноді міркування, що — "часом темний чоловік краще інстинктом розуміє потреби батьківщини".
Сьогодні — не такі думки мають запліднюючу міць. Цю силу дають інші прямування: про вартість і сили народу можна говорити щойно тоді, коли освіта відслонить в нього дійсну силу й здібності, бо вони невідомі, якщо покриває їх темнота.
Доки побудники думки й почувань, притаєні в словах книжки, залишаться між нерозтятими листками, або замкнені в недоступних магазинах, доти не можна говорити і про духове багатство народу.
Скарби книжок живуть тільки життям читачів. Книжка — знаряддя мусить бути вживана, щоби сповнила свою ролю.
Невідкритий або забутий скарб не існує. Добро нації вимагає, щоб ці скарби не пропадали, щоб ці скарби не були дорогі тільки маленькій, незначній горстці.
Тому то в місяці жовтні, в місяці книжки, нашим ударним гаслом повинно бути: Книжка в маси!
М. Кушнір 