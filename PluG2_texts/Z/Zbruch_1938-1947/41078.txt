Добуваємо 9.000 тонн вугілля

Були колись на Потиличських пригорбках пориті ями. З них добувалось вугілля. Люди з ранку до ночі працювали за півтора злотих, яких вистачало тільки на шматок хліба.
Граф Потоцький цього не помічав. Він легко розтринькував великі прибутки.
Грабіжницькому господарюванню прийшов кінець. Багаті надри визволеної землі став по-хазяйському використовувати радянський народ. На пагорбку, під землею і на поверхні, широко розгорнулись капітальні роботи. Збудовано справжню шахту. Держава витратила на це понад 900.000 карбованців.
Одна за одною ставали до ладу встановлені штольні. Добувались перші тонни дорогоцінного палива. Прокладено колії для відвозки вугілля.
Проте, довгий час продуктивність праці була низька, не відповідала виробничим можливостям шахти. План виконувався тільки на 40—50 процентів.
Причиною такого стану було те, що шахтоуправління не запровадило своєчасно належного виробничого порядку. Організація праці була незадовільна. Не були постійно закріплені за змінами десятники. Висококваліфікованим робітникам часто-густо доводилось виконувати другорядні, допоміжні роботи. Забійник, наприклад, не рідко, був змушений іти на поверхню, щоб принести лісоматеріали для кріплення забою. Все це лишилося тепер позаду.
В боротьбі за виконання виробничого завдання виріс шахтарський колектив. Керівництво на підприємстві поновлено досвідченими кадрами. Кращих робітників висунуто на начальників дільниць і десятників.
Колишній забійник Степан Кохан і Петро Мевш — тепер передові начальники дільниць на шахті. Вони не допускають простоїв, своєчасно заготовляють для підкріплення лісоматеріал, і знаючи своїх людей, вміло їх розставляють на роботі, залежно від того, як хто справляється з своїми завданнями.
Кожну цінну пропозицію десятників і робітників начальники дільниць сміливо запроваджують в життя. Коли десятник тов. Царюк пропонував поставити для відвозки вугілля замість 6 тільки 4 вагонщиків, тов. Мевш схвалив цю думку. Він побачив у цьому заході значну економію робочої сили, при одночасному підвищенні продуктивності праці. І справді, тепер вагонщики виконують норми на 400 процентів.
Робітнича ініціатива дала можливість на багато поліпшити організацію праці, повнотою використовувати кожну хвилину робочого часу. Цьому допомогло також створення комплексних бригад в забоях. Забійник, тачкар і вагонщик складають тепер міцну згуртовану ланку. За кожним з них закріплено робоче місце.
Швидше стали бити молотки в чорні пласти, скоріше йдуть по коліях візки. Соціалістична організація праці стала умовою для народження стахановського руху.
Вслід за забійником Петром Іщуком, першим нашим стахановцем — десятки робітників стали перевиконувати норми. Близько 100 шахтарів — 25 процентів всіх робітників тепер виконують норми не менше, ніж на 200 процентів.
Різко зросла продуктивність. Кожного місяця ми видобуваємо 9.000 тонн вугілля.
Заможним стало і життя шахтарів. Багато з них заробляють по 1.200—2.000 карбованців на місяць. В клубі і в збудованому нещодавно літньому кінотеатрі працюють гуртки художньої самодіяльності. Вільна, весела пісня лине над робітничим селищем.
Готуючись до відзначення історичного дня — 17 вересня, шахтарський колектив зобов'язався серпневий і вересневий план видобутку вугілля виконати на 200 процентів. Всі робітники включилися в соціалістичне змагання і виявили єдину волю — перетворити це зобов'язання в дійсність.
І. Усенко. Начальник планового відділу Потиличсьного шахтоуправління, Рава-Руського району. 