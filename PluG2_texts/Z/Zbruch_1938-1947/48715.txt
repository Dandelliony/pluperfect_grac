Яких нам треба інтеліґентів?

Питання про потребу українських інтеліґентів не раз уже обмірковували в пресі. Проте, це питання далеко ще не розвязане, та воно актуальне знову тут, у Ґен. Ґубернаторстві. І тим більше, що сьогодні ще ні батьки, ні суспільні працівники не вирішили тут, до яких шкіл віддавати дітей та за які школи слід би старатися й розбудовувати.
Отак напр. над єдиною в Холмщині й першою в Холмі українською ґімназією враз завис грізний знак запиту; "Чи потрібно нам стільки ґімназистів і ґімназисток, себто молодих людей не з фаховою, а з загальною освітою?"
Голоси поділилися. Одні боронять одної думки, другі — іншої. А тимчасом число учеників холмської ґімназії вже зменшилося (від початку року) на 40 відс. Суперечки продовжуються і набирають засадничого характеру. Найголосніші докази ті, що — мовляв — часи змінилися і нам потрібно якнайбільше людей фахових. Слушно. Але чи з цієї правди випливає друга правда, що цих ґімназистів є вже забагато й було б забагато ґімназійних матуристів?
Як перед світовою війною, так і після неї ми нераз чули про так звану надпродукцію інтеліґентів в Европі, — хоч топи в морі, як бразилійці зайву каву. Чи є підстава побоюватись такої надпродукції молодих українців у Ґен. Ґубернаторстві з середньою загальною освітою? Хто думав би, що так, той дуже помилявся б.
У чому була б помилка, зрозуміти не важко:
По-перше, нема й не може бути якоїсь загальної норми щодо числа інтеліґентів для всіх країн світу, а тим більше людей того чи іншого фаху. Потреба фахівців зовсім залежить від характеру країни: інша потреба у хліборобських країнах, інша у промислових, торговельних і т. д. Не можна також казати, що в Холмщині повинен учитися в ґімназії такий самий відсоток молоді, як в якійсь іншій країні. Холмщина мусить мати стільки молодих людей з ґімназійною матурою, скільки їй потрібно.
По-друге, помилковий погляд, що загально-освітня ґімназія не служить ідеї продукування фахових людей. Адже ж матурист, ідучи на вищі студії, вже вибирає собі фах: правника, адміністратора, лікаря, дентиста, вчителя. Хіба ці фахівці вже нам непотрібні?
По-трете, так є в нас і так є скрізь: молоді люди з ґімназійними студіями творять той інтеліґентний бюровий кадр, без якого годі обійтися.
Ясна річ, що при вирішуванні питання, чи потрібні ґімназії та інші школи, напр., у Холмщині, треба виходити не з практики інших країн, а з потреб рідної країни. А ці потреби тут зовсім не такі, як деінде.
Поляки з аж надто відомих причин намагалися цілком "обезінтеліґетнити" Холмщину. І майже осягнули свою мету. Не знижаючи на значний приплив інтеліґентів з інших земель, нам дуже бракує людей, щоб обсадити ті становища, що вже від півтора року чекають на нас. А що було б, як би ці інтеліґенти нагло залишили нас? Ми відчули б величезну недостачу учителів середніх шкіл, правників, лікарів і т. д. А нам ще потрібні кандидати до учительських семінарій, духовної академії, на самоуправників, журналістів і ін. Ще більше можуть нам сказати цифри.
Холмщина (з Підляшшям) нараховує коло 250.000 українців і має всього одну ґімназію в Холмі, а в ній сьогодні коло 630 учнів, з того холмщан — коло 380. Отже один ґімназист-холмщанин припадає пересічно на 660 душ українського населення. Візьмім тепер повіт, приймім — із 50 тисячами українського населення, з повітовим містом, з десятком містечок і з десятками сіл. Отже цих 50 тисяч населення дістало б у найщаслиішпому випадку 75 інтеліґентів (з вищою, середньою і неповною середньою освітою) — лікарів, правників, учителів, священиків, війтів, писарів і різного роду урядовців. Себто: незначний відсоток того, чого вимагає вже сьогоднішня дійсність.
А коли ми візьмемо ще під увагу, скільки маємо фахових шкіл і скільки нам тепер потрібно різного роду фахівців — від аґрономів до кооператорів, бухгальтерів, будівничих, механіків, електротехніків і т. д., то мусимо сказати собі гірку й загрозливу правду: там треба інтеліґентів з усіх ділянок знання і ніякої освіти не можна окреслювати, як "непотрібну". Сьогодні в нас не може бути питання: ґімназія, чи інші школи? Нам усього бракує.
Наприклад страшенне бракує нам підготованих бюрових інтеліґентських сил. Маємо лише трохи інтеліґентів з деякою освітою, що сьогодні, як непідготовані урядовці, залишаються без праці, або губляться при невідповідних для них варстатах. Щодо сільського вчительства, то в цій ділянці стан просто загрозливий. Учительська семінарія у Криниці має перед собою велитенське завдання однаково при вишколюванні нових сил, як дошколюванні "не кваліфікованих" і перешколювати передвоєнних, з польськими учительськими семінаріями.
До того треба тямити, що взагалі для всіх українців у Ґен. Ґубернаторстві є лише дві ґімназії: у Холмі та Ярославі. Кожна з тих ґімназій не має ніякого "специфічного" характеру і тому в кожній з них учиться наша молодь без уваги на своє територіяльне походження та будучий терен діяльности. Тим більше — ці обидві ґімназії повинні бути вщерть виповнені українською молоддю, якій ніколи не зашкодить загальна середня освіта.
В. Островський. 