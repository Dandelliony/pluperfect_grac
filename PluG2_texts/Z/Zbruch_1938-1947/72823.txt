Памяті великого еміґранта

Д. Дорошенко про М. Драгоманова.
М. р. минуло 100 літ від народження Михайла Драгоманова. З незалежних причин празька колонія вшанувала память цього українського еміґранта, культурно-національного і політичного діяча та вченого европейського формату М. Драгоманова рік пізніше, 24. X. ц. р. Свято-поминки влаштувала празька філія "Української Громади" в Німеччині, запросивши ширші круги українського громадянства. З рефератом про Драгоманова виступив проф. Д. Дорошенко.
У свому викладі промовець звернув увагу на те, що коло імені Драгоманова за останні роки наросло багато непорозумінь і висловлено про нього багато несправедливого й невірного головно тому, що люди тепер не читають і не знають Драгоманова, бо його твори вже давно стали великою рідкістю.
Драгоманів був людиною свого віку та історичних умовин, в яких довелося жити й розвиватись українському народові під Росією. Хоч він виріс серед української стихії, але виховався в загально-російськім поступовім дусі. Вперше Драгоманів зустрівся з практичним українським життям підчас своєї праці в недільних школах у поч. 1860 рр. і став рішуче за навчання українською мовою з мотивів національних. Дещо згодом, зайнявшися виданням українських казок, а потім, разом з В. Антоновичем, виданням українських історичних пісень, він, як сам потім писав, цілком прихилився до української національної справи: "Студії багатої й прекрасної української народної словесности примусили мене гаряче полюбити той нарід і пережити усіма силами душі всю долю української справи в Росії й Австро-Угорщині".
Драгоманів — казав проф. Д. Дорошенко — ввійшов до Української Громади в Києві й стаз її діяльним членом. Не бувши прихильником крайніх теорій і виступаючи проти політичного терору, він, проте, ставив головним завданням змагання до політичної волі в Росії, бо тільки політична воля могла дати українському народові свободу національного, культурного й економічного розвитку. Він не був принциповим противником української державности, навпаки, він раз-у-раз по вертався до думки про причини політичного упадку України, але не бачив ніде довкола себе реальних сил для здійснення сепаратизму України від Росії й тому обстоював "Вільну Спілку" — як федерацію вільних народів Сходу Европи.
Драгоманів — говорив проф. Д. Дорошенко — вважав російську літературу за корисну для українців, бо вона була носієм поступових, гуманних думок, а також і самої науки про Україну. Відому тезу Драгоманова про "космополітизм у цілях і націоналізм у формах" поясняв проф. Д. Дорошенко як змагання до далекого, спільного всім народам ідеалу політичної волі, культурного розвитку й економічного добробуту, але при збереженні своєї національної індивідуальности. Праця Драгоманова вела до пробудження національної свідомости, він проповідував обовязок української інтеліґенції служити свому народові на національному ґрунті. Ніхто більше від Драгоманова не зробив для популяризації українського імені й української справи в Европі.
Далі проф. Д. Дорошенко коротко зясував заслуги Драгоманова на полі української науки (в обсягу фолкльору, етнографії, історії письменства і культури) і особливо зупинився на заслугах Драгоманова для Галичини, де він, спираючись на таких учнів, як І. Франко, М. Павлик, справді дуже причинився до розвитку національно-політичного життя й до "европеїзації" галицько-українського суспільства.
У концертовій частині свята інж. В. Каралуп, відомий з празьких виступів, з Успіхом проспівав кілька народніх українських пісень в гармонізації М. Лисенка. Милою несподіванкою для приявних був перший прилюдний виступ молодого надійного співака д-ра Л. Стаховського, котрий з глибоким чуттям проспівав кілька арій з опер "Тарас Бульба" і "Запорожець за Дунаєм". Виконавців супроводила грою на піяніні відома дириґентка і проф. музики П. Россінєвич-Щуровська. На закінчення свята відома артистка колишніх українських державних театрів у Києві, Наталія Дорошенко, як звичайно, з великим успіхом продеклямувала поему М. Вороного "Євшан-Зілля".
Д. М. 