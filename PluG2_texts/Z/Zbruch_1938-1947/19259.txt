Літературні нагороди Українського Католицького Союзу.

Жюрі, покликане Головною Радою Українського Католицького Союзу для признання літературних нагород, уважає за найбільшу літературну подію 1938. року закінчення трильоґії Уляса Самчука п. н. "Волинь" (III. том п. н. "Батько і син"), одначе з уваги на деякі, зрештою нечисленні, фраґменти в III. томі нагороди тому творові не могло признати.
Кермуючись постановою Головної Ради Українського Католицького Союзу брати на увягу літературні твори, які "вносять позитивні вартости з христіянського й національного погляду", Жюрі не признало першої нагороди нікому.
Другу нагороду признало по половині Юрієві Липі за збірку віршів п. н. "Вірую" та Іванові Керницькому за збірку оповідань п. н. "Мій світ".
Третю нагороду признало Василеві Королеву-Старому за збірку оповідань п. н. "Милосердний Самарянин".
Львів, 20. лютого 1939.
О. д-р Г. Костельник, голова Жюрі; д-р М. Гнатишак, м-р П. Ісаїв, м-р Ю. Редько, о. П. Хомин. Комунікат головної ради Українського Католицького Союзу.
Головна Рада Українського Католицького Союзу приняла до відома рішення Жюрі для літературних нагород за 1938. р. і призначила такі грошеві нагороди за відзначені твори: Юрієві Липі й Іванові Керницькому по 200 зол., Василеві Королеву-Старому 150 зол.
Львів, 21. лютого 1939.
Головна рада Українського Католицького Союзу:
Модест Каратницький, голова.
О. м-р Олександер Буць, секретар. 