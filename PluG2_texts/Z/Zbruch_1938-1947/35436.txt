◦ ◦ ◦ ◦ ◦ ◦ ◦

Медпрацівники виїхали в села. Для обслужування весняної посівної кампанії Львівський обком медичних працівників виділив спеціальну бригаду. До районів області вже виїхали 80 медсестер і 40 лікарів. Бригади медичних працівників забезпечені необхідним приладдям і медикаментами. Вони пробудуть у селах до кінця сівби, допомагаючи місцевим лікарням і амбулаторіям.
Велопробіг, присвячений сівбі. 21 квітня Яворівський райком КП(б)У і райком комсомолу організували агітаційний велопробіг в якому взяло участь 24 чоловік. Велосипедисти побували в 8 селах району і провели там бесіди про весняну посівну кампанію, а також про підготовку до чергового призову в Червону Армію.
До відома організацій та громадян. Ресторан № 1 (Пекарська, 2), Ресторан № 3 (Легіонів, 21), Ресторан № 4 (Ягайлонська, 11) приймають від різних організацій та громадян замовлення на обслужування банкетів та вечорів в дні першотравневих свят. Замовлення приймаються безпосередньо ресторанами з 26 до 29 квітня. Довідки можна одержати по тел. №№227-07, 265-97, 217-84 та в ресторанах №№1, 3 і 4.
Впорядкування околиць. З 1 травня у Львові розпочнуться роботи по впорядкуванню вулиць, особливо в робітничих околицях. Держава асигнувала на ці роботи міліон карбованців. Будуть насамперед замощені вулиці Дверницького і Карловичів. Шляхобудівельний трест відпускає на це близько 200 тисяч карбованців. Крім того, по вулиці Супінського, Жовківській і Кульпарківській будуть приведені в порядок тротуари, а деякі вулиці Залізничного і Шевченківського районів будуть залиті асфальтом. Передбачено також витратити 250 тисяч карбованців на благоустрій Янівської вулиці і 80 тисяч карбованців на асфальтування площ ринків.
Розширяється взуттєва і шкіряна промисловість. Обласне управління легкої промисловості опрацювало план реконструкції трьох шкіряних заводів. Після реконструкції ці заводи значно збільшать виробництво продукції. До кінця цього року їх продукція зросте на 75 — 80 процентів.Опрацьовано план закінчення монтажу і будівництва приміщення для нової взуттєвої фабрики. В новозбудованій фабриці буде працювати 2.000 робітників. Вона щоденно випускатиме до 6 тисяч пар чоловічого, жіночого і дитячого взуття. 