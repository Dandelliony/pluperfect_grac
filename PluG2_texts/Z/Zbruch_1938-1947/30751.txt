◦ ◦ ◦ ◦ ◦ ◦ ◦

Поїздка Чемберлена на західний фронт
ПАРИЖ, 19. (ТАРС). Агентство Гавас повідомляє, що англійський прем'єр-міністр, що прибув днями на літаку у Францію, відвідав частину англійського експедиційного корпусу і оглядав англійський сектор фронту у Лотарингії. Вчора ранком Чемберлен приїхав на лінію Мажіно, де Гамелен показував йому укріплення. Потім Чемберлен зробив огляд англійському піхотному батальону і батареям французької артилерії.
Повітряний бій біля північно-західних берегів Німеччини
ЛОНДОН, 19. (ТАРС). Англійське міністерство авіації повідомляє, що вчора ескадрилля англійських бомбардувальників, яка робила розвідувальний політ в районі Гельголандської бухти, зустріла велике з'єднання німецьких винищувачів. В результаті жорстокого повітряного бою було збито 12 німецьких літаків марки "Мессершмітт". 7 англійських бомбардувальників не повернулись на свої бази.
Перший великий бій між німецькою і англійською авіацією
БЕРЛІН, 18. (ТАРС). Німецьке інформаційне бюро повідомляє, що сьогодні в повітряному бою, який відбувся між німецькими винищувачами і англійськими бомбардувальниками, було збито 34 англійських літаки. У спеціально опублікованому в зв'язку з цим зведенні повідомляється, що після повітряного бою, який тривав протягом двох годин, літаки противника були відігнані. В результаті бою знищено 34 англійських бомбардувальники. 