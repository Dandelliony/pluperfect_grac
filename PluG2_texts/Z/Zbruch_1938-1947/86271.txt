◦ ◦ ◦ ◦

На Богоявлення, 19-го січня, відбудеться урочисто свячення води на Ринку, як щороку, по Архієрейській Службі Божій у Преображенській церкві, яка пічнеть ся о год. 9.30. До участи в цьому святочному обході запрошуємо всі українські товариства й усіх українців Львова. Управа Преображенської церкви   Оперний Театр. Сьогодні, у вівторок, дня 18-го січня, в годині 16.45 "Гамлет", трагедія на 5 діл (18 картин) В. Шекспіра в постанові Й. Гірняка. Вистава для українців. — В середу, 19-го січня, в год. 18.30 "Низини", музична драма на 2 дії з прологом Євгена д'Альбера в постанові В. Словацького. Гостинний виступ диригента Горст-Тану Марграфа, Анни Конецці, Ганса Еріхсена і Зенона Дольницького. Вистава для німців і союзників. — В четвер, 20-го січня, в год. 17.30 "Лилик", оперета на 3 дії Й. Штравса в постанові В. Блавацького. Диригент: Я. Барнич. Вистава для українців. У п'ятницю, 21-го січня, в год. 17.30 "Дон Кіхот", балет на 5 картин Л. Мінкуса, у постанові Е. Вігілева і В. Штенгеля. Диригент: Я. Вощак. Вистава для українців.   Українська радіопередача. Завтра, в середу, 19-го січня, в часі від години 17.15 до 17.45 концерт колядок і щедрівок у виконанні Клявдії Таранової (меццо-сопран), Марка Лепкого (скрипка), Романа Савицького (фортепіян) і вокального октету Є. Козака.   Вихованкам бурс і їх батькам до відома! Український Комітет на Львів—місто подає до відома батькам, яких діти мали приміщення в бурсах Комітету у Львові, що бурси не будуть у найближчому часі відкриті і на дальше приміщення в бурсах не можна рефлектувати. Тому закликається всіх батьків, щоб негайно відібрали свої речі з бурс.   Вияснення в справі додаткового приділу волоконних товарів. Львів, 17-го січня. Чотири міліони текстильних пунктів, тобто значків, на основі яких можна набути волоконні товари, вже розділені поміж працівників области Галичина. Безосновна чутка, начебто пункти втратили свою важність з днем 31-го грудня 1943 р., спричинила, що кілька день стояли перед текстильними крамницями великі юрби. На основі інформація, які ми одержали у Господарському Відділі, повідомляємо, що не лиш згаданий реченець 31-го грудня м. р., але взагалі ніякий інший не є визначений, як кінцевий для реалізації цих пунктів. Те саме відносить ся до премієвих марок, видаваних при здачі континґенту. Зате на випадок, якщо б мали появитися нові роди пунктів, чи премієвих марок, буде видане оголошення, яке вияснить управнення давніх значків. Так само нічим неоправданий поспіх у закупі товарів. Виглядало б, начебто посідачі пунктів та премієвих марок боялися, що в часі обнижки продукції не вистане товарів на покриття виданих пунктів. Отже Господарський Відділ вияснює, що ці пункти мають повне покриття і що товар у 75% вже є у крамницях, а решта товару напливає. При тому зазначуємо, що в цій великій акції засобленнями текстильними товарами на чотири міліони пунктів 700.000 призначено на вовняні матеріали. Решта це інші волоконні товари.   Наші артисти-співаки за кордоном. Львів, 17-го січня. Недавно читали ми про успіхи тенора Мирослава Старицького в Кайзерслявтерні. Сьогодні ділимося радісною вісткою про наших артистів-співаків у Лінці та в Брюксі, а це в Лінц: у Краєвому Театрі про п. Степаніду Більську, а в Театрі м. Брюкс про п. Соню Раймер-Більську. Вони виступають у головних ролях і про них висловлюється преса якнайкращими рецензіями. У театрі м. Брюкс виступає п. Соня Раймер-Більська наприкл. в ролі прінцесси Біянка в опереті К. Кюльба п. н. "Ніч з Касановою" або наприкл. в ролі Урмурі Кельнер в опереті Ніколяса п. н. "Вітрила під голубим небом". П. Стефанія Більська виступає наприкл. у ролі співачки Мімі в опереті Кренна і Ліндава п. н. "Бездомний". Нашим артистам-співачкам зі Львова бажаємо і надальше якнайкращих успіхів!   З Маланчиного вечора. Підчас Маланчиного вечора в Літ.-мистецькому Клюбі хтось помилково заміняв чоловічий темно-зелений капелюх на інший такого самого кольору марки Гікля. За зворот свого капелюха власник дає 1000 зл. нагороди. Зголошення в Секретаріяті Літ.-мистецького Клюбу.   Сходини шахістів — учасників кваліфікаційного турніру м. Львова. Львів, 17-го січня. В середу, 19-го ц. м., в год. 17-ій відбудуться в домівці С. Т. "Україна" при вул. Домбровського 2 сходини всіх шахістів — учасників Шахового Кваліфікаційного Турніру м. Львова. Присутність усіх обов'язкова.   Львівські вісті 