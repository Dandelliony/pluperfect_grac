Любов, метрика і пошта.

Історія одного недорученого українського письма.
Варшава, 14. лютого. Велику, але й сумну веселість викликав серед парляментарних журналістів у Варшаві характеристичний лист українського посла Ілярія Тернавського до міністра пошт і телєґрафів, висланий 7. ц. м. під числом 121.
Як посол 76. виборчої округи — пише інтерпелянт — маю шану повідомити про такий факт нарушення поштової тайни з проханням повести слідство у цій справі і покарати винуватців.
Дня 28. грудня 1938. р. вислав греко-кат. уряд парохіяльний у Турці над Стриєм до Ольги Бардиш, на її прохання під ч. 301/38 метрику народин і хрещення до села Вигода біля Долини. Одначе небавком виявилося, що замість метрики Ольга Бардиш дістала в коверті парохіяльного уряду чужий лист. Був це любовний лист Марії Тепер з Турки. Парохіяльний уряд знайшовся у неприємній ситуації: петентка не була вдоволена "присланим" ним... любовним листом замість метрики...
Згодом виявилося, що метрика не пропала. Доручили її в любовній коверті адресатові, що чекав на закохані слова своєї любої.
З того всього видно, що хтось непокликаний на пошті безправно зломив тайну кореспонденції і перечитав оба письма.
Марія Тепер зі своєї сторони внесла скаргу до львівської дирекції, а пошта в Турці забрала в парохіяльному уряді нещасний любовний лист.
На вислід слідства тої романтичної і підозрілої історії чекають журналісти і маси закоханих з великим зацікавленням.
КТВ. 