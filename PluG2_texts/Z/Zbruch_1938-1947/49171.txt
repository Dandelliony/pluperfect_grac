Порочне планування

Планування виробництва — серйозна і важлива ділянка роботи. Між тим, на Львівському велозаводі вона перебуває в занедбаному стані. Цим і пояснюється у великій мірі те, що за 15 днів березня завод ледве на 30 процентів виконав місячну програму.
Щоб правильно скласти план виробництва, треба насамперед знати парк устаткування заводу, знати технологічний процес. Працівники планового відділу, який очолює т. Екштейн, несерйозно підходять до виконання своїх обов'язків, не зважають на виробничі можливості.
Наведемо кілька прикладів неподобного планування. За технічними умовами, до велосипеду з гальмовою втулкою ручне гальмо не додається. Між тим, планом передбачено випустити протягом року аж 6 тисяч таких гальм. Щоб виконати цей план, необхідно зробити до 60 тисяч ручних фасонних болтиків. Випуск їх на заводі не налагоджено. Таким чином планування виробництва гальм не мало будьяких підстав.
Для випуску велосипедів необхідно мати комплект чашок керма і супорту. Технологічний процес виготовлення їх цілком доступний. Проте випуск цих деталей планом не передбачається. Робітники змушені виготовляти чашки, але ця робота не враховується у виконання завдань. Формально це значить, що ми перевитрачаємо фонд зарплати. Звідси відомі і висновки.
Виконання завдань зривається тим, що на заводі не створено умов для виготовлення шатунів-передач. І хоч задні передачі є можливість випускати, цю деталь тим часом чомусь замовили у великій кількості на Московському велозаводі. Ніхто тут не знає, звідки будуть надходити нипелі, спиці, а ось нипелів замовлено аж 560.000 штук. Нипель без спиці те саме, що сідло без велосипеда. Але що роблять начальник планового відділу тов. Екштейн і директор заводу тов. Любезний, щоб усунути тут нерозбериху? Нічого.
На складах заводу останнім часом скупчилось багато готових виробів. Так, наприклад, універсальних ключів, яких ви на ринку не найдете, є щось близько 15.000 штук, зажимів до штанів — 16.000 штук, шевських ножів — понад 110.000. Всього різних виробів лежить мертвим капіталом більш ніж на 100.000 карбованців. Можна, звичайно, набагато продовжити перелік фактів, що свідчать про фінансово-економічний хаос на підприємстві. В результаті цього зривається ряд технічних заходів.
Директор заводу тов. Любезний багато говорить про те, щоб якось налагодити порядок, систему в роботі. Та толку від цих розмов мало. Штурмівщина, як і раніш, заїдає підприємство, багато продукції іде в брак.
Минаючи технічне керівництво, директор заводу доручив бригадиру токарського цеху тов. Данільцову освоїти виготовлення шкіряних покришок до сідел. Той взявся за роботу і зіпсував 19 покришок. За цей брак вину звалили на начальника цеху тов. Грохульського, а Данільцова призначили... начальником цеху.
Велозавод має прекрасній робітничий колектив, кваліфікованих майстрів. Люди бажають працювати, виконувати виробничі завдання. Але тут не вистачає грамотного адміністративно-господарського керівництва.
Т. Цалай. 