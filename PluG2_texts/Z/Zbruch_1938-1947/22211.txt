◦ ◦ ◦ ◦ ◦ ◦ ◦ ◦ ◦ ◦

Сов.-анґлійські переговори на мертвій точці.
ЛЬОНДОН, 10. 5. Комунікат ТАСС-а, що ми його вчора подали, викликав у льондонських політичних колах велике зацікавлення. У тому комунікаті подано, що бритійські пропозициї для совітського уряду 8. ц. м. домагаються, щоб Совіти дали негайну допомогу Анґлії і Франції на випадок, як би обі ті держави втягнено до війни з уваги на їх ґарантії для Польщі й Румунії. Одначе бритійські пропозиції нічого не згадують про поміч Великої Британії і Франції для Совітів, якби Совіти теж вмішалися у війну з уваги на свої зобовязання.
Як ми вже вчора подали, спростування ТАСС-а викликав комунікат Райтера.
Ціла справа совітського дементі наробила в Льондоні стільки шуму, що нею займався анґлійський уряд, який рішив, що Чемберлєн зложить у парляменті відповідну заяву. По засіданні уряду мін. Галіфакс покликав до себе амбасадора Майського й повідомив його про рішення бритійського уряду.
Складаючи в парляменті свою заяву, премієр Чемберлєн підкреслив на самому вступі, що московський комунікат спертий на деякому непорозумінні щодо сутті пропозицій, які бритійський уряд поставив совітському.
Далі премієр заявив, що розмови ще в ході, тому він не може аналізувати тих справ, одначе вважає вказаним подати палаті до відома загальні напрямні, на яких розмови спираються. Бритійський уряд прийняв на себе недавні зобовязання, не звертаючися до совітського, щоб він у тих зобовязаннях брав участь з уваги на деякі труднощі. Одначе бритійський уряд суґґерував, щоб совітський уряд з власної ініціятиви зложив заяву в тому сенсі, що на випадок, якби Велика Британія і Франція з уваги на свої зобовязання вмішалися у війну, совітський уряд зі свого боку заявив би охоту прийти з поміччю, якщо вона була б побажана.
Совітський уряд висунув суґґестії ширшого пляну, але й менше елястичного, який незалежно від деяких користей, мусить теж викликати труднощі, що їх саме бритійські пропозиції намагалися виминути. Тому теж бритійський уряд зробив деякі поправки у своїх первісних пропозиціях. Зокрема бритійський уряд ствердив, що він зовсім не хоче, щоб совітський уряд зобовязувався до інтервенції, незалежно від того, чи Велика Британія і Франція уже заінтервеніювали. Якщо совітський уряд хотівби узалежнити свою інтервенцію від інтервенций Великої Британії і Франції, то анґлійський уряд не мав би ніяких застережень.
А саме такі побоювання — як заявив Чемберлен — має совітський уряд, як це довідався льорд Галіфакс від амбасадора Майського. Бритійський амбасадор У Москві відбув перед двома днями розмову з Молотовим, який прирік, що совітський уряд точно розгляне бритійські пропозиції. Тепер Велика Британія жде на совітську відповідь.
Посол лєйбурист Дальтон поставив запит, і з уваги на повільне темпо переговорів не було б вказане, щоб до Москви поїхав міністр Ґаліфакс і відбув безпосередні розмови з Молотовом. На те прем. Чемберлєн дав дипльоматичну відповідь, що треба виждати на відповідь совітського уряду і тоді щойно виявиться, що треба далі робити...
На запит, чи бритійський уряд не вирішив дефінітивно-неґативно заключити військовий союз зі Совітами, якби обставини того вимагали, премієр відповів так: "Не можу дати відповіді на гіпотетичні запити. Розмови ведуться в намічених напрямних".
Вкінці на запит одного з послів премієр Чемберлєн ще відповів, що порозуміння з Польщею не виключає союзу Анґлії зі Совітами. 