◦ ◦ ◦ ◦

Київські бандуристи в Митрополита Андрея. Давною мрією київських бандуристів було зустрінутися з Митрополитом А. Шептицьким. І оця мрія нарешті здійснилася: кобзарів запрошено до резиденції Митрополита. В тихий місячний вечір, у неділю, 7-го листопада перед бандуристами відчинилися двері митрополичого дому. Тихі і півтемні сходи й коридори, увішані портретами й картинами на євангельські сюжети. Чорні скромні постаті з митрополичого почоту. Передпокій, увішаний портретами славних мужів української Церкви, попередників Митрополита. І нарешті сам Владика тепло привітав кобзарів. Митрополит живо зацікавився сьогоднішньою бандурою, оглянув оба її варіянти — київську й полтавську бандуру і з великою увагою, разом зі своїм найближчим оточенням, прослухав декілька пісень у виконанні бандуристів. Зокрема виконані були: "Думи мої", "Ой, на горі там женці жнуть", кобзарська дума "Невольницький плач", історична пісня "Про Морозенка" та інші. В тихих кімнатах митрополичого дому бандура й кобзарська пісня прозвучали символічно. Народ приніс свою пісню до церковного проводу. Митрополит прослухав виступ бандуристів у свому робочому кабінеті. Перед Ним лежав разгорнутий фоліянт. Очевидно, бандуристи відірвали Його на хвилину від роботи. І. М.   Перестерігати правил шляхового руху! У загальному мешканці Львова навчилися вже правильно ходити вулицями міста, одначе все таки інколи трапляються випадки, які можуть статися причиною нещастя. Буває, що прохожі у поспіху переходять вулиці не у визначених місцях переходу, лиш, щоб скоротити собі дорогу, перетинають перехрестя вулиці напоперек. Через те наражують себе на небезпеку, бо авта, трамваї, чи інші вози можуть їх переїхати, покалічити, а то й убити. Треба пам’ятати, що в такому випадку відповідальність несе необережний прохожий тому, що вулиця є призначена для колового руху і права прохожих на їздні є обмежені. Зокрема часто трапляється, що в погоні за трамваєвим возом люди забувають про правила шляхового руху і часто стають жертвою власної необережности. Слід сподіватися, що мешканці Львова пам'ятатимуть у своєму власному інтересі про поліційні приписи в справі шляхового руху і будуть їх придержуватися.   Боротьба з заразливими недугами. Одна з найбільших небезпек, що загрожує населенню Генеральної Губернії — це заразливі недуги, зокрема плямистий і черевний тиф. З уваги на цю небезпеку, влада докладає багато старань і відпускає великі грошові засоби на те, щоб ці хвороби обмежити до мінімум. Від створення Генеральної Губернії по сьогоднішний день, вибудовано поверх 100 лікарень і цілу низку закладів відвошивлювання. Крім того в усіх округах працюють дезинфекційні відділи. Рівночасно йде акція щеплення проти тифу. У висліді всіх цих заходів, число захворінь помітно змаліло. В 1942 р. статистика виказувала 90.000 захворінь на плямистий тиф. В перших трьох чвертьріччях цього року занотовано 21.000 таких захворінь.   Рідна земля 