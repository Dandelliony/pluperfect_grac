◦ ◦ ◦ ◦

Поминальне Богослуження. У десяті роковини смерти п. Павла Голояда та Якова Пришляка, які згинули 28-го квітня 1932 р. в Тернополі, відбудеться у вівторок, 28-го квітня ц. р., в год. 7-ій ранку в Архікатедральному Храмі св. Юра Поминальне Богослуження з Панахидою.
Лисенківська вистава. Сьогодні, в неділю, 26-го квітня, в 5-ій год. після полудня відбудеться святочне відкриття вистави, зорганізованої з нагоди 100-их роковин від дня народження Великого Композитора, Миколи Лисенка, у виставових залях Спілки Українських Образотворчих Мистців у Львові. Марійська площа ч. 9.
Концертне турне молодого піяніста. Як довідуємось, наш молодий, але вже відомий піяніст, Северин Ярослав Сапрун виїздить у травні та червні з концертами до більших міст Генерал-Губернаторства.
Дитяча вистава. Сьогодні, в неділю, 26-го квітня, в год. 17-ій у залі при вул. Францішканській ч. 7 відбудеться вистава для дітей і молоді п. н. "Князь Марципан".
Станіславівська "Думка" у Львові. Незабаром приїздить зі Станиславова з концертом до Львова чоловічий хор "Думка" під керуванням проф. Миколи Колесси. У наступну неділю, 3-го травня, влаштовує Концертне Бюро концерт цього хору у Львові. Ближчі відомості в афішах.
Ювілейний Лисенківський Концерт. У п'ятницю, 24-го квітня ц. р. відбувся в залі Львівського Оперного Театру з нагоди 100-их роковин від дня народження Великого Українського Композитора, Миколи Лисенка, величавий Ювілейний Концерт. Виконана була, між іншим, кантата "Радуйся, ниво" за участю великої симфонічної оркестри та мішаного хору й солістів Опери під керуванням Льва Туркевича. Цей концерт буде повторений з незміненою програмою сьогодні, в неділю, 26-го квітня, в год. 11.30 передполуднем у залі Оперного Театру.  
 Плавацький курс. Фахова ланка плавання Референтури Тіловиховання УЦК повідомляє, що по основному ремонті Критої Плавальні при Карпатенштрассе (б. Яблонівських) ч. 5, розпочатий у березні ц. р. курс плавання для членів українських тіловиховних і спортових товариств, відновлюється з днем 28 квітня ц. р. Курс відбуватиметься в кожний вівторок від 7—8 год. вечора. У курсі можуть брати участь як заавансовані, так і початкуючі. Попередні зголошення на курс задержують свою важність. Можливі ще дальші зголошення. Учасники курсу повинні прийти 15 хвилин скоріше перед початком лекції, щоб точно в 7-ій годині могли увійти на плавальню. Спізнені не будуть допущені на лекцію. 