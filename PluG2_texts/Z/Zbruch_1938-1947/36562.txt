Румунія та українці

Справа меншин у парляменті.
Чорні, зловіщі хмари, що зявилися, а в останніх днях ще більше згущуються над Балканом — пливуть у бік Румунії.
Вже від перших днів теперішньої війни Румунія стала центром зацікавлення та дипльоматичної й усякої іншої акції західніх держав. Причини — відомі. Велитенські багатства румунської землі, необхідні для ведення модерної війни й досягнення перемоги. Далі Румунія має "плинне золото", що зганяє сон з повік дипльоматів і стратеґів західніх держав та штовхає їх на нові затії в цьому секторі европейського континенту, себто на долину. Вона ставить Румунію в центрі назріваючих подій.
Ось чому зацікавлення Румунією та всім довкруги неї змагається з кожнім днем. Всім відома її міждержавна ситуація, взаїмовідношення зі сусідами, такі проблєми, як Добруджа, Семигород, Басарабія, Буковина. Зокрема у звязку з недавньою промовою керманича закордонної політики її північного сусіда, дві останні проблєми набирають окремого характеру й окремого значіння. Тому то й нам, українцям, буде цікаво довідатися, як ставиться до української проблєми в Румунії її провідна верхівка загалом до проблеми т. зв. національних меншин.
На засіданні румунського парляменту, що відбулося 17. квітня ц. р. міністр для справ національних меншин проф. Сільвію Драгомір виступив з великим експозе про питання національних меншин у Румунії (всі підкреслення наші — прим. кореспондента).
"Конституція 1938 р. говорив міністр — не змінила старих ґарантій волі меншин. Новості, що вона їх ввела, зводяться — з одного боку — до ідеї духового замирення, що в неї включалися й національні меншини, а з другого боку — до методи знайти безпосередній контакт для тісної співпраці між меншинами та владною нацією.
Так дійшло в травні 1938 р. до створення спеціяльного орґану контакту — Ґенерального Комісаріяту для справ меншин, а в серпні 1938 р. до устійнення певного статуту, з певними засадами й практичними вказівками щодо способу вирішення цілої низки непорозумінь, що заістнували продовж останнього десятиріччя.
Для нас, панове посли, як уже й стверджувано з цієї трибуни, справа меншин — це виключно наша внутрішня справа. Ні ґеоґрафічне розселення, ні незначна кількість цих меншин, ні історичний процес зявлення румунського народу на території теперішньої Румунії, не дає нікому права ставити цю проблєму на міжнароднє тло. (Довші оплески). Тож, виходячи з цього заложення, румунський уряд хотів остаточно устійнити, згідно з вказівками нової конституції, положення національних меншин у Румунії".
Зясувавши згодом те, що в останньому часі зроблено для німецької та мадярської меншин, міністр торкнувся й української проблєми:
"Забезчивши українцям нормальні умовини вільного життя, таксамо, як це ми зробили для всіх меншин у країні, ми гадаємо, що виконання спільно устійненої програми широкої співпраці є обовязком провідників, що їх має українська меншина".
На закінчення міністр сказав ось що:
"Таким чином ми зреалізували в самій повній формі забезпечення прав національних меншин, згідно з ідеєю, що була базою системи, практикованої Ліґою Націй. Цим ми доказали нашу повну відданість шляховим концепціям тих, що зрозуміли й розуміють, що квітуча й мирна Европа не може істнувати без пошанування права усіх націй — великих і малих — на вільне й незалежне життя в рямках їхніх національних держав." (Оплески).
"Льояльна політика Румунії у відношенні до всіх її громадян, є доказом життєздатности й певности, що з нею румунська нація дивиться у майбутнє, посідаючи на віки нашу національну територію й будучи готовою захищати її будь-коли й проти будького." (Оплески).
В дискусії, що розвинулася згодом у звязку з експозе міністра Сільвію Драгоміра, проф. І. Петровіч сказав між іншими:
"Я зустрів з вдоволенням факт однаково доброзичливого трактування урядом усіх меншин — великих і малих.
Я особливо був радий. Бо в моменті, коли Румунія має інтерес твердити на міжнародній арені, що право та життя народів не формується їхньою більшою або меншою численністю та, що й малі народи мають однакове право на життя, було — коли хочете — справою послідовности, щоби внутрі нашої власної господарки не робилося різниці між меншинами більш численними й менш численними. (Оплески).
Ця політика розуміння й толєрування вимагає, щоби й наші меншини також не жили анахронічними думками, а льояльно інкадрувалися в склад румунської держави."
Предсідник парляменту, королівський радник Ол. Вайда-Воєвод, закриваючи парлямент на Великодні ферії, сказав:
"Сувора невтральність, романізм, перш за все і братерство між румунським народом і меншинами. Коли-бже виявилося з того або іншого боку почування нетакту й нерозуміння, то ми докажемо, що ми є толєрантна нація й можемо й над цим перейти до денного порядку. Раніше чи пізніше прийде й до них здорова думка, бо небезпека й спільний інтерес примусять їх бути в братній співпраці й гармонії з нами."
Стільки — в цьому переломовому моменті — про національні меншини загалом, а про українську проблєму зокрема, в румунському парляменті.
П. Садовський. 