◦ ◦ ◦ ◦ ◦ ◦ ◦

На західному фронті
У зведенні Верховного командування німецької армії говориться, що на західному фронті 7 січня не відбулось ніяких особливих подій. В зоні воєнних дій стоять сильні морози. Відмічається слабка артилерійська перестрілка. Триває розвідувальна діяльність обох воюючих сторін.
На морі також не відбулося нічого значного.
Авіація не проявляла ніякої активності. (ТАРС).
Один день війни коштує Франції міліард франків
Французський міністр озброєнь Дотрі заявив, що один день війни коштує Франції один міліард франків, або кожна хвилина вимагає від неї витрат в 760 тисяч франків.
"Одна 75 міліметрова гармата, — сказав Дотрі, — коштує 300 тисяч франків, а вартість гармати більшого калібру досягає майже одного міліона франків. Озброєння артилерійського полку коштує 50 міліонів франків, танкового батальону — 120 міліонів.
Але найдорожчою зброєю, — заявляє Дотрі, — є зенітні гармати, бо вони вибувають з ладу вже після 12 хвилин швидкої стрільби. Один залп зенітної батареї коштує 5 тисяч франків". (ТАРС).
Будування сховищ протиповітряного бомбардування в Бельгії
В Брюселі (Бельгія) збудовано кілька сховищ протиповітряного бомбардування. В сховищах є пости швидкої допомоги, зал для хворих, дезинфекційні зали і т. д. Деякі з цих сховищ можуть вмістити від 4—5 тисяч чоловік. (ТАРС).
Вимога англійських робітників про збільшення зарплати
ЛОНДОН, 9 січня (ТАРС). Профспілка об'єднаного союзу машинобудівників Даньді (Шотландія) винесла постанову вимагати від підприємців збільшення тижневого заробітку на 10 шилінгів.
Англо-американські відносини
Як відомо, проваджувана Англією блокада німецького експорту в значній мірі зачепила американське судноплавство.
Американські пароплави, так само, як і пароплави інших нейтральних держав, затримуються англійськими воєнними кораблями.
У зв'язку з цим, американська преса пише, що коли раніше в США сподівались уникнути "різких спорів" з Англією, то тепер виявилось, що їх надії на добрі взаємовідносини з Англією не виправдались.
Американський уряд вже послав три ноти протесту проти порушення Англією американських прав. Американські газети зазначають, що коли Англія хоче зберегти дружбу з США, то вона повинна трохи пом'якшити блокаду, щодо американського судноплавства. (ТАРС).
Погіршення економічного становища Данії
КОПЕНГАГЕН, 9 січня (ТАРС). За офіційними даними, безробіття в Данії безперервно росте. Протягом листопада і грудня минулого року кількість безробітних країни збільшилась з 118 тисяч чоловік до 175 тисяч чоловік.
За час війни (з листопада по грудень) гуртові ціни на товари підвищились на 30 процентів. Особливо підвищились ціни на паливо.
Цими днями в Данії введено обмеження споживання вугілля і коксу. 