"Дорога смерті". — Творчий успіх

"Дорога смерті"
Знімання історичного фільму "Богдан Хмельницький"
...Вздовж битого шляху стоять високі стовби. До кожного з них прив'язано людину зі скрученими назад руками. Людина висить безпомічно, звісивши голову. Це — козаки війська Богдана Хмельницького, які мали нещастя потрапити до рук жорстокої польської шляхти.
Під більшістю стовбів — купа сухого хмизу. Ось-ось він запалає і людина згорить живцем. Страшна пекельна смерть!..
Але дивно, що жоден із засуджених до смертної кари навіть не поворухнеться, не застогне.
— Ну, що у вас тут, як справи?
— Так що, товаришу асистент, закінчуємо складати вогнище. За півгодини буде готове.
Асистент режисера помчав конем назад до горбка, де біля вишки, що виросла за ніч, товпилося багато людей. Це знімальна група історичного кінофільму "Богдан Хмельницький". З вишки, де встановлена апаратура, режисер фільму І. А. Савченко і головний оператор Ю. І. Єкельчик стежать, як шикується військо Богдана Хмельницького. Там щось з 1200 вершників. Одягнуті вони в різнобарвні жупани, оперезані яскравими поясами, блищить позолота на одежі старшини, на лівому флангу в кольчугах, з луками за плечима, великий загін татар. Готуючись до атаки, козаки і татари прислухались до кожного слова своїх ватажків. Ми пізнаємо кремезну постать Кривоноса, стрункого Богуна, безмежно хороброго Тугай-бея, трохи обіч, на коні нерухомо сидить, уважно вдивляючись в своє військо, сам батько Богдан. На вітерку полощуть стяги, прапори, бунчуки. Але, ось все готове. До військ Богдана мчить вершник в повній формі... майора Червоної Армії! Це — консультант.
Сигнал труби. Кінооператори застигли біля апаратів.
— Півоборот на ліво! Марш! — командує майор і вся маса вершників рушає у "наступ". За кілька хвилин знову сигнал. Коні зупинились, як вкопані. Передається команда "Повернутись на старе місце. Епізод будемо повторювати".
Фиркаючи, сотні коней видираються на горбок. Військо починає знову шикуватись.
...Тимчасом у затишку відпочивають вільні покищо "польські улани" з дивовижними крилами за спиною. Бренить сміх. "Улани" співають. Ллється дружна пісня "В бій поведе товариш Ворошилов..."
— Увага! "Наступ Богдана" закінчують знімати. Швидко почнуть "дорогу смерті". Огляньте-но один одного, поправте крила, каски, підпруги у коней...
"Улани" повставали з місць і почали готуватись ло знімань, а хвилин через десять запалали стовби з прив'язаними "козаками" — майстерно зробленими чучелами. Вогонь жадібно лизав свої жертви. Сухо потріскували кіноапарати.
...На околиці Львова продовжувались знімання фільму про улюбленця українського народу, героїчного Богдана Хмельницького і його вірних товаришів, що життя свого не шкодували в жорстокій боротьбі з віковічним ворогом свого народу, польськими гнобителями.
Д. К. Творчий успіх
("ПІР" — в поставі Львівського державного єврейського театру).
Ні "Якнегоз" ні "Дівчина з Москви", що ними єврейський театр почав свій сезон, не могли визначити творчих можливостей театру. Глядач чекав чогось нового. І ці чекання були не марні. Останньою виставою театр показав свої можливості, своє справжнє творче обличчя.
Мова йде про п'єсу одного з кращих радянських єврейських письменників орденоносця Переца Марніша — "Пір".
Тема п'єси не нова. Дія відбувається в одному з невеличких містечок на Україні. 1920 рік. Важкий, незабутній рік. Білобандити й інтервенти зі всіх боків терзали нашу молоду батьківщину. Частини регулярної Червоної Армії билися з ворогами на всіх фронтах. Користуючись цим, бандити нападали на села, на містечка, грабували, різали, палили.
З розгортання подій і починається п'єса. Біля невеличкого міста розташувалася банда. Вона вже майже в місті. Страхіття і жах скували населення. Грізні хмари неминучого кривавого дощу нависли над єврейським населенням. Старики і старухи потягнулися на кладовище просити мертвих заступитися за них перед богом. Але бог мовчав, а нещастя вже було біля порога. Зате молодь не молилась. Вона шукала інших шляхів для врятування. Вона знайшла шлях у ліс, до партизанів. Це були сини єврейської бідноти.
Треба самим рятувати своє життя, треба піднятися, пробудитися і не в молитвах шукати врятування. До партизанів пішли м'ясники, ковалі і інші, хто ще ніколи не тримав гвинтівки в руках. Вони прийшли з ломами, сокирами, оглоблями. Немає зброї — вони будуть битися руками, але тільки битися, тільки скоріше, щоб розгромити озвірілу банду. Але треба чекати до вечора. Скільки крові за цей час можуть пролити бандити! Скільки може бути невинних жертв! І партизани вирішили затримати банду до вечора, щоб вона не встигла організувати різанини. Для цього вирішили влаштувати пір.
Про це партизани через свого посланика передали євреям. Пір було вирішено провести в будинку батька партизана Езрі.
Старий Мендель — батько Езрі, талмудист, який вічно розмовляє з богом, сам вирішив запросити на пір отамана банди і його приспішників. Він по своєму зрозумів цю місію. Перед тим, як іти до бандитів, він пише заповіт своєму синові. Він заповідає йому бути чесним і відданим народові.
...Пір відбувся. Ллється вино. Танцюють. Веселяться.
Проходять сцени глибокого драматичного напруження. Особливо сильні сцени в хаті шевця, коли його дочку Блюму ведуть до бандитів. Драматургічно насичена сцена, коли вбивають Менделя за те, що він відстоює Блюму — наречену його сина.
Хороша, хвилююча п'єса. Її можна поставити поряд з кращими драматичними творами про незабутні дні громадянської війни.
Театр, включивши таку п'єсу в свій репертуар, мусить почувати велику відповідальність за її постановку. І ця відповідальність відчувалася у всьому — художньому оформленні (проекти Д. Крейна, виконання З. Балька і Ф. Клейнмана), в постановці і режисурі (засл. арт. БРСР Л. Літвінова).
У цій виставі багато артистів Державного єврейського драматичного театру створили ряд чудових образів. Перед глядачами пройшла залякана, забита єврейська жінка Шейндл — дружина візника Мотеле (артистка Р. Біренбаум), візник, який все своє життя перевозив чужі речі і чужих людей, а на схилі літ зрозумів, що революція і його стосується. Простий і привабливий образ сина Мотеле — Ханіне (артист Л. Касвінер). Це найбільш вдалі образи, створені у виставі.
На жаль, не зрозумів своєї ролі артист Б. Біренбаум (начальник партизантського загону). Була гра, був пафос. Артист вільно держав себе на сцені, навіть своїм пафосом запалював глядача. Але не було Васільєва — начальника партизантського загону, суворої, прямої, щирої людини, яка може любити і може ненавидіти. Цього якраз і не показав артист. Те ж можна сказати і про артиста Я. Курлендера, що виконує роль Езрі. Не погано почавши гру в першому акті, в лісі, як політкерівник партизанів, він розгубився, не дав справжнього образу паліткерівника. А ці образи треба було розкрити повністю. Артист С. Натан хороший, вдумливий і серйозний артист — у цій виставі був зовсім не в своїй ролі (Сендер — хазяїн крамниці).
Хорошою була сцена в хаті шевця Канарика. Цілком упоралися з своїми ролями швець (артирт В. Лісс) і його дочка Блюма (артистка М. Бланк).
Чудовий у виставі Мендель — цей мудрий, чесний представник єврейських трудящих мас.
Виставою "Пір" єврейський театр показав, що він став на правильний шлях. Можливості його великі. Колектив театру довів, що з нього можна вимагати більше того, що він давав досі.
І. Ямніцький. 