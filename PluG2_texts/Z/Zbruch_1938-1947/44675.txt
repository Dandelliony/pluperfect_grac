Осінь

Малий фейлєтон
Я ніколи не любив дощу, а проте тепер як каня жду на нього. Хочу, щоб кожнього дня падав. Не злива, а такий маленький дощик. Це в мене такі побажання з того часу, як купив собі ґумовий плащ і тоді, як жінка згадала щось про новий костюм. Щоби "вдержатися позиційно" я в кожній дощ виходжу з дому.
Вчора збудився раненько — дощ видзвонює по шибах, хлюпостить у ринвах. Одягаюся скоренько у ґумовий плащ і виходжу.
На вулиці вже річками вода й болото. Звичайно як осінню: ложка води, ведро болота... І мряка осіння. Ex, щоб дали анґлійці за таку мряку та дощ! І то без граду бомб! Мимоволі зідхнув, на спосіб фарисея: "Дякую Тобі, Боже, що я не анґлієць..." Загалом, гарно на світі осінню.
Бо що, наприклад, весна? Сонце? І що варта сонце? кожного мурина смажить воно цілий рік, а "мурин як зробить своє, може відійти". Пр. Сабрі Паша, єгипетський премієр, не хотів відійти, то йому дали демократичний порошок від болю голови, і тепер уже він у тіні Аллахової бороди спочиває без турбот. Весна має ще одно погане: на весну можна легко залюбитись, а від нього людина ходить задурманена.
Знову ж у літі треба їхати на відпустку, очевидно в гори. Їдьте тепер у Карпати, як вони трясуться. Що за відпустка на вулькані...
Я завжди волію осінь. Правда до нього треба мати ґумовий плащ. Але можна обійтись і без нього, можна ходити і поміж дощ. Багацько наших так ходить.
Катин. 