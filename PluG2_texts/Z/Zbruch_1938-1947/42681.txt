В комітеті по справах вищої школи

Комітет по справах вищої школи при Раднаркомі СРСР видав наказ про заходи по виконанню постанови РНК СРСР про встановлення платності навчання у вищих учбових закладах і про зміну порядку призначення стипендій студентам.
Директорам вузів пропонується встановити суворий контроль над внесенням плати за навчання студентами всіх вищих учбових закладів. Студентів, які не внесли в установлені строки плату, відчислити з вищих учбових закладів.
На стипендію зачисляються студенти, які дістали на екзаменах не менше двох третин оцінок "відмінно", а решту не нижче "добре".
Директори вищих учбових закладів повинні з 1-го листопада 1940 року зачислити на стипендію: студентів першого курсу, прийнятих в інститут без іспиту як відмінників середньої школи, а також тих, що дістали на прийомних іспитах не менше двох третин оцінок "відмінно", а решту — не нижче "добре"; студентів, починаючи з другого курсу, які дістали на весняній екзаменаційній сесії не менше двох третин оцінок "відмінно", а решту — не нижче "добре". Студентам-стипендіатам, які захищають дипломний проект або здають державні екзамени до 1-го січня 1941 року, існуючі стипендії зберігаються.
Студенти з числа нужденних, зачислені на державну стипендію, звільняються від плати за навчання.
Вирішено допустити у вищих учбових закладах вільне відвідування студентами навчальних занять по деяких дисциплінах (не більше одної третини від дисциплін, передбачених навчальним планом) з обов'язковим виконанням практичних робіт і здачею всіх екзаменів в установлені навчальним планом строки.
Студентам надається право переводу на вечірні і заочні відділи або в інший однотипний вуз з дозволу директора вищого учбового закладу.
Наркоматам дозволено студентів, які закінчили вуз, але не здали державних екзаменів або не захистили дипломного проекту і бажають перейти на практичну роботу, направляти на виробництво з наданням їм права захисту дипломного проекту або здачі державних екзаменів протягом дюх років.
(ТАРС) 