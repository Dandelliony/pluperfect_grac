За непохитність і силу української публичної думки

Львів, 13 березня.
Публична опінія грає завжди велику ролю; особливо важна вона підчас війни. Від неї залежить дійсна, практична поведінка.
На публичну опінію, на збірну думку загалу впливають різні чинники; між іншим — у великій мірі — означають її світоглядові, ідеологічні напрямні. Публична думка — це вислідна давних, набутих переконань і нових, щойно переживаних вражінь.
Перед війною впливали на українську публичну думку — у першій мірі — різні партійні організації, преса, школа, церква і товариства. Наше громадянство жило своїм окремим життям. Чужинці не мали звичайно жодного доступу до української публичної думки. Організм українського народу брав завжди з відповідною дозою критики чужинні насвітлення і впливи. Навіть большевицька, сказати б, майстерна пропаганда, що за всяку ціну 22 роки намагалася створити свою публичну опінію серед українського населення, цього не змогла осягнути. Про большевицькі впливи на українську публичну опінію в Галичині навіть не приходиться говорити.
Сьогодні — війна і нові, змінені умовини. Як у цілій Европі, так і в нас сьогодні переорганізація всього життя. Не існують сьогодні в нас партії, а тимсамим перестали вони впливати на українську публичну думку. Преса в нас сьогодні також дещо інша — і щодо кількости, і щодо якости. Все ж вона впливає дальше на публичну опінію. Цей вплив нашої преси сьогодні в деяких випадках навіть більший, як давніше. Вплив священства, вчительства і взагалі нашої інтелігенції також дальше великий, хоч ряди нашої інтелігенції у наслідок ворожих панувань, особливо внаслідок большевицького режиму, а також у наслідок воєнних дій сильно змаліли.
Зате зродилася в нас нова форма організованого життя: Український Центральний Комітет з усіма своїми підвідділами по всьому краю. В УЦК сцентроване сьогодні все наше національне організоване життя. Нема що й говорити, що УЦК з усіма своїм підвідділами в цілому краю має сьогодні рішальний вплив на українську публичну думку. Є намагання, щоб цей вплив був єдиний, виключний.
Сьогодні, у виняткових умовинах війни, збільшилися також чужинні впливи на нашу публичну думку. Точніше сказати: натиск чужинних впливів сьогодні дуже скріпився — у відношенні до цих впливів перед війною. Цей збільшений натиск — самозрозуміла поява. Сьогодні наші вороги переможені німецькою збройною силою. Вони мали свою підтримку — то в Лондоні (чи в кол. Парижі), то в Москві. Сьогодні нічого іншого їм не залишилося, як тільки всіма силами накидати дальше на кожному кроці підрізану вже опінію Лондону і Москви. Роблять вони це більше або менше організовано. В цій своїй ворожій роботі намагаються вплинути і на українську публичну опінію. Вони пр. поширюють вістку, наче час принесе їм їхнє вороже відродження. Навіть недавні морози називали вони "божим пальцем" і т. д.
У всіх таких випадках слід давати виразний відпір. Українська публична опінія не захитається ні на хвилину. Невдоволення в наших масах не викличе ніяка ворожа провокаційна поведінка.
Навпаки — українська публична опінія скріпиться і набере більших сил! Вона розростеться і вплине на все навколо себе; вона змете всі ворожі впливи; вона єдина запанує на нашому терені, кермуючись єдино українським здоровим розсудком. 