Найважніше завдання

Краків, 28. листопада 1942 р.
Звичайно щоденні життєві турботи так полонюють людей, що вони втрачують змогу бачити з якоїсь ширшої перспективи те все, що довкола них діється. Так воно завсіди бувало, навіть у мирних часах, коли життя було розмірно легке й впорядковане. Що ж тоді говорити про воєнні часи! Вони тим більше полонюють людей, які вічно зайняті боротьбою з буденними життєвими труднощами. Тому нічого дивного, що неодин, усеціло поринувши у справи буденщини, поволі перестає навіть... думати і розуміти ті переміни, що доконуються в житті під впливом війни. Особливо, коли безпосередна небезпека втратити життя вже проминула, коли воєнна буря перейшла і боєві фронти пересунулися сотні, а навіть і тисячі кілометрів на схід, неодин і в нас починає наче призабувати небезпеки війни. Мимохіть у людей виринають вимоги до життя, вони хотіли б його бачити вже іншим, ніж воно є або може бути в часах великих воєнних буревіїв. З тієї самої причини всякі переходові явища воєнних часів викликують тут і там невдоволення або навіть і огірчення. Помилково оцінюючи життя, неодин надто прибитий труднощами воєнних буднів, починає їх приймати як щось, що вже має на завсіди залишитися. А тому, що людська вдача вже така, що людина любить, коли це можливе, втікати від твердої життєвої боротьби, то неодин думкою вертається у кращі часи перед війною, коли було "легше жити". Звичайно тоді забувають про всі недостачі тих часів і про ті всі справи, що їх колись так дратували, що майже всі кричали тоді за війною як за єдиним порятунком. Так і між нами бувають такі, що, зражені різними труднощами нинішних днів, залюбки ширяють думкою у "блаженних" просторах часу з-перед 1939 р., або навіть і з-перед 1914 р. Бувають навіть і такі, які, забувши все, що Галичина пережила впродовж короткого часу большевицького панування від 17. вересня 1939 до 22. червня 1941 р., починають завертати споминами у ті часи. Всі вони роблять одну помилку: забувають, що часи, до яких вони зітхають, або які вважають ідеалом прегарних життєвих умовин, були мирними часами.
В українських відносинах ті загальні людські явища ускладнюються ще і через те, що в нас завсіди було і є чимало людей, що майже на всі прояви життя реаґують чуттєво. Причина того не тільки в нашому національному характері, що відзначається великою перевагою чуття і темпераменту. Причина цього також і в нашому минулому. Осівши при битому шляху між Европою й Азією, український нарід пережив уже стільки різних історичних завірюх і хмароломів, стільки катастроф і руїн, що часто видається, що нам уже ніщо не страшне, що все зуміємо перебути. І дійсно, чого ми тільки вже не пережили. Це нас гартує на свій спосіб, але це робить нас також інколи і може надто вразливими. Через те наш збірний інстинкт майже всюди відчуває небезпеку і загрозу. Та життя і одиниць і народів повчає, що недобре кермуватися головно чуттєвими спонуками, бо як одиниця так і нарід, що так робить, стають подібні до людей, що ставши лицем близько до стіни стільки і бачать з її простору, що безпосередно перед їх очами.
Особливо шкідлива буває чутливість у політиці, де все зводиться до гри життєвих інтересів. Про те українське громадянство вже мало нераз нагоду переконатися ще в добі колишньої Польщі в рр. 1919—1939. Скільки ж то ми тоді прогаяли різних сприятливих нагод використати різні можливості або відвернути ворожі удари тільки через те, що ми і в політичних справах більше слухали почування ніж розуму. Але це ще надто свіжі справи, щоб про них уже сьогодні висловлювати остаточну думку. Безсумніву, зроблять це колись українські історики тих часів, що все оцінюватимуть і з широкої історичної перспективи і з тієї висоти, яку дає порівняння всіх тих сил, що в даній добі діяли. На кожний спосіб наше здебільша чуттєве відношення до багатьох життєвих справ неодин раз улекшувало завдання ворогам, що змагали до нашого знищення. На щастя сьогодні відносини вже так основно змінилися, що все те перейшло до історії, яка тим неменше цікава своїм історичним досвідом навіть за наших днів.
Сьогодні також можна ще в нас зустрінутися тут і там з людьми, які чуттєво реаґують на деякі прояви нинішного життя. Такі люди часто порівнюють нинішну дійсність не з тим, що було на західніх українських землях перед 1. 9. 1939 р. або перед 22. 6. 1941 р., але з тим, чого собі бажають. Вони звичайно забувають, що ніколи не можна осягнути того всього, чого собі хтось бажає. Завсіди буває якесь менше або більше відхилення від ідеалу. Воно так, як з тими кіньми, що їх переганяють через ріку. Ніколи ще так не було, щоб якийсь кінь вийшов на другий беріг саме напроти того місця, в якому зійшов з берегу. Течія води завсіди його пориває і зносить на бік. Таксамо воно буває і з пливаками. І це зовсім зрозуміле.
В житті діють різні сили. Так саме буває і з народами. У своїх змаганнях вони зустрічають перешкоди і мусять рахуватися також із силою і змаганнями інших народів. Розуміння тієї взаємної залежности політичних сил багато причинюється до того, щоб громадянські і політичні справи оцінювати спокійно, холоднокровно і не з погляду поодиноких проминальних явищ, але остаточного висліду, що дуже часто рішає про те, чи бути чи загибати якомусь народові.
Таке зрозуміння взаємної залежности поодиноких політичних сил й між групами одного і того самого народу і між народами, важне ще і тому, що в політиці треба вміти розрізнити дві справи: які з-поміж тих сил, що діють, головні і тому рішальні, а які побічні і тому без рішального значіння; крім того треба вміти оцінити своє відношення до тих головних політичних сил з погляду свого загального життєвого інтересу. Тому зовсім ясно, що ніхто не іде з такою головною політичною силою, що даному народові загрожує знищенням, але — навпаки — з такою, що йому запевняє менші або більші можливості існування і розвитку. Переходячи на мову сьогоднішної доби большевизм був, є і буде для нас, українців тією головною силою, що загрожує нашому фізичному існуванню як окремого народу. Тому наше місце по боці тих протикомуністичних сил, що змагаються з большевицькою небезпекою, яка в першій мірі несла і несе загибіль Україні.
Свідомість большевицької загрози повинна бути для нас усіх підставою нашої політичної тактики. Крім того вона не тільки повинна, але також і мусить кермуватися ще розумінням тих великих фізичних втрат, які ми потерпіли впродовж останнього чвертьстоліття і тих життєвих можливостей, що відкрилися перед нами, почавши від осени 1939 р. За останніх 25 літ ми стільки втратили нашої життєвої субстанції і на західних і на східних землях, що сьогодні підчас тієї може найбільшої з усіх воєн, мусимо так поводитися, щоб не тільки не поглиблювати наших дотеперішних втрат, але навпаки, щоб, використовуючи сприятливі умовини нинішних часів, лікувати старі рани.
Пригадаймо собі тільки, скільки міліонів людей вигинуло на Україні під большевиками до 1941 р. А скільки жертв принесли західні українські землі в боротьбі з Польщею! При тому побіч безпосередних фізичних жертв, жертвою тодішніх складних відносин стали майже всі ті покоління молоді, що в добі між 1919 — 1939 рр. дозрівали і входили в життя. Одні з них погинули майже всі, інші вийшли хоч до деякої міри звихнені або збиті із свого природного життєвого шляху. Такі самі болючі втрати потерпіло і наше культурне та господарське життя. Майбутні історики устійнять, скільки в тому завинила наша чуттєвість у політиці, а скільки це було невідхильним вислідом історичних умовин, але тим більше сьогодні, коли в наших руках опинилася в Галичині велика частина нижчої адміністрації, коли існує українська служба безпеки, коли маємо своє власне шкільництво, коли існує можливість творити своє національне культурне життя, не вільно нам прогайнувати ні одної нагоди, щоб виповнити хоч би тільки частинно ті великі прогалини, які скрізь виявляє наше життя!
При тому ніколи не забуваймо, що живемо підчас такої війни, якої людство в своїй історії ще ніколи не переживало. Ніколи ще не було такої війни не тільки з огляду на величину просторів, які вона обхопила, але також і через засоби і способи, якими вона орудує. У тих виїмкових часах, що рішають про життя або загин, не тільки поодиноких народів чи рас, але також і континентів, головною нашою метою мусить бути така розумна й опанована тактика, щоб ми якнайменше тратили і по змозі як найбільше користали, щоб ми як нарід цю війну фізично якнайкраще перебули. Зберегтися, щоб діждатися кращих часів нашого національного розвитку після війни — ось наше головне і тому і найважніше завдання.
мк. 