Посмертна згадка.

Володимир Котецький.
У Львові помер 17 ц. м. учасник українських визвольних змагань, доктор прав віденського університету, б. директор укр. спілкової фабрики цвяхів "Сталь" у Винниках, Володимир Котецький, у 53 р. життя. Похорони його відбулися в суботу ц. м. на Личаківському кладовищі, недалеко українського стрілецького цвинтарика.
І знову відійшла від нас ненадійно людина в силі віку, людина високоідейна, повна запалу, енергії та охоти до праці. Відійшла людина, що в найтяжчих часах не вміла зневірюватись, хрустально-чистий характер, джентельмен у повному значінні цього слова, людина з великим організаційним хистом і розмахом у праці, людина того покрою, яких у нас небагато.
Важке було життя бл. п. Володимира Котецького. Священича дитина, що втратив своїх родичів ще молодим хлопцем, зданий був здавна на власні сили, на власну працю. Любов до рідного народу рідної справи, що її виніс з батьківського дому, просвічувала йому у всіх його починах, у кожній справі, до якої прикладав рук. Чи це було в студентських часах у Львові, чи в памятних роках світової війни, чи у рядах австрійської армії, де був завсіди прикладним братом і дорадником українського вояка, чи в рядах Української Галицької Армії, де він ділив з рідним вояцтвом долю й недолю включно з тифом, голодом і холодом, у відомому чотирокутнику смерти, чи потім на еміґрації у Відні, де він був найкращим товаришем та одним з провідників молоді у Студентському товаристві "Січ", в його славному хорі та в секції експортівців — всюди він виявляв велику ініціятиву, рухливість та ідейність.
А по повороті до краю — чи може бути він німим глядачем, сірим обсерватором життя? І тут у рідному оточенні, розвиває бл. п. Володимир Котецький живу й плодотворну діяльність. На становищі керманича-пропагандиста у Видавничій Спілці "Діла", на становищі головного організатора птахомясарського відділу при "Маслосоюзі" і вкінці як керманич новооснованої української фабрики "Сталь" у Винниках — скільки енергії вклав він у ті підприємства, скільки заходів та важких, щоденних турбот і трудів! І скільки сил, скільки нервів це все пожерло! А потім прийшла втеча перед большевиками до Люблина, де пок. Котецький став найкращим членом тамошньої української громади. Коли ж восени минулого року вернувся знову до Львова, почав леліяти давню думку про розбудову українського промислу, про поширення нашої торгівлі. А тим часом непомітно в його тілі стала загнізджуватись недуга, яка остаточно і зломила такий сильний та, здавалося, відпорний на все організм: Володимира Котецького нестало в живих.
Земля пером шляхотній людині, ідейному громадянинові і найкращому другові!
І. Німчук. 