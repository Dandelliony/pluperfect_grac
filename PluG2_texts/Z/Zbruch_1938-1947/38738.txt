Використаймо ферії

Холм, у червні 1940.
Перший етап в орґанізації українських шкіл вже поза нами. Майже з нічого повстали наші школи. Люди доброї волі, що іноді не мали нічого спільного з навчанням, в голоді та холоді учили дітей розмовляти, читати і писати в рідній мові. Учити треба було всіх дітей. І тих, що до школи не ходили, і тих, що покінчили т. зв. 7-клясівки.
Коли в першому орґанізаційному етапі учитель мусів старатися про все від початку: стягати дітей до школи, добиватись затвердження влади, то тепер треба буде зорґанізувати вже нормальну працю під педаґоґічним оглядом. Поміж нашим учительством є тепер багацько усяких матуристів, студентів, садівничок; є поміж ними і чимало старих б. російських учителів, що за Польщі в шкільництві не працювали; маємо і певну кількість б. польських учителів, врешті маємо невелику кількість учителів українських шкіл з Галичини. Вже з того видно, яку ріжноманітну фахову підготову до праці має наше учительство. На вирівнання рівня тієї підготови мусимо тепер звернути якнайбільшу увагу.
Всі ті особи, що не були учителями, а хочуть ними дальше бути, повинні поширити свою освіту з обсягу психольоґії, історії виховання, методики й дидактики. Прийде їм то тим легше, що мають уже студії в середній школі і рік практики в школі за собою, а це не маловажне для учителя.
Тесаме відноситься й до б. російських учителів. Від того часу, як здобули вони свої учительські дипльоми і покинули учительську працю, в шкільництві багато змінилось. Нові ділянки науки, нові напрями, нові методи праці. Новонароджена українська школа на тутешніх землях мусить йти з поступом часу. Тому ці недостачі треба би вирівняти.
Б. учителі під Польщею назагал не можуть нарікати на брак фахової підготови. А все ж таки в них чималі браки з обсягу українознавства — історії, мови, термінольоґії. Бо ясно, що є поміж ними такі, які відразу з російських шкіл перейшли до польських, і такі, що набули учительські кваліфікації здебільша високі, в польських наукових установах, а потім цілі літа працювали тільки в польськім середовищу: є врешті й такі, що колись училися української мови, та згодом довгі літа побували на чужині. Всі вони тепер відчувають браки, які треба вирівняти, надолужити.
В найкращому положенні є учителі з українських шкіл в Галичині і вони мусять взяти на себе цей обовязок провідників — інструкторів.
Для орґанізації самоосвітньої праці учительства треба в цілій повні використати літні ферії. В декотрих осередках є вже намічені окремі учительські курси. Це дуже важна справа.
З початком нового шкільного року самоосвітня праця мусить уже сконцентруватись на однодневних окружних та районових методичних конференціях. При орґанізації виявиться і дійсна роля учителів-провідників.
А. Савич 