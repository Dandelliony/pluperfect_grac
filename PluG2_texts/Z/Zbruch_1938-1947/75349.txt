Жіноцтву під увагу

Якось дивно і сумно чути у цьому, для нас так важному й важкому часі, закиди нашому жіноцтву за йото байдужість й замалу активність у громадянських справах.
Якось ніяково тепер нагадувати про отсі завдання й обовязки, що стоять перед нами й які кожному з нас повинні бути без зайвих слів й пригадок ясні й самозрозумілі...
А все ж таки може й треба, бо чим же іншим як не несвідомістю, як незорієнтованістю в цих справах можна собі пояснити пасивність в громадянській роботі значної частини нашого жіноцтва?
Отже присвятім тим справам хвилинку часу.
Коли вже доводиться про це говорити, треба памятати, що всяку громадянську працю яка б вона не була, можемо тепер вести тільки в рамах організації, в рамах Українського Комітету, це є в Жіночій Секції при цьому ж комітеті. Правда, деякім організаціям нашого жіноцтва може трудно погодитися з сьогоднішною формою організації, та не від нас це залежить й хиба самі себе не будемо за це карати, умиваючи від всієї роботи руки.
Одначе ще нічого не дає само належання до Секції, коли члени замість брати участь у всій її праці будуть вимовлятися — як це часто трапляється — браком часу, всілякими господарськими турботами і тим подібними речами. Відомо, часи сьогодні справді важкі, але відомо й те, що при добрій волі все ще хоч невелику частину свого часу може посвятити й сповненню громадянських обовязків. А поле праці широке, можна вибирати собі те, що нам найбільше відповідає! В першу чергу, як звичайно у воєнному часі Суспільна опіка. Кожний Комітет має цю ділянку широко розроблену, але без жіночої дуже видатної допомоги тут не обійдеться. Погляньмо тільки, кілько то шкільної молоді тепер маємо по всіх школах. А все те по найбільшій частині бідота, що в голоді й холоді пробує пробитися до світла. Скільки тут треба допомоги, опіки так матеріяльної як і моральної, бо ж майже все те діти селянські, не обізнані з життям й середовищем міста.
Кілько помочі й поради потребує теж мійське населення, що находиться в дуже скрутному матеріяльному та господарському положенню.
Скільки матерей з дітьми, скільки сиріт без опіки по тих, що їх вивезли большевики, що не вернулися з полону чи виїхали далеко на роботи.
Якої помочі потребують від нас хворі по лічницях, вязні та їх родини, полонені!
Міщанство, робітництво, ремісництво по наших містах живе ще давним способом, хоч життя довкола так основно змінилося. Навіть молодь цих кругів через байдужість батьків не користає з науки так як село, хоч має до цього найкращу нагоду. Треба цим поінтересуватися, винайти, згуртувати і ввести в круг наших заінтересувань, наших справ й інтересів. Маємо по містах різного роду фахівців: учительство, лікарів, агрономів, й інших. Як легко при добрій волі можна би уладити всякі курси, виклади, хочби цікаві реферати. Всі поля знання стоять отвором: загальна освіта, вихова дітей, здоровля, гігієна, боротьба з алькоголізмом, господарство, навіть товариські звичаї — все!
Кожне місто, кожне середовище має ще багато різних власних справ, якими треба займатися, помогти, наладнати.
Окрема ділянка праці стоїть перед Окружною Секцією. Вона має всю того роду працю наладнати по районах, повітових містах, а крім цього поширити організацію, дати провід й нагляд праці по селах. Тим справам треба посвятити окрему увагу, тут тільки треба підчеркнути, що і в тій праці місцева Секція, місцеве жіноцтво повинне якнайтісніше співпрацювати з Окружною Секцією.
А при цій усій преважній роботі, від якої не повинна ухилятися жадна свідома ваги хвилини українка, мусимо твердо памятати: вся наша сьогоднішна праця має тільки помогти народові перетривати матеріяльно важкі часи. Вона має помогти йому не падати духом, переродитися духово, перевиховати себе й молоде покоління як цього вимагає від всіх новий час, підготовитися до нового життя, яке прийдеться здобувати у важкій боротьбі...
До цеї праці кличе наше жіноцтво сьогоднішна важна хвилина — не будьмо глухі!
О. Кисільська. 