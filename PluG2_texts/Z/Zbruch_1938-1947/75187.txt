В День Христового народження

Вже четвертий раз у час воєнної хуртовини українські сімї збираються біля свят-вечірного стола. Це вже четверті воєнні Різдвяні Свята — Свята Великої Містерії, Народження Христового, заповіту нового життя.
Та як відмінні два останні воєнні Різдвяні Свята від двох попередніх. Два перші воєнні свята Різдва Христового — це був час, коли по цей бік Сяну і Буга — "ворог навіть молитись не дав", коли Свят-Вечера відбувалася в атмосфері переслідування перших христіян, коли молитва була немило бачена, а величне традиційне свято Різдва Христового — стало робучим днем.
Сьогодні Рождество Христове — не тільки церковне, але теж державою признане свято. Сьогодні ніхто не стягає на себе яких-небудь переслідувань за те, що в ці дні під гомін коляди "Бог предвічний народився", шле мольби до Всевишнього за свою рідню, своїх близьких, за український нарід. Сьогодні минув безповоротно час, коли у Храм Божий можна було йти оглядаючись, чи хто не стежить за нами, бо цим можна було стягнути на себе заміт "контрреволюціонера" і цим самим важкі переслідування.
Переживаємо друге спокійне Різдво, — хоч і не безтурботне, бо і на нас паде тінь грізної війни. І хоча ми є її безпосередніми учасниками, то всеж таки воєнна хуртовина, а зокрема дволітна кривава большевицька займанщина причинилася до того, що багато вільних місць та безповоротних втрат буде довкруг свят-вечірних столів українських родин.
Теперішня тотальна війна вимагає від кожної воюючої сторони якнайбільшого скупчення всіх національних сил, найвищої збірної напруги, великої жертвенности та невгнутої волі до осягнення перемоги. Згадаймо про мільйони вояків, що стоячи на воєнному фронті, день у день наражують свої родини на сирітство, про сотки тисяч безборонних дітей та жінок, що кожної ночі виставлені на ворожі бомби.
У вирі цеї грізної воєнної хуртовини найшовся теж український нарід. І хоча в цьому важкому змаганні нам не приходиться стояти віч на віч з ворогом, то це не значить, що ми можемо в цій війні стояти осторонь, бути тільки пасивним глядачем. Ми теж мусимо виявити нашу готовість і жертвенність для осягнення остаточної перемоги, і це в першу чергу нашою творчою працею і поборюванням усіх воєнних труднощів. Та це не значить, що і в нас нема родин, які в Свят-Вечір не гоститимуть цього чи іншого члена рідні, що зложив найвищу жертву, бо жертву крови на воєнному фронті.
Та водночас мусимо памятати, що коли нам приходиться жити серед гнітучих воєнних труднощів і невигод, то все ж таки ми сьогодні не виставлені на безпосередні воєнні діяння, ми спокійні, що цієї ночі не знайдемо смерти чи важкого каліцтва під румовищами нашого дому.
Але, як сказано, ця війна виставляє нас на різні труднощі, теж від нас вимагає вона жертв, бо хоч ми є поза засягом воєнних дій, все таки живемо на континенті, що його охопила воєнна пожежа. Скільки буде тих жертв, який буде білянс наших втрат, це залежить головно нас самих.
Могутній закон самозбереження наказує кожній людині не наражувати без потреби існування свого і своїх земляків, навпаки помогти членам своєї національної спільноти у збереженні її існування. Цей закон тимбільше торкається українського народу, бо саме ми мали такі великі втрати за час трьох останніх десятиліть, а зокрема за час большевицької займанщини.
Тому теж убуток кожної свідомої діяльної одиниці є для нас великою втратою і створює прогалину в нашому збірному житті. Що більше, треба надіятися, що кожного часу замість воєнного нищення і руїни, може прийти час творення нового життя, нових матеріяльних і духових цінностей. І тоді теж перед нашим народом загалом та перед кожним свідомим українцем зокрема стане велике завдання, будування цього нового кращого завтра.
А нині без сумніву загрожене неодно людське існування. Сучасну війну ведеться не тільки військовою зброєю, але теж господарською. Саме цю останню форму війни відчуває на собі наша країна, дарма, що положена вона у далекому запіллі. У висліді бльокади (замкнення довозу) та воєнного знищення кількість харчів та предметів першої потреби в кожній европейській країні дуже обмежена. Такий стан наражує існування найслабших, найменше здатних до жорстокої боротьби за існування — але водночас він творить твердий іспит для сильніших — для їхньої моралі, почуття солідарности, зрозуміння високої ідеї національної спільноти. Вони — ті сильні, більше приготовані До боротьби зі злободенним життям мають саме нині змогу ділом виявити, хто вони, що варті, чи здібні до посвяти для збереження існування братів по крови, чи справді почуваються членами своєї національної сімї, чи їхній патріотизм не є лише голословною фразою. З вдоволенням слід ствердити, що українське громадянство, не зважаючи на воєнні важкі умовини, назагал дає наявні докази взаємодопомоги та національної солідарности.
Та війна загрожує не лише фізичному існуванню народу, але і його духові. Третій засіб ведення сучасної війни, це розкладовий вплив на народню душу. Невидна ворожа рука намагається тисячними шляхами поширити серед народу зерна зневіри, недовіря, страху, захитати його моральну відпорність, зломити видержність, трунути нарід, чи хочби тільки його частину до непродуманих а грізних у своїх наслідках кроків, і цей відтинок ставить кожного громадянина перед твердим іспитом національної зрілости.
Охорона народу перед небезпеками, що в наслідок важкої війни загрожують його фізичному існуванню та його моральній силі, це завдання що їх поставив перед собою Український Центральний Комітет у теперішний грізний час. Свідомий своєї великої відповідальности та твердого національного інтересу Український Центральний Комітет послідовно йде наміченим шляхом та докладає усіх зусиль, щоб не лише охоронити українську національну спільноту від втрат але й вигоїти рани, спричинені довгими роками гнету, щоб дати йому якнайбільше сили й тугости для дальшого походу до кращого життя.
У нинішнє величне свято, традиційне свято великої Української Рідні, що його вона святкує з таким пієтизмом, звертаюся зі закликом до всіх людей свідомих громадянського обовязку, щоб вони облегчили Українському Центральному Комітетові здійснення того великого, відповідального завдання.
Володимир Кубійович 