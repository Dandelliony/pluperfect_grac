За тривалі памятники на могилах визначних діячів.

Якось так склалося, що померші в останніх місяцях у Львові заслужені українські громадяни похоронені на Личаківському цвинтарі поруч себе, зараз при вході до нього, ліворуч. На цьому місці видно добре і з дороги могили бл. п. Ольги Ціпановської, Василя Пачовського, потім члена Львівської Шкільної Кураторії В. Сарада (поляка) а далі Івана Охримовича, Миколи Голубця, д-ра Бронислава Овчарського і Сидора Чучмана. Недалечко відсіля, в тому самому ряді, з самого краю від входу, видніє могила Івана Труша.
Всі ті покійники заслужили собі безперечно на відповідні мистецькі памятники на їх могилах, чого зрештою вимагає і репрезентаційне місце, на якому вони поховані. Тимчасом гарний, хоч і скромний нагробник бачимо тільки на могилі пок. В. Сарада, а на всіх вичислених могилах українських діячів видно тільки деревляні хрести, або невеличкі камяні плити-таблиці.
У Львові відомо, що мистець Сергій Литвиненко виготовив проєкт нагробника Василя Пачовського включно з деталями (голова поета та постать стилізованого шостикрильця), що мають бути відлиті в бронзі. Справа фінансування цього нагробника в руках громадянства, яке певно не пожалує своїх жертв, щоб сплатити довг вдячности для памяті визначного поета і громадянина. Для тих, що бажали б причинитися і своїм датком до здвигнення памятника на могилі В. Пачовського, подаємо адресу, на яку треба посилати грошеві датки: Кооперативний Банк "Дністер" у Львові, вул. Руська ч. 20, банкове конто ч. 7.274. Знаючи жертвенність українського громадянства, віримо, що на могилі Пачовського красуватиметься вже незабаром стилевий нагробник (каменярські роботи над ним вже ведуться).
А якже з могилами інших покійників? Коли діждуться й вони відповідних памятників-нагробників? Гадаємо, що й на це не прийдеться довго чекати. Адже всі ті недавно померші залишили по собі когось з близької родини, яка чи то сама, чи при матеріяльній допомозі тих установ і тих кол громадянства, в яких вгадані покійники працювали та для яких найбільше заслуг поклали, спроможеться здвигнути на їх могилах гідний їх памятник.
Памятаймо, що культуру народу пізнати найкраще по тому, як серед нього поширений культ померших, в якому стані його цвинтарі. А поширити й поглибити культ померших можна в першу чергу при помочі тривалих мистецьких памятників. 