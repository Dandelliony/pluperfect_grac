Бандура в Холмщині

Одночасно з завмиранням волі українського народу, завмирала й його прастара сопутниця в усіх хвилинах життя — в радості й в горі, в часі миру й війни. Цією сопутницею була бандура. Вона вбирала в себе душу нашого народу й віддавала її в своїх ніжних, як українське підсоння, звуках. А в тому, що життя наше сотні років було окутане тугою й підтримувалося спогадами про минувшину й вірою в кращу майбутність, то й бандура стала в нас інструментом туги й віри, дум і мрій.
Згодом бандура почала сходити зо сцени нашого життя й щезати. В Холмщині, що сотки років жила в неволі, вона зовсім зникла.
З 1917 р. бандура почала відживати разом із українським народом. Знаходила вона собі апостолів і фанатичних жерців, що — на диво людям — вперто її пропаґували й до самовідречення служили їй. До них належали Кость Місевич, Теліга, Модест Левицький та інші інтеліґенти, а тепер уже й їхні ученики.
З них Кость Місевич волею подій опинився в Холмщині й разом із своєю дружиною вперто та невтомно продовжував тут свою місію серед найважчих умовин життя. І переміг — примусив українців своїми концертами в містах і селах вслухатися в свою рідну бандуру, відчути її зачаровану душу й полюбити її.
Але К. Мисевич не задоволився цим своїм успіхом. Він правильно дивився на речі: минули часи, коли мистецтво було для еліти, для вузького кола. Його гасло: "Бандура в маси. Бандура в міста й села, в усі хати". І невтомно шукав собі К. Місевич учеників, роблячи їм цей чародійний інструмент власними руками. І нарешті вийшов на шлях, що веде до мети. Провід холмської української ґімназії (що напевно відмітить історія бандури), зрозумівши значіння її, ввів науку гри на бандурі, як предмет, а Костя Місевича покликав, як її учителя.
Отже треба підкреслити: в холмській українській ґімназії (чи не в першій?) істнує окремий предмет гри на бандурі. І вже понад 30 молодих людей вчиться цієї чарівної гри, — ні, більше, — вчиться в звуках виливати тугу й віру свого народу.
Де-де, а на Холмській Землі, вірніше — в зболілій, сумовитій душі холмщанина бандура має цілком відповідний ґрунт. Тож, люба холмська молоде, користай із щасливої нагоди: вчися грати на бандурі, вчися виливати через її ніжні струни душу свого народу.
А при цій нагоді й маленьке прохання до Костя Місевича: чи не "віддала б" послушна йому бандура душі холмського гимну: "О, Пречиста Діво Мати" й інших церковно-народніх пісень. Здається, наші канти варті уваги. Боже мій! Це ж воскресило б Холмську Землю.
В. Островський. 