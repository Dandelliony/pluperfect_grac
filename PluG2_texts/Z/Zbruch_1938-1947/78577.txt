"Як виховати дітей на лайдаків"

(З приводу дискусії по викладі: "Про виховання батьків").
Під таким оригінальним, та з не менш нещоденним підходом до справи появилася в "Господарю" за 1899 р. (господарський часопис, що виходив у Перемишлі в р.р. 1898—1911 за ред. о. Івана Негребецького) стаття на виховні теми, яку з уваги на її незвичайний підхід до справи і з уваги на досі актуальні завваги варто повторити. В деякому скороченні ця стаття виглядає ось як:
Щоб дитина була добра, треба її відповідно виховати. Багато людей дбає про дітей менше, ніж про худобу і старається всякими способами виховати їх на лайдаків. Таким не поможе пересторога, тож непідписаний автор статті (мабуть сам редактор о. І. Негребецький, культурна й освічена людина, яку я знав особисто) дає їм способи, якими зможуть швидко і певно виховати своїх дітей на те, чого самі хотять, тобто на лайдаків. Ті способи такі:
1) Як хочеш дитину попсувати, то дай їй усе, чого вона хоче і поступись їй, як вона кричить.
2) Те, чого дитина конче потребує, напр. їди, одягу; дай їй щойно по довгих плачах і криках.
3) Як дитина розуміє мову, хвали її часто в очі, що вона розумна і найліпша.
4) Сперечайся з нею і тішся, що вона вміє відгризатися.
5) Говори їй, що її катують і не дозволь батькові покарати її.
6) Навчи її змалку мати матір за ніщо, лай і потуркуй матір на очах дитини.
7) Не журися, з ким дитина пристає, як бавиться і про що з товаришами говорить.
8) Не журися, куди діти ночами волочаться.
9) Залиши дитину саму собі, нехай волочиться, куди схоче.
10) Не навчай її ходити до школи й церкви; нехай вона радше пасе худобу.
11) За якубудь дрібницю карай її без міри, а зате прости їй, коли вона поповнить проступок, чи навіть злочин.
12) Навчай дітей брехати, робити шкоду, заступатися за тих, що провиняться, і оправдуй їх, що вони ще дурненькі.
13) Навчи дітей слухати щойно за 10-тим разом, навчи їх не шанувати старших, пискуй сам на старших і духовних. Тим навчиш дітей шанувати себе на старість.
14) Навчи дітей обминати церкву.
15) Заправляй їх змалку до горілки і коршми, посилаючи їх туди за напитками.
16) Навчи їх шанувати тільки багатих. Навчи їх, що гроші — то все, а чеснота — ніщо.
17) Покажи їм власним прикладом, як поступати по лайдацьки.
Такими науками намагається автор викликати протилежний, себто бажаний ефект, і свої "поради" кінчить словами: "Гей, гей, кілько то батьків нарікає на дітей, а таки уживає всіх способів, щоб їх зіпсувати і виховати на лайдаків. Не хочете, щоб діти стали лайдаками, то не псуйте їх змалку лихим вихованням!"
Хай ця статейка буде для наших молодих виховників дрібним доказом на те, що журба про виховання дітвори була предметом уваги наших батьків у доволі давніх роках.
Подав Д. К. 