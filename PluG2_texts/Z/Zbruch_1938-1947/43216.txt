Історичний день

Пам'ятний на все життя день 26 жовтня 1939 року. Зал театру заповнили до останнього місця тисяча з половиною депутатів. Крім них прийшли сотні запрошених гостей.
Багато світла: в залі неначе сонце засяло. Обличчя депутатів і гостей урочисті і радісні. Скінчилось довголітнє шляхетське панування. Сьогодні депутати вирішать раз назавжди долю Західної України.
В ложу заходять представники радянського уряду — товариші Хрущов, Бурмистенко, Тимошенко, Гречуха. Депутати встають з місць і палко вітають їх оплесками, а оркестр грає "Інтернаціонал".
Мені, як найстаршому віком депутатові, припадає велика честь відкривати Народні Збори. Виходжу на трибуну схвильований і серед грімких оплесків говорю:
"Ми зібралися сюди, у стародавнє українське місто Львів, як повноважні представники визволеного народу Західної України, який надіслав нас до цих зборів для того, щоб вирішити важливіші питання, що стосуються долі трудящих Західної України"...
І нагадую депутатам накази виборців: "На всій території Західної України повинна бути встановлена радянська влада, а Західна Україна повинна бути включена до складу Союзу Радянських Соціалістичних Республік". Після цих слів зривається буря оплесків, мов ураган. Гримлять вигуки на честь радянської влади. Обличчя депутатів ясніють від радості: це ж бо кінчиться панське, поміщицьке ярмо.
Далі я нагадую депутатам наказ виборців про конфіскацію поміщицьких і манастирських земель, які мають бути передані в користування трудовому селянству, про націоналізацію банків і великої промисловості Західної України.
"Я думаю, — закінчив я промову, — що ми, обранці народу, виправдаємо довір'я своїх виборців, і на цих історичних Народних Зборах ухвалимо такі рішення, яких чекає від нас народ, що виявив до нас своє високе довір'я. Дозвольте Українські Народні Збори вважати відкритими".
І знову лунають могутні оплески та вигуки, і знову лунає "Інтернаціонал", і знову ясніють обличчя депутатів. Це ж перші від незапам'ятних часів свобідні збори, в яких Західна Україна вирішує свою непохитну волю возз'єднатися з своєю матір'ю.
Оголошую про вибори президії. Потім Народні Збори під гучні оплески обирають у почесну президій Політбюро ЦК ВКП(б) на чолі з великим Сталіним.
Доповіді виголошують тт. Панчишин, Студинський, Садовий і інші. А потім півтори тисячі депутатів, як один чоловік, голосують за возз'єднання Західної України з великим Союзом Радянських Соціалістичних Республік.
Ось, чим були історичні Українські Народні Збори. Це возз'єднання для трудящих західних областей України стало одним з найбільших надбань, підготованих комуністичною партією і її мудрим вождем товаришем Сталіним. На основі цього єднання протягом одного року в західних областях України виросло велике культурне будівництво: філіал Академії наук УРСР з 6 відділами, Львівський державний університет, сотні середніх шкіл та тисячі початкових і середніх шкіл по селах. Це є найкращий доказ щасливого життя визволеного народу і сердечного піклування радянської влади.
К. Й. Студинський, депутат Верховної Ради СРСР. 