Випускники

Через тиждень вони покинуть цей будинок. Нікуди правди діти — жаль буде. Адже в цих стінах вони залишають чималий час кипучого молодого життя. Тут вони терпіли колись глум, знущання і все те, що випало на долю дітей раніше поневоленого народу. Але тут вони також пережили дні єдиної, неповторної радості визволення. Цих кілька останніх місяців учоби вирізьбили в їх душах почуття, що його їм ніхто більше не зітре: юну, полум'яну любов до соціалістичної батьківщини.
Ця любов є сьогодні для випускників путьовкою в життя. Кожен з них знає, чого хоче, кожен обрав собі вже шлях, яким простуватиме до своєї мети. А ця мета, — віддана праця для народу, для вітчизни.
Відмінник Богдан Ілечко хоче бути науковим працівником. Його особливо цікавить фізика. Цій дисципліні він присвячував кожну вільну годину, знайомлячись з творами найвидатніших представників цієї галузі науки. Він з хвилюванням розповідає про теорію квантів, а коли піде мова про розбивання атому, очі юнака спалахують вогнем захоплення.
— Мої мрії — сміливі мрії, — говорить він. — Були вже успішні спроби розбити атом в СРСР, Англії, Америці. Але ж я певен, що тільки в СРСР, тільки в країні соціалізму ці спроби дадуть практичні наслідки. Капіталістичний світ затягнув кривавий морок варварства і розбою, там наука служить лише інтересам зграї ненажерливих експлуататорів, для яких слово "людство" — порожній звук. Тільки в нас, тільки в країні Сталінської Конституції наука служить трудящим, і я глибоко вірю, що саме нашим радянським вченим вдасться визволити в матерії енергію, що б перетворити її в могутню силу, яка служитиме всьому народові. В цій великій и почесній роботі я також братиму участь.
Микола Теслюк поступить у медичний інститут. Згадуючи про свої шкільні роки, він гірко посміхається. Син незаможного селянина, Микола насилу попав до луцької польської гімназії. Для учителів панської гімназії він був кимось, кого не помічали, до кого не відносилися інакше, як з презирством. А коли вже треба було поставити йому якусь оцінку, вибирали "задовільно", щоб "хлопський син", чого доброго, не зазнався. В осени 1939 року Теслюк приїхав до Львова і поступив у середню школу №1. Забезпечений гуртожитком і харчами, Микола поринув з головою в книжки і протягом короткого часу став відмінником.
— Ще рік тому мої батьки і не мріяли про те, що мені будьколи вдасться стати педагогом, інженером або лікарем. Моя мати нишком плакала над моєю долею.
Тепер мати радісно усміхнеться: її син — відмінник радянської школи, і він через кілька років провадитиме боротьбу з людським стражданням, зі смертю. — Наполегливою учобою я доможуся того, що ланцет хірурга стане в моїх руках чудесним знаряддям, що повертатиме до життя тих, які відчуватимуть вже льодовий подих смерті. Велика радість для людини слухати, як б'ється врятоване серце, особливо ж тоді, як те серце б'ється для нашої любої батьківщини.
Стрункий, смуглявий Левко Мартюк недавно ще думав повернутись до рідного містечка.
— Сину мій, — казав йому батько. — Я бачу, що не під силу тобі ця наука. З журби я по ночах не сплю, бо не можу перестати думати про чорну нужду моєї дитини. Марнієш, сину, і сохнеш як після суворої зими щепа у садку. То ж вертайся поки час, додому. Попрацюєш зі мною малярем, то й матимеш принаймні шматок сухого хліба.
Але Левко не здавався. Він вірив у те, що прийде кінець лихоліттю, він, зціпивши зуби, голодував, але вчився, свою ж тугу виспівував у віршах. В скромних, часто наївних віршах, в яких зате було одне: полум'яна любов до народу і впевненість у його перемозі.
— Сьогодні золота книга мудрості відкрита переді мною, — говорить Левко Мартюк. — Я прочитаю її до останнього листка для того, щоб перо моє стало гостре, як лезо меча і дзвінке, як чисте золото. В тиші університету працюватиму над собою. Там вивчатиму мою рідну мову і все те краще, що дали людству майстри слова. Я хочу творити пісні, повні ненависті до наших ворогів і відданості справі соціалізму.
Три випускники — три хороші друзі незабаром розстануться. Може декому з них у хвилину розставання стануть сльози в очах. Проте, їх смуток не триватиме довго, бо надто великою радістю сповнена їх чудова молодість.
Я. Галан. 