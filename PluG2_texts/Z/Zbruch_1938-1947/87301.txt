Призначення Апостольського Адміністратора в Ужгороді

Зі смертю ужгородського єпископа Олександра Стойки 31 травня 1943 р. управу мукачівської єпархії перебрав, як капітулярний вікарій, найстарший крилошанин ужгородської капітули, о. Олександер Ільницький. Мав стати мукачівським владикою о. д-р Юліян Марина, ужгородський крилошанин і близький приятель пок. епископа О. Стойки. Та Апостольська Столиця не спішиться із дефінітивним обсадженням цього владичого престолу, бо, як довідуємося, тимчасовим управителем тієї єпархії призначила о. Миколу Дудаша.   Апостольський Адміністратор М. Дудаш, син селянина з Маріяповчі, має понад 40 років. Середню освіту здобув в Ужгороді, перебуваючи в інтернаті о.о. Василіян. Закінчивши гімназію, вступив до чину св. Василія В. на Чернечій Горі в Мукачеві. По скінченні новіціяту, пробув рік на студіях філософічних наук у Галичині. Згодом студіював 6 літ у Григоріянському Університеті в Римі й осягнув ступінь доктора теології.   1928 р., як молодий священик, перебував у Василіянівськім манастирі в Малім Березнім на Закарпатті, де, попри навчання як професор гуманістики виконував обов'язки заступника і помічника настоятеля манастиря о. протоігумена Степана Решетила. Кілька років опісля став ігуменом єдиного тоді на всю Мадярщину манастиря о.о. Василіян у Маріяповчі, де переховують чудотворний образ Божої Матері. За його урядування в Маріяповчі повстав новий на Мадярщині василіянівський осідок у Гайдудорозі.   1936 р. о. М. Дудаш їздив до Злучених Держав Північної Америки, щоб там, попри душпастирську діяльність, призбирати між еміґрантами матеріяльні засоби для відновлення маріяповчанської церкви. На Великдень 1939 р. призначила його Апостольська Столиця єпископом-ординарієм греко-католицької мадярської єпархії (гайдудорізької) з осідком у Ніредьгазі. Гайдудорізька єпархія повстала ще перед першою світовою війною, виділившись із мукачівської і складається із змадяризованих греко-католиків.   Усіх вірних гайдудорізької єпархії нараховують кілька сот тисяч, разом із тими, що залишилися при Апостольськім Адміністраторі в Мішкольцях. Богослужіння в цій єпархії відбуваються виключно по мадярськи, не зважаючи на спротив Ватикану. Першим єпископом гайдудорізької єпархії був Стефан Міклоші, другим — Микола Дудаш, обидва з походження українці, але один і другий либонь такими не почуваються.   Єпископ Микола Дудаш добре знає умовини на Закарпатті. Він також володіє в слові й письмі українською мовою. Свідомости своїх обов'язків, як єпископа, йому також не бракує. Час покаже, як він виконає своє душпастирське завдання на становищі Апостольського Адміністратора в Ужгороді.   Краківські вісті   