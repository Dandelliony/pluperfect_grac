◦ ◦ ◦ ◦ ◦ ◦ ◦ ◦ ◦ ◦

Унійний Інститут у Львові. У "Львівських Архиєпархіяльних Відомостях" за березень 1939. р. поміщено ерекційний розпорядок Ексц. Митрополита, яким він оснував Український Католицький Інститут Церковного Зєдинення ім. Митрополита Рутського у Львові.
Зі статуту довідуємося, що метою Інституту є "спомагати змагання над обєднанням Східніх Церков з Апостольським Престолом, щоб було одне стадо і один Пастир". Інститут здійснюватиме свою мету видаванням унійного журналу, популярних книжечок на унійні теми, влаштовуванням унійних зїздів, викладів, унійних тижнів, закладанням унійних гуртків по парохіях, спомаганням унійних станиць на унійних теренах, створенням унійного фонду і т. д. Членом Інституту може бути кожний українець-христіянин, як теж окремі гуртки й товариства. Обовязком членів є співпрацювати по вказівкам управи в ширенні унійної ідеї серед найширших кругів громадянства.
Скасували заборону фотоґрафувати та фільмувати у прикордонній смузі. У Станиславівському Воєвідському Деннику ч. 3. з 26. II. 1939 появився розпорядок станиславівського воєводи Ст. Ярецького, яким цілий терен прикордонної смуги станиславівського воєвідства вилучено зпід приписів §24. розпорядку Мін. Вн. Спр. з 21. І. 1937. Згідно з тим розпорядком не можна було без спеціяльного дозволу повітової адміністраційної влади мати фотоґрафічні та фільмові апарати і робити знимки на терені прикордонної смуги. Тепер треба мати спеціяльний дозвіл тільки на світлення чи фільмування військових, комунікаційних у почтових обєктів.
Зміна назв місцевостей. З днем 11-го березня ц. р. міністр внутрішних справ змінив німецькі назви місцевостей на польські: у львівському воєвідстві, повіт Городок: Бурґталь на Замчисько, Під Бурґталем на Підзамчисько, Нойгоф на Новий Угерський Двір, Збадинь-Куштенберґ на Збадинь-Малинівка, Вальдорф на Лісівці, Шенталь на Урочисько. В бобрецькому повіті: Реґфельд на Серики Малі. В добромильському повіті: Фалькенберґ на Соколів Добромильський, Розенбурґ на Радичівка. В любачівському повіті: Бурґав на Королівка, Райхав на Підлісся, Фельзендорф на Дубків, Фрайфельд на Ковалівка. У львівському повіті: Лінденфельд на Любянка, Дорнфельд на Добрянка, Розенберґ на Підзамче, Кальтвассер на Воля Конопницька. В дарницькому повіті: Дорнбах на Тарнавець Старий. У станиславівському воєвідстві воєвода розпорядив зміну назв таких громад: у долинському повіті: Яммерсталь на Рівня, Гофнунґсав на Підлясся, Енґельсберґ на Ангелин (Анєлін). У калуському повіті: Уґарсталь на Теспово, Ляндестрой на Мазурів. У стрійському повіті: Пехесдорф на Кривець, Аннаберґ на Анівка, Феліцієнталь на Фелин, Карльсдорф на Каролин. У товмацькому повіті Сітаверівка на Ляцьке Нове. Розпорядок уже ввійшов у життя.
Виклади в університеті припинені. У звязку з недавніми подіями ректор львівського університету припинив виклади аж до відклику. Поліція перевела ревізію в домівці "Братньої Помочі" в політехніці та найшла там матеріял, за яким шукала, м. ін. 3 петарди та ручку ґранату. Крім того переведено ревізію в редакції "Слова Народового", в домівці "Стронніцтва Народового" та у кількох вшехпольських діячів. В понеділок від рана тривав в університеті, в політехніці та у ветеринарній академії страйк. 