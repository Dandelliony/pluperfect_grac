◦ ◦ ◦ ◦

Українська радіопередача. Сьогодні, у п'ятницю, 22 січня від год. 10.30 до 11-ої передає Львівська Радіовисильня уривки з українських опер. Виконавці: Хор під управою Є. Козака, Ірина Туркевич-Мартинцева (сопран) і Євгенія Курилович-Чапельська (фортепіян).
Совганка відкрита. Старанням Міського Спортового Уряду владжено совганку для населення міста Львова на грищі колишньої "Погоні" при вул. Стрийській 104 (доїзд трамваєм ч. 10) Совганка відкрита кожного дня від год. 10-ої до 16-ої.
Театр "Веселий Львів". В п'ятницю, 22-го, суботу, 23-го в неділю, 24-го січня ц. р., в год. 18-ій, в залі ІНТ, відбудеться повторення нової (3-ої) програми театру "Веселий Львів" за участю артиста Львівського Оперного Театру, реж. Й. Гірняка та вокального квартету О. Курочки. В програмі спів, музика, балет, скетчі. Програму веде Сергій Дубровський. Мистецький керівник ред. Зенон Тарнавський. Балетмейстер А. Вежинський. Мистецьке оформлення арт-маляр В. Ласовський. Передпродаж квитків вступу лише в касі ІНТ — вул. Францішканська 7 — щодня від год. 10-ої до 14-ої і від год. 16-ої до 18-ої.
Творчий вечір Г. Стеценка. Спілка Праці Українських Письменників при Відділі Культурної Праці УЦК. влаштовує в приміщеннях Літературно-мистецького Клюбу при вул. 29-го Червня 10, у вівторок, 26 січня ц. р., в год. 18-ій (шостій) увечорі, творчий вечір письменника Григорія Стеценка. У програмі читання творів письменника й дискусія над ними. Вступ тільки для членів Спілки.
Вперше на студії до Львова. Реферат Допомоги Високошкільній Молоді УЦК подав до відома всім тим українським студентам чи ґімназійним абсольвентам, які вибираються вперше на студії до Львова, що вони повинні обов'язково мати з собою поручення від УОК, УДК чи Делегатури свого місця замешкання, в якому була б стверджена їх національність, маєтковий стан. Без такої посвідки ніякий студент чи кандидат на студента не зможе користати з тих допомічних засобів (з підмоги, з харчівні), що їх ставить до розпорядимости українських студентів Реферат Допомоги Високошкільній Молоді УЦК.
Приділ мармеляди. Згідно з розпорядком Уряду для Прохарчування у місяці січні, дістане не-німецьке населення Львова приділ мармеляди на додаткові харчові картки ч. І і II. а саме: на додаткову харчову картку ч. І на відтинки 21, 22, 23 і 24 по 125 гр. мармеляди та на додаткову харчову картку ч. II. на відтинки 21. 22. 23 і 24 по 125 гр. мармеляди. Відповідні крамниці мусять видати населенню мармеляду ще до кінця січня.
Підготовка до міжмістових приладових змагань у Львові. ЛЬВІВ, 21 січня. Зогляду на недалекий речинець міжмістових приладових змагань Ланка руханки Р. Т. УЦК організує завтра, в суботу, 23-го січня, в год. 19-ій в рухівні УТТ при вул. Руській 20 спільні вправи для всіх руховичок і руховиків Львова. Підчас вправ будуть остаточно устійнені склади львівських жіночої та чоловічої репрезентацій. Рівночасно Л. Р. визначує провідницею жіночої дружини п. Т. Медвідь та чоловічої дружини п. Л. Кавулю. Проводи УТТ І і IV КЛК, УСК "Тризуб"; С.Т. "Україна" і УСК "Гарбарня" вишлють на ці вправи всіх своїх руховичок та руховиків. Руховиків обов'язує руханковий стрій (крім цього светер і алібаби). 