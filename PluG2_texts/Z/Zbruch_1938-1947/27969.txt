Зустріч письменників Радянської України і Західної України

12 жовтня вперше у Львові зустрілись письменники Радянської і Західної України. Це були не звичайні збори, де обговорювались професійні справи, а історична зустріч, палкий обмін думок і почувань, перше знайомство земляків, що хоч і мали спільну рідну мову, але довго були відділені кордоном один від одного.
На зборах були присутні члени Спілки Радянських Письменників України тт. О. Корнійчук, О. Довженко, М. Бажан, М. Тардов, Н. Рибак.
Письменник-орденоносець Олександер Корнійчук, який відкрив збори, прочитав привітального листа від найвидатніших письменників Радянської України до письменників Західної України. Письменники квітучої Радянської України в листі розповідають про бурхливий розквіт радянської культури за останніх двадцять років. Тов. Корнійчук закликав письменників Західної України взятися за творчу роботу на благо народу.
Письменник О. Довженко поділився своїми вражіннями від подорожі по селах звільненої Західної України і вказав на обовязок письменників словом і ділом допомогти в підготовці до Українських Народних Зборів. Тов. Довженко звернувся до письменників Західної України з проханням допомогти йому написати книгу, яка б розповіла усьому цивілізованому світові про жорстокі середньовічні знущання польських поміщиків і поліцаїв над українським народом.
Поет-орденоносець Микола Бажан говорив про потребу перебудувати всю психіку західноукраїнських письменників, які жили найбрехливішими інформаціями про радянську культуру і досягнення української літератури. Письменники Західної України не знали правди про країну соціалізму.
Письменник Натан Рибак розповів західно-українським письменникам про яскраві перспективи для роботи письменників в Радянській Україні. Тов. Рибак вказав, що твори радянських письменників друкуються у міліонних тиражах, їх перекладають на всі мови. Письменники користуються пошаною і любов'ю народу. Найвидатніші письменники нагороджені орденами Радянського Союзу.
Про жахливі умови праці українських інтелігентів під польським ярмом та особисті важкі переживання говорили А. Цурковський, А. Мельник, В. Пачовський, проф. Студинський, І. Вільде, А. Волощак, Ю. Шкрумеляк і Я. Кондра.
Всі вони висловлювали свою радість, своє бажання працювати разом з радянськими письменниками на благо трудящих своєї нової батьківщини.
Наприкінці тов. Корнійчук вказав на велике завдання, яке стоїть перед західно-українськими письменниками — звести, у такий історичний для українського народу момент, рахунки із своєю совістю і своїм минулим, і разом з усім народом будувати нове щасливе життя.  