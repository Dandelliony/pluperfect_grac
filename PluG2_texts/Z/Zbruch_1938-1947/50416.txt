◦ ◦ ◦ ◦ ◦ ◦ ◦

О. д-р Василь Лава, професор Богословської Академії, крилошанин Митр. Капітули, б. головний капелян УГА — іменований Ап. Адміністратором офіціялом Церковного Суду Апостольської Адміністратури. Бажаємо о. кан. д-рові В. Лабі якнайкращих успіхів на новому відповідальному становищі.
Черговий виклад наукової ради при УЦК з ділянки Шевченкознавства відбудеться в середу 16. квітня ц. р. в год. 19-ій (7-ій веч.) у домівці Українського Видавництва при Райхсштрассе 34/І. В програмі відчит мистця-маляра Святослава Гординського "Про мистецький світогляд Т. Шевченка". Відчит буде ілюстрований світлинами й образами маловідомих малюнків Шевченка. Гостям раді.
Український концерт у Берліні. В перший день українського Великодня дня 20. квітня в Берліні в салі Бетовена при Кетенерштрассе 32, в годині 18-ій відбудеться концерт українського хору під проводом Василя Осташевського. В програмі українські народні пісні (історичні, козацькі, чумацькі, бурлацькі, лірницькі, побутові, обрядові, коломийки) в укладі Лисенка, Стеценка, Леонтовича, Ф. Колесси, Кошиця, Котка й інших. — Білєти в ціні від 1—3 марок набувати раніше в Централі УНО при Заарляндштрассе 54/ІІ, а в дні концерту при касі від 4-ої години пополудні.
Шевченківський концерт відбувся у Дрездені 16. ІІІ. заходом культурно-освітнього гуртка. На вишкільних Курсах для фабричних робітників у Дрездені вчиться багато українців.
80-ті роковини смерти Т. Шевченка відсвяткували українці в Ґердіц (Шлеськ) 30. ІІІ. святочними сходинами. Приявних було біля 100 осіб. Свято відкрив голова Микола Копитко, реферат виголосив Семен Цвігула, скарбник. Сходини закінчено національним гимном.
Поминки Н. Нижанківського. У віденській церкві св. Варвари відбулася в четвер 3. ц. м. панахида за душу бл. п. композитора Нестора Нижанківського. На панахиді, що її в роковини смерти незабутнього мистця відправив о. д-р М. Горникевич, був гурт приятелів Покійника та чимало українського громадянства.
Твори В. Масютина у Відні. На останній виставі мистецьких творів у т. зв. Сальоні Сецесії у Відні находяться м. і. три твори відомого нашого мистця Василя Масютина. Це три рисунки-ілюстрації до казок Езопа. 