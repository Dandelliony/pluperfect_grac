◦ ◦ ◦ ◦ ◦

Підгодівля риби. Львівський рибний трест розпочав підгодівлю риби. Щоденно до 255 ставків вкидається 5 тонн роздрібненої макухи. Таким чином скоро буде підготовлено 5580 центнерів риби. Одночасно трест готує зарибок. До кінця цього року буде вирощено 3 міліони штук зарибку коропа для зарибнення ставків у 1942 році.
Семінар завідуючих сільськими клубами. В Жовкві закінчився 10-денний семінар завідуючих клубами Жовківського, Куликівського, Угнівського і Велико-Мостівського районів. Понад 100 слухачів прослухали лекції на теми: як краще організувати роботу в клубах; колективізація, як єдиний правильний шлях для бідняцького і середняцького селянства до щасливого життя. Лектор тов. Іщенко прочитав лекцію на тему "Вчення Леніна—Сталіна про соціалістичну культуру". Дуже уважно присутні на семінарі прослухали лекції з історії ВКП(б).
Новобудови в селах. В селі Наконечне Яворівського району, селяни почали будувати нову школу. Вже завезено вапно, цеглу, пісок і інші будівні матеріали. Внаслідок доброї організації праці за кілька днів закладено фундамент. Особливо добре працюють селяни Андрій Рох і Володимир Коваль. Вони виконують столярські роботи. Будовою керує голова постійно діючої культурно-освітньої комісії тов. Іван Циганко. Будуються також нові сільські школи в с. Поруденко і Ліс.
Міжрайонні курси вчителів. З метою підвищення кваліфікації вчителів 1—4 класів, 10-го червня розпочалися міжрайонні курси вчителів у Бродах. Ними охоплено 120 вчителів Бродського, Підкамінського, Пониковецького і Олеського районів. Курсанти прослухають лекції з історії ВКП(б), радянської педагогіки, набудуть методичні знання з російської і української мов, математики, природознавства. Лекції читатимуть кращі вчителі району тт. Фрідлендер, Корчик, Манківський, Бернгаут, Грінберг, Зайченко і Тененбаум.
Вшанування пам'яті Клари Цеткін. В зв'язку з наступною 8-ою річницею з дня смерті Клари Цеткін у літньому театрі Стрийського парку відбувся організований Шевченківським і Червоноармійським райкомами МОПРу інтернаціональний вечір, присвячений пам'яті великої революціонерки. З доповіддю про життя і революційну діяльність Клари Цеткін виступив тов. Кольський. На закінчення вечора відбувся великий симфонічний концерт Львівської державної філармонії під керівництвом диригента М. Горовіца. 