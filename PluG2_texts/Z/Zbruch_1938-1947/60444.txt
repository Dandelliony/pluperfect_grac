Кінотеатри в Галичині

Кінотеатр і фільма має незвичайно важне значення в сьогоднішньому житті. Це один з найважніших засобів інформації, пропаганди, популяризації науки, культурної розваги. Організація кіно, театрів у Генерал-Губернаторстві стоїть на високому рівні. Як у інших Дистриктах, так і в Галичині справами кінотеатру і фільми займається Управління усіх кінотеатрів (Бетрібштеллє земтліхер Ліхтшпільтеатр Лємберг, Опернштрассе 5).
Праця цієї інституції була в початках важка. Льокалі й обстановка та устаткування кінотеатрів були занедбані. Але перші труднощі поконано й праця пішла нормально. На терені Дистрикту 62 кінотеатри висвітлюють щоденно фільми. На Львів припадає 12 кін, на львівський повіт 15, на Тернопільщину 15, на Станиславівщину 11 і на Дрогобиччину 9. Але це ще не кінець розбудови. Мережа поширюється щораз більше, раз-у-раз відкривається новий кінотеатр після зремонтування льокалю.
Всюди програма зміняється кожної п'ятниці так, що кожного тижня глядачі мають новий тижневик і огляд подій з текстом або звуковим награнням українською мовою.
Найтрудніша справа — це розіслати до всіх кінотеатрів на провінції свіжий матеріал. Робить це залізниця, при чому помагають теж військові поїзди, бо військові власті мають зрозуміння для потреб фільми. Висилка відбувається різно з докладно продуманим і укладеним планом, котрий випрацьовано так, щоб усе йшло якнайшвидше при якнайменших коштах. Там, де нема залізниці, бляшану коробку з фільмою забирає селянська підвода й своєчасно доставляє до місця призначення.
Таким робом завдяки зусиллям організації, кожного вечора у 51 місцевостях та у 62 кінових залях срібний екран виховує, вчить і дає розвагу тисячам глядачів, які прагнуть мати найновіші відомості зі світа та духовий відпочинок, щоб набрати сил до дальшої, витривалої праці. 