З Новим Роком

Краків, 1. І. 1943 р.
1942-ий рік уже відійшов у минуле. Сьогодні стоїмо на порозі Нового 1943-го Року. Мимохіть спитаємо себе самих: який же він буде, що нам принесе? Та дарма. На те ніхто зі звичайних людей не в силі дати відповіди. Майбутнє береже своєї тайни. Що найбільше можна би робити якісь передбачування на основі подій старого року. Але невже воно варта? Та ж саме нашій часи були і є свідками, які оманні були різні сподівання, сперті іноді навіть на дуже сильних підставах правдоподібности... Тому будьмо радше холодними, спокійними і зрівноваженими реалістами. Опануймо те зворушення, яке на кождого наводить зміна року і замість відгадувати майбутнє, постараймося сьогодні з віддалі останніх 12-ох місяців ще раз переглянути те все, що сталося впродовж 1942 р.
Очевидно при цій оцінці, хоч як особисто ми не дивились би на минуле, наша приналежність до українського народу бере верх над усім іншим. Це зрозуміле, бо як дрібна частина великого національного організму, живемо його життям. Тому, все те, що веде до його упадку, означає і наш особистий упадок і все те, що спричинює його розвиток, рішає також і про життєві успіхи кожного з нас. З того погляду минулий  1942 рік був роком повного звільнення українських земель від большевизму, а тим самим від поневолення тієї духової і політичної сили, яка впродовж розмірно короткого часу готувала загибіль українству, як окремій національно-політичній і культурній індивідуальності. Колись, коли пройдуть роки, забудуться всі другорядні справи, що сьогодні нам інколи видаються найсуттєвішими, а що є звичайним вислідом бурхливих воєнних відносин та зустрічі на українських землях двох окремих расових і культурних світів. Тоді залишиться те, чого сьогодні неодин ще не добачує поза труднощами воєнних буднів: поворот України до звязку з европейським світом і більша або менша можливість творити своє життя згідно зі своїми потребами.
Так, коли сьогодні в Новий Рік згадуємо старий, мусимо бути супроти нього справедливі і мусимо памятати, що він разом з попереднім роком 1941-им, став для нас тим роком, якого ми ждали від довгих літ. Щоправда він може не приніс нам того всього, чого ми від нього сподівалися, але це вже таке правило життя, що дійсність мало коли згідна з тим, що собі створює уява. Крім того війна має також свої права. На кожний спосіб саме прогнання большевиків з українських земель відкриває перед українським народом нові перспективи, яких він не мав би, коли б був далі залишився в спільному большевицькому "колхозі народів". Одночасно ніколи не забуваймо і памятаймо, що від тих подій залежить доля кожного з нас. Щоб це побачити наглядніше відвернім те і запитаймо себе, що було б з нами, коли б не большевики були щезли з України, але коли б вони були зайняли всі українські землі і пішли походом на Европу? Коротке їх панування на західніх українських землях від 17 вересня 1939 — 22. червня 1941 р. дало вже зовсім переконливу відповідь!
Стільки про загальні справи, що обіймають усі українські землі. Але побіч них минулий 1942-ий рік записався також і в житті Галичини та тих українських земель, що опинилися в межах Генеральної Губернії. Що ж він нам приніс? Очевидно згідно з характером воєнних часів він і тут далеко поза боєвими лініями дав відчути безліч різних життєвих труднощів. Та хіба ж життя колинебудь буває без них? Пригадаймо собі скільки ми їх мали за часів недавньої ще приналежности до Польщі і як нам тоді нераз видавалося, що вони вже ніколи не можуть бути більші! Та прийшли большевики і виринули нові досі невидані труднощі і навіть загроза для фізичного існування не тільки одиниць, але цілих верств народу! Навіть за австрійських часів, що сьогодні з віддалі більше ніж чвертьстоліття видаються нам ідеальними, скільки труднощів зустрічало українське національне життя в Галичині, скільки боротьби треба було звести за такі справи, що згодом стали зовсім очевидні і природні! Отже труднощів ніколи нам не бракувало. Тому не в цьому значіння минулого 1942-го року, але в тому, як ми з ними справлялися і чи без огляду на них ми зуміли бодай частинно здійснити те, чого від нас вимагало наше збірне життя: зберегти по змозі якнайбільше сил перед виснаженням у метушні воєнних часів і використати всі можливості нового положення, щоб творити нові національні духові і матеріяльні цінності.
Треба сказати, що оскільки це від нас залежало, ми виявили в минулому році стільки життєвої сили, що зуміли опанувати чимало труднощів, що виринали в нашому національному житті. Між ними перше місце зайняли господарські труднощі підгірських і гірських околиць, спричинені величезною повенею 1941 р. Завдяки зорганізованій акції допомоги бідному населенню на місцях і переселенню тисячів дітвори в інші частини краю, наслідки тих господарських труднощів, зовсім не могли проявитися так, як би це було, коли би населення гірських і підгірських околиць було залишилося на власну долю. При тому обі ті масові акції виявили стільки почуття національної солідарности, стільки практичного змислу і організаторських здібностей, що вони стали наглядним доказом наших життєвих спроможностей.
Але поза тією всенаціональною журбою за втримання в можливо як найкращому стані життєвих і здорових сил народу, поза тією дбайливістю за саме його фізичне існування, 1942-ий рік виявив також, що воєнні труднощі зовсім не зменшили в нас змагань до розвитку і поширення української культури. Величавий фестіваль — конкурс українських хорів 31 липня і 1 серпня 1942 р. знову виявив великі практичні організаторські і провідницькі здібності українського громадянства! Одночасно він також доказував, що відпали ті зовнішні труднощі і перешкоди, що колись гальмували українське життя, розвиток української культури у скорому часі може наздігнати те, в чому він і без власної вини залишився позаду інших народів.
Таксамо проявом життєвої сили українського громадянства треба вважати масовозорганізовану допомогу українській студентській молоді. Побіч чисто практичних здібностей вона виявила, що проводові українського громадянства зовсім не чужа далекоглядна передбачливість, коли мова про доповнення і зміцнення нашої провідної інтеліґентської верстви.
Врешті минулий 1942-ий рік важний в нашому житті тими перемінами, що почали доконуватися в нашій суспільній структурі. Могутнім їх чинником стало шкільництво, зорганізоване на зовсім нових підставах. Побіч гімназій, що дбають за розвиток інтеліґентьскої верстви, повстав ряд усяких фахових шкіл. Вони змагають до піднесення загального культурного і господарського рівня українського села, вони також практично підготовляють повстання українського середнього стану, що рівнозначне зі зміною національного характеру наших міст.
Рівнобіжно з тим 1942-ий рік приніс також дальше поширення українського елементу в самоуправі і нижчій адміністрації та службі безпеки, що як виконавчі органи безпосередньо впливають на громадянське життя. Так минулий рік знову був поважним етапом до того, щоб українці в Галичині і на інших західних українських землях досягли той природній стан, що вони займатимуть місця у всіх професіях, що стануть зріжничкованим народом.
В 1942-ому р. відкрито у Львові фахові наукові інститути, що також мало корисний вплив на розвиток українського культурного життя, хоч би через те, що дало змогу студіювати українській молоді на рідній землі ті практичні фахи, від яких вона досі була відсунена. Таксамо важною культурною подією став розпорядок Генерального Губернатора про створення Інституту ім. Шевченка у Львові, що переважно перебере завдання колишнього Наукового Т-ва ім. Шевченка в ділянці українознавства. Здійснення цього розпорядку стане знову значним культурним досягненням українського громадянства.
Врешті 1942-ий рік дав усьому українському життю одноцілу організацію в рамах Українського Центрального Комітету, що з погляду цілости українських національних інтересів також було подією, яка щойно колись згодом діждеться своєї справедливої оцінки. Покищо вистане згадати, що без існування цього організаційно-провідного осередка не була б можлива ніяка така масова акція, як допомога бідному населенню, переселення дітей, організація свята української пісні і широкозакроєна допомога українській студентській молоді. Коли до того додати ще представництво цілости українського життя перед владою, тоді вага створення і розбудови тієї загально-української організації стане зовсім очевидна.
Всі свої успіхи в 1942-ому р. українське життя завдячує трьом чинникам: 1) власній внутрішній силі, що зуміла побороти всі труднощі і змагати до своєї цілі; 2) приявності одного загально-національного проводу, що зосередивши цілість українського життя, міг через те дбати про його пляновий розвиток; 3) новому політичному порядкові, без якого і наша внутрішня сила і навіть найкращий провід не були б до нічого довели.
Сьогодні, коли стоїмо на порозі Нового Року мусимо собі сказати замість традиційних побажань ось що: Величезні завдання, які стоять перед нами, щоб зрівнятися бодай частинно з іншими народами, вимагають ще довгого часу і великої енергії. Сам час не працює на нашу користь, бо без праці ніщо не станеться. Ніхто іззовні, ніяка зовнішні сила, ніякі світово-політичні переміни не виконають тих наших завдань, які віддавна ждуть на ідеї наших ідеологів та чини наших провідників. Час може нам тільки тут і там створити кращі умовини праці і розвитку. Тому, коли вони приходять, треба вміти їх розумно використати.
Одна з передумовин життєвих успіхів не тільки одиниці, але також і народу в тому, щоб завсіди вміти робити те, що в даному часі можливе й осягальне. Тільки тим шляхом можна згодом дійти до здійснення того, що сьогодні ще неможливе або нереальне. Народи, що відкидають можливості на те, щоб вічно ганятися за тим, що нереальне, народи, що більше цінять романтичні уявлення від дійсности, ніколи не в силі перейти прірви між "хочу" і "можу". Через те вони ніколи не в силі здійснити своїх ідеалів.
Та крім уміння використовувати можливості є ще цінніша життєва прикмета. Вона в тому, щоб так поводитися, щоб собі не спричинювати зайвих труднощів. Існує спеціяльний тип людей, що де б не пішли і чого б не торкнулися, всюди собі зражують інших, викликують невдоволення і раз-у-раз навіть проти власної надії створюють ситуації, що перехрещують їх дійсні наміри. Іноді здається, що такими людьми кидає якась зла доля, мов "Марка Проклятого", що зовсім не кермують собою. Щось подібне буває також і в політичному і загалом громадянському житті. На жаль бувають інколи такі політичні діячі, течії або групи, що успіхом у політиці вважають не зменшування перешкод, але навпаки їх збільшування. На щастя політичний реалізм українського громадянства, побудований на досвіді останнього чвертьстоліття уже такий значний, що дає тривкі основи під тверезу політику, сперту на розумінні дійсних потреб народу.
мк. 