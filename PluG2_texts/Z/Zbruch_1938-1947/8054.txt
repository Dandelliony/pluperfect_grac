На Валюха чекав большевицький корабель.

„УКРАЇНСЬКИЙ ДІЯЧ" ТА АГЕНТ ГПУ.
Польська Телєґрафічна Аґенція подає за німецькою пресою такі подробиці убивства полк. Коновальця:
Українець, на прізвище Валюх, що виконав теракт, виступав у подвійній ролі:
УКРАЇНСЬКОГО ДІЯЧА ТА АҐЕНТА ҐПУ.
Підчас стрічі Валюх передав Коновальцеві пакет в якому були буцімто гроші, а насправді находилася в ньому годинникова бомба. Від вибуху тієї бомби згинув Коновалець.
Повідомлення в німецькій пресі звертають увагу, що в часі, коли Коновальця вбили,
В РОТЕРДАМІ СТОЯВ БОЛЬШЕВИЦЬКИЙ КОРАБЕЛЬ, "МЕНЖИНСЬКИЙ", ЯКИЙ НА ДРУГИЙ ДЕНЬ ПІСЛЯ АТЕНТАТУ ВІДПЛИВ ДО ЛЄНІНГРАДУ.
Німецька преса допускає думку, що виконавець атентату втік на цьому большевицькому кораблі. ВІДГОМІН СМЕРТИ ПОЛКОВНИКА КОНОВАЛЬЦЯ В ПОЛЬСЬКІЙ ПРЕСІ.
Вся польська  преса подала за Польською Телєґрафічною Аґенцією (ПАТ) або на підставі закордонних джерел вістку про атентат на полковника Коновальця стримуючись здебільша від якихнебудь коментарів. Варшавський оенерівський щоденник "АБЦ" під наголовком «Хто був Коновалець?» підкреслює, що полк. Коновалець вів свою власну політику, яка змагала до того, щоб створити незалежну українську державу з кн. Вільґельмом Габсбурґом на престолі (?!), що вів він протипольську роботу та був творцем Української Військової Орґанізації. "ІКЦ" ВИНЮШКОВУЄ АФЕРУ АЛЯ "ПОЛК. ЛЬОРЕНС".
Подаючи вістки про вбивство полк. Коновальця, здебільша за українською пресою,  краківський "ІКЦ" пише:
"Беручи під увагу всі ті подробиці, можна припускати, що від бомби справді згинув Коновалець. Але треба бути в цій справі дуже обережно бо може бути, що деяким чинникам з кол УВО залежить на тому, щоб затерти сліди Коновальця і відповідно його законспірувати, особливо тепер, коли українські терористи почали посилену діяльність".
"ІКЦ" довідується звідкись, що полк. Коновалець, "після повороту з Канади, де збирав фонди серед української еміґрації на боротьбу з Польщею, шукав на ґвалт союзників, при чому, вів переговори з представниками Комінтерну (?!!). Впадає в очі, передовсім факт, що нелєґальна бібула ОУН покривається з бібулою КПЗУ (?!). Можна допустити, що обі ці терористичні групи використали роттердамський інцидент, щоб замаскувати Коновальця". ІКЦ" НЕ ВИТРИМАВ, ЩОБ НЕ ЗАЧІПИТИ "ДІЛА".
"Вістку про здогадну смерть Коновальця – пише "ІКЦ" – подає  українська преса на перших місцях. Орґан УНДО – "Діло", що намагалося донедавна всякими способами, відхрещуватися від Коновальця та його адгерентів, подає вістку на першій сторінці п. н. "Полковник Коновалець убитий". Це у стилю "ІКЦ", що завжди залишається вірний собі. ЯК "ІКЦ" ІНФОРМУЄ...
Про те, як інформує „ІКЦ" своїх читачів, свідчить проречисто отака вістка (ч. 149. з 31 травня ц. р.):
"Як довідуємось, тесть Евгена Коновальця, львівський адвокат д-р Федак, довідавшись з суботніх українських часописів про смерть зятя, якого розірвала годинникова бомба у зберігальні багажів на залізничному двірці у Роттердамі звернувся зараз телєфонічно за потвердженням або запереченням тієї вістки до дирекції поліції в Роттердамі”.
Цікаво знати, від кого п. Ц., редактор львівського відділу "ІКЦ", таке довідався. Гадаємо що шануючий себе журналіст повинен знати, що діється в місті, яке він обслуговує як кореспондент часопису. Хіба можна писати, що до Роттердаму телєґрафувала людина, яка вже півтора року лежить — хай з Богом спочиває! — у гробі? А п. Ц. довідується... Довідуємося з цього факту, що п. Ц. дуже часто довідується подібно правдоподібних речей, якими алярмує свій часопис. Це знак, як до того, про що нераз п. Ц. довідується, треба ставитися.  