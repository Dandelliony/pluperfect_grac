— Tpівога серед вкладчиків. — Два комуністичні процеси. — "Завтра розстріляєте вашого Сталіна..." — Де найбільше розводів? 

— Tpівога серед вкладчиків. Дрібні щадники занепокоїлись із приводу  воєнних алярмів. Перед деякими польськими банками появились в пятницю і суботу черги людей, що бажали забрати свої ощадности. Банки сповняли без труднощів бажання вкладчиків. Як довідуємося, громадяни, що складають свої ощадности в українських банках, зберегли повну рівновагу, так що наші кредитові установи не відчули хвилевої паніки, підсичуваної частиною польської преси. З жалем треба зазначити, що в чергах перед польськими банками можна було зустріти і декого з українців, зпоміж тих, що все ще мають більше довіря до польських кредитових установ, ніж до своїх рідних.
— Два комуністичні процеси. В Самборі скінчився минулої пятниці великий процес проти 12-ох підсудних за комуністичну діяльність у нафтовому басейні засудом 5-ох підсудних за приналежність до К.П З.У. Суд засудив П.Койфмана на 9 років, Л.Гендли на 3 роки, А.Свірчика на  5 років, Д.Гавзера на 6 років і А.Друлера на 8 років безоглядної вязниці. — В Золочеві відбувся процес проти д-ра В.Крілика, лікаря з Глинян, якого трибунал засудив на основі вердикту присяглих суддів на один рік вязниці за приналежність до К.П.З.У. Підсудного боронив адв. д-р Л.Ганкевич і д-р Струсевич.
— "Завтра розстріляєте вашого Сталіна..." Фінляндська преса подає подробиці виконання присуду 18-ох засуджених в останньому процесі. Всі засуджені, крім Крестінського, Бухаріна, Розенґольца, заломилися психічно і благали  помилування. Бухарін зберіг повну мовчанку і був зовсім спокійний. Колиж прийшла черга на Крестінського, він крикнув: "Підлі кати, нині мене тягнете на розстріл, але завтра будете розстрілювати вашого Сталіна».
— Де найбільше розводів? Статистичні дані виказують, що найбільше розводів і найшвидше можна їх дістати в СССР. І так у самім Лєнінграді на 9.681 подруж в 5-ох місяцях було 7.255 розводів. У Канаді один розвід припадає на 161 шлюб, в Анґлії на 96 шлюбів, у Швайцарії – на 33, у Німеччині на 34, у Франції на 21, у Японії на 8, в Америці на 7. 