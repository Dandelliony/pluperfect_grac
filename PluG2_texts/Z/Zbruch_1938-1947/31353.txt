Дні виробничого піднесення

Львівська державна беконно-консервна фабрика переживає дні великого виробничого піднесення. Робітникам, які раніше виробляли бекон, треба було переключитися на виробництво консерв. Але труднощі було скоро подолано і бригада робітників, яка ще недавно била за тиждень 50 штук худоби, зараз б'є за день 100-120 штук. За останній час продукція фабрики зросла на 80—100 процентів.
Робітничий колектив фабрики ухвалив нещодавно викликати на соціалістичне змагання лікерний завод №2. У всіх цехах помічається велике піднесення. Цех кавових консерв, що колись за 8 годин давав 2.000 кг. кави, зараз протягом 7 годин випускає її — 2.600 кілограм, хоч робітників працює в ньому менше. Механік цеху Войцех Березницький дбайливо піклується про машини і домігся повної ліквідації простоїв. Одержала премію за зразкову роботу бригадир цеху Катерина Мерверт. В бляхарському цеху є також багато застрільників соціалістичного змагання. Робітниця Естера Лемель виробляє за зміну на 300 коробок більше, ніж інші робітники. Бригадир Евгенія Котович, що в її бригаді працюють здебільшого нові робітники, зуміла за короткий час настільки підвищити їх кваліфікацію, що вони можуть сьогодні працювати самостійно.
На фабриці працюють комісії охорони праці, культурно-освітня, житлово-побутова. В червоному кутку є стінна газета. Цими днями буде відкрито бібліотеку. Для бібліотеки вже придбано 1.200 книжок. Фабком придбав для червоного кутка рояль та радіоприймач.
Організовано кухню, яка відпускає щодня 220—250 дешевих обідів. Голова фабкому тов. Лотоцький вживає заходів, щоб 50 робітників одержали найближчим часом світлі, просторі помешкання. Діти робітників дістають щодня на 150 карбованців продуктів, як молоко, білий хліб, яйця, компот, масло й городину.
Я. Галан. 