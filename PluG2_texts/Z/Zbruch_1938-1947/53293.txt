Між полоненими

Довідавшись, що до Кракова привезено перших совітських полонених, ми покористувались нагодою, щоб їх побачити на власні очі, тимбільше, що між ними мали бути й наші земляки. Коротка розмова телєфоном і за кілька хвилин сидимо вже в авті, в товаристві начального редактора "Зольдатенцайтунґ" і їдемо до одного з таборів для легко ранених полонених зі східнього фронту. Під'їздимо до брами, нас ввічливо перепускають вартові, голосимось у команданта табору, брама відчиняється і ми вже на подвірю, де зразу бачимо полонених, які сидять гуртками. Кожний із бандажем. Тому обвязана голова, іншому рука чи нога. Всі легко поранені в лахміттю, сірі, виснажені обличчя мов земля.
Це люди не з цього світа. По них видно, скільки витерпіли та пережили. І зразу приходить на думку: де-ж ця культура, де-ж цей рай на землі і те щасливе життя, про яке весь час трубіла большевицька пропаґанда. Тепер усе бачимо по тих нещасних вояках — без одягу, босих, навіть без сорочки. Підходимо до них.
— Є між вами й українці?
— Я українець — відповідає один, невимовно виснажений, із запалими глибоко очима.
— І я, і я українець — відзивається кілька нараз. Навязується розмова. Між іншим довідуємося, що большевики покликали із західніх земель усіх мужчин від 18—45 року життя до війська.
Покликані копали оборонні окопи, а також мусіли кривавитись на фронті. Кати-комісари ввесь час сторожили над ними, щоби ніхто не важився втікати.
До останньої хвилини, хоча громадилось військо, ніхто не знав, що прийдеться воювати. Підчас боєвих дій не бачили ці полонені ні одного большевицького літака, бачили лише німецькі, що безнастанно перелітали над головами.
Не краще було і з панцирною большевицькою зброєю. Ледви кілька малих повзів мали нагоду бачити, але й ті виявились мало придатними.
Від 5-ох днів нічого не їли; щойно тут, у німецькому полоні дістали харчі.
Полонені зі здивуванням вирячили очі, як попали в полон, бо тут прийняли їх людяно та обходяться з ними ввічливо. А большевики заєдно їх страшили, щоб не піддавались, бо німці кожного полоненого вбивають.
Були між полоненими зі Львова, Ярославщини, й такі, що як польські вояки попали у большевицький полон, а тепер у німецький. Загалом — всі "язики". Той з Києва, цей з Харкова, тамтой грузин, цей туркмен, чи монгол — мішанина, якої не найдеш. Балакаємо і з одним їхнім старшиною: 21-літнім хлопцем. Він із Харкова, й ні зовнішнім виглядом, ні інтелігенцією та знанням не різниться від звичайних вояків. Балакає "по совєтськи", а до нас звертається у другій особі, на "ти". Коли ми дивуємося, чрму це він, українець, не знає рідної мови — пояснює, що у Харкові тієї мови і не чується, бо загал говорить по московськи...
Один з полонених витрясає з кишені рештки тютюну і завиває в кусок ґазети... Витягаємо одну й другу пачку папіросів та частуємо полонених. Чорні від праці руки сягають до пуделок як по милостиню. Дим з папіросок зараз же підбадьорує їх, бо починають сипатись запити й прохання до нас:
Чи можна дещо купити за совітські гроші? Дехто має декілька рублів, чи не могли б одержувати українських часописів?
Всі українці просять часописів. Вони давно не бачили справжної української ґазети. Вони цікаві знати, що пишеться про большевиків і війну. Вони хотіли б читати український часопис від першого дня як війна почалась. Обіцюємо їм, що люди про них не забудуть, що тут є Українське Видавництво...
Дякуємо на відхіднім командантові табору за ввічливість, при тому питаємо про справу часописів. Довідуємося, що полонених розділять по народності по таборах, і то вже в цих днях й тоді українці будуть одержувати часописи, якщо їх загалом не звільнять з таборів.
Оце жмут вражінь із тієї зустрічі з полоненими.
На мою думку, треба би негайно подбати про наших нещасних земляків, про часописи для них, щоб хтось зайнявся зорґанізованою, хоча би й найскромнішою допомогою для них. Загалом треба цією справою занятись. Чим скоріше, тим краще.
К-ий. 