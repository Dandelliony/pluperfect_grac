Живі гроби

Тоді, коли земля вбереться в пишні свої весняні шати, коли зацвітуть луги, закосичаться сади, закучерявляться ліси — припадають у нас Зелені Свята, свята нового життя природи після довгої зимової пори. В ті дні виходить український хлібороб на своє поле поглянути на озимі засіви, заходить у свій садок подивитися на майбутній його дорід і тоді стає віч-на-віч, стає найближче до факту, що життя йде невпинно вперед, що нове заступило старе, але рівночасно і факту, що ніщо на світі не є відірване, що все нове повстає на старім, прибираючи тільки щораз інші форми.
Чи ж дивно, що в першу чергу український хлібороб, а за ним і ввесь народ, вертається думками до старого, до минулого, до тих, що відійшли, але своєю працею створили передумовини життя й розвитку для нового покоління. Чи ж дивно, що саме в Зелені Свята віддає український народ найглибший поклін помершим?
Віддає його кожний з нас членам своєї сім'ї, членам своєї громади, а всі разом складаємо поклін заслуженим членам найбільшої сімї — нації. Цей зеленосвяточний поклін — це не вияв смутку і болю, бо смуток не творчий — його можна виявляти в кожний день року, а вияв пошани до померших, погибших, чи замучених, як вияв доціну їхньої праці, чи їхньої жертви. Зеленосвяточний поклін тим, що відійшли з життя, має величезне виховне значіння для молодого покоління, для всіх, хто тим чи іншим способом думає послужити сімї, громаді і народові. Кожний наявно бачить, що сімя, громада, а передусім народ не кидає в забуття нікого, хто для нього жив, чи для нього умер. І на цьому родиться в поколіннях охота до праці, до посвяти. Адже чим вищий, чим гідніший у якомусь народові культ предків та героїв, тим більша в нього традиція чести та лицарства.
Зелені Свята, пора найбуйнішого розцвіту в природі — є в нас рівночасно святом померших, святом гробів. Але не тих гробів, що замкнулися на віки, що западаються і в землі і в памяті, а гробів, що на них виростає, і з них черпає силу нове життя — гробів вічно живих. 