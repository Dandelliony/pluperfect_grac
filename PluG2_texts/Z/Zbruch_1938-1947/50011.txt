Високомайстерні концерти

Джаз-оркестри, які мають різноманітні форми роботи, завоювали велику симпатію радянського глядача. І це зрозуміло. Легка музика, оригінальне оформлення та виконання легко сприймається глядачами, залишає незабутнє враження. Одним з таких джаз-оркестрів, що порівняно за недовгий час свого існування встиг привабити радянського глядача, і є добре зіграний колектив центрального Будинку культури залізничників.
Своїми творчими успіхами залізничний джаз-оркестр набагато зобов'язаний талановитому і здібному художньому керівникові композитору-орденоносцю, лауреату Сталінської премії Дмитру Яковлевичу Покрасу. Цей колектив має свій непоганий стиль роботи.
Виконання кожного музикального твору супроводжується вокалістами, а де потрібно і танцюристами. Велике враження справляють технічно оформлені світові ефекти. Для досягнення повної картини виконуваного твору, керівники джазу (режисер тов. Харитонов) вдало і в міру використовують екран. Але це загальні враження. Оформлення кожного номеру настільки ефектне, виконання настільки бездоганне, що на окремих з них варто докладніше зупинитися.
Насамперед про початок концерту. Тут нема трафаретного конферансьє зі старими, заялозеними жартами. Наперекір усяким сподіванням, без жодного попередження, раптом лунає бадьора музика. Повільно розсувається завіса. Оркестром диригує якась спотворена фігура, що мало скидається на людину. Але так триває кілька хвилин. Несподівано зникає бутафорський одяг і перед глядачами — звичайний колійний робітник у засмальцьованому одягу. Швидкі розумні очі, акуратно підстрижена сива борідка. Власне, це і є ведучий програми, відомий глядачеві своїми дотепами "дядя Ваня" (артист Бугров).
Концерт розпочався. Майже вся програма побудована на музичних творах братів Покрасів. Кожна виконувана пісня певною мірою відбиває героічні будні нашого сьогодні. Вміла побудова репертуару, його різноманітність, вдале чергування окремих жанрів мистецтва, надзвичайне оформлення робить концерт цікавим, захоплюючим.
Львів'яни пам'ятають незабутній талант поета-орденоносця Лебедєва-Кумача "Бабуся", який написаний ним у ті щасливі і радісні дні, коли героїчні полки Червоної Армії звільнили від шляхетського панства трудящих західних областей України. Музику до цієї п’єси написав композитор Покрас. У супроводі оркестру "Бабусю" виконує "дядя Ваня". Куди дівалась посмішка на обличчі. Він не співає, а читає натхненні слова пісні, передаючи глядачам слова, які сповнені трагедією людського життя.
Таке ж глибоке враження справляє розповідь "дяді Вані" про двох братів, які живуть і працюють в різних кінцях нашої неосяжної країни. Коли в розповіді мова йде про швидкий поїзд, на сцені гасне світло. Оживає екран. Поїзда майже не видно, але враження про нього складається цілковите.
З надзвичайним піднесенням виконує оркестр улюблену пісню "Якщо завтра війна". За цей музикальний твір композитор Покрас удостоєний високого звання лауреата Сталінської премії. Підводяться сурмачі. Вони закликають народ до нещадної боротьби з ворогами. Вражає вдала і блискавична трансформація акторів джазу. Ось вони були у звичайному залізничному одягу, але з допомогою світових ефектів вони постали перед глядачами як грізні воїни армії соціалізму у військовому одягу.
Було б несправедливо, коли б не відмітити художню майстерність музикальних ексцентриків Колі і Міші (арт. Туберг та Харитонов), які своїм бездоганним виконанням пародійних танців заслужено завоювали симпатію глядачів.
Окремо треба спинитися на "дяді Вані". Артист Бугров своїм гострим і злободенним гумором, невимушеністю, з якою він тримав себе на сцені, доводить свою високу майстерність, опановану ним у такому складному жанрі, яким є конферансьє.
Загалом концерти джаз-оркестрі композитора Покраса, які протягом кількох днів проходили у Львівському гарнізонному Будинку Червоної Армії, справляють велике враження своєю цікавою спрямованістю, культурою і художньою майстерністю.
Л. Левітас 