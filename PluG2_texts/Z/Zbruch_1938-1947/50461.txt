◦ ◦ ◦ ◦ ◦ ◦ ◦

Огляд воєнних дій в Європі і Африці (8 по 15 квітня).
Минулий тиждень війни на Балканах ознаменувався запеклими боями на всіх ділянках південно-східного фронту, який простягся від Північно-західної Югославії до побережжя Егейського моря в Греції.
На першому етапі наступу на Грецію і Югославію основний план німецького командування полягав у тону, щоб відрізати югославську армію від грецької і одночасно встановити безперервну лінію фронту німецьких військ з італьянською армією в Албанії.
Успіхи, досягнуті німцями за минулий тиждень, пояснюються, головним чином, тим, що німецьке командування зосередило проти Югославії і Греції великі сили військ, танків і авіації. Як зазначала іноземна преса, проти північно-західної частини Югославії в Південній Австрії була розгорнута німецька армійська група в складі 11—13 дивізій під командуванням генерала Вейхса. Приблизно такого ж складу німецькі армії були розгорнуті з боку Угорщини і Румунії. Але особливо сильне армійське згрупування під командуванням генерал-фельдмаршала Ліста німці розгорнули на території Болгарії біля східних кордонів Югославії і проти північної частини Греції. Іноземні джерела визначають початковий склад цього згруповання в 14—10 піхотних і 3—4 танкових дивізій. Крім того, група Ліста підтримується 4 повітряним флотом (близько 2 тис. літаків), який базується на район Софії.
Югославське командування могло протипоставити тут німцям свої невеликі, але добре підготовлені до умов гірської війни 3 і 5 армії.
Одночасно з Німеччиною проти Югославії виступила і Італія.
На італо-югославському кордоні італьянці розгорнули 2 армію в складі понад 10 дивізій. Крім того, в Албанії італьянське командування було змушене зняти кілька дивізій з італо-грецького фронту з складу 9 і 11 армій і перекинути їх до албано-югославського кордону в Північну Албанію.
Воєнні дії Німеччини проти Греції і Югославії почалися 6 квітня. Німецькі війська групи Ліста атакували югославські і грецькі позиції одночасно на кількох основних напрямах.
На грецькому кордоні запеклі бої розгорнулися за проходи на південних відрогах Родопського гірського масиву вздовж шосе на Ксанті, Драма і по долині ріки Струми. Нечисленні грецькі війська, спираючись на укріплення лінії Метаксаса, протягом трьох днів успішно відбивали атаки німецьких військ, підтриманих великою кількістю важкої артилерії і танків. У ніч на 8 квітня великі німецькі танкові частини, що діють по долині ріки Струміци, примусили відійти правий фланг 3 югославської армії і заволоділи пунктом Дойран (на греко-югославському кордоні). Грецьке командування, враховуючи загрозу обходу грецьких військ, що оборонялися в Західній Фракії (на лінії Метаксаса), відвело їх основні сили на захід від ріки Вардар. Грецькі частини, що залишилися на лінії Метаксаса, не могли повністю відбити атаки німців. Німецькі війська, заволодівши кількома фортами, вийшли 9 квітня в ряді пунктів на побережжя Егейського моря. Зокрема, їх танкові частини, що наступали на південь від Дойрана, на вечір 9 квітня захопили Салоніки. Головні сили греків відійшли на заздалегідь підготовлений до оборони рубіж, який проходить по гірських хребтах від гори Олімп (на південний захід від Катеріні) на північний захід на Флоріну і примикає біля озера Охріда до грецького фронту в Албанії. Чекають, що саме на цьому рубежі грецькі і англійські війська (іноземна преса твердить, що в Греції їх налічується понад 100 тис. чол.) спробують припинити дальший наступ німців. За даними іноземної преси, англійські мотомехчастини вже ведуть бої з німецькими військами в районі Флоріни. 