◦ ◦ ◦ ◦ ◦

Ремонт поштових будинків. Воєнні дії залишили свій слід на будинку Головної Пошти, де пошкоджено дах, вікна і стіни. Тепер переведено ремонт нутра будинку і найважніших зовнішних пошкоджень. Покрито 2.700 м2 даху, зужито 2.000 м2 скла на вікна й скляні дахи, відмальовано більш як 5.000 м2 стін, відновлено 200 вікон та 200 дверей. Переведено теж направу центрального огрівання. Тепер головна галя на 1 поверсі основно відремонтована, а праця над ремонтом цілого будинку йде далі. Одночасно Поштове Архітектонічне Бюро під проводом інж. Шляймера виготовлює проєкти нових приміщень згідно з найновішими вимогами, між іншим проєкт харчівні на 100 осіб. Крім цього ремонтується усі будинки поштових філій, Поштової Домівки і т. п.
Затемнення механічних возів. На підставі зарядження адміністраційної влади, дотеперішні приписи про затемнення механічних возів змінено так: від сумерку до 22-гої год. і від 6-тої години вранці не муситься затемнювати світел самоходів і трамваїв. Зате від год. 22-гої до 6-тої вранці світла усіх механічних возів мусять бути затемнені, як це кажуть приписи. Світла при мотоциклях, роверах, і в будинках мусять бути затемнені від сумерку до світанку. Зміна приписів про затемнення їх не торкається.
Молоко та хліб для хворих. У цьому тижні видаватимуть дальше молоко та білий хліб для хворих.
М'ясні крамниці дня всіх районів. Мешканці Львова не мусять чекати, аж буде м'ясо в найближчій для них крамниці. Можуть закуповувати його на відповідні харчові купони в тих м'ясних крамницях, то мають якраз у розпродажі м’ясо.
Вибух спирту. В домі при вул. Східній вибух спирт у спиртній кухонці та сильно попарив 18-літнього Тадея Гліксмана. Його відвезено в лікарню.
Цвях в оці. 45-літньому Михайлові Ломецькому (Закладова 6) скочив при праці цвяшок в око. Першу поміч дав йому лікар Швидкої Медичної Допомоги. 