Амвросій Андрохович

В неділю 18-го жовтня на церквах Львова появилися оповістки про смерть бл. п. Амвросія Андроховича, який після короткої недуги помер у 63-ому році життя, осиротивши маленькі діти, дванадцятилітню донечку та шестилітнього хлопчика. Покійний був відомий у педагогічних та наукових колах, як людина працьовита, солідна, з великим учительским досвідом та з великим знанням предмету, над яким працював. Його похорон зібрав багато його громадян: приятелів, знайомих, колишніх і теперішніх учнів. Співав хор Богословської Академії, де небіжчик був професором; похоронний провід спочивав у руках Преосвщенного о. Йосифа Сліпого, у співслужбі багатьох крилошан і священиків.
Покійний був родом із містечка Лисця під Станиславовом (нар. 5. жовтня, 1879). Походив із священичої сім’ї, дитячі роки провів у селі Горохолині, недалеко Богородчан; гімназію кінчав у Станиславові (1898), юридичний факультет (1898—1902, склав усі іспити) у Львові та Кракові, філософічний — у львівському університеті (1904— 1908), де і склав учительський іспит (1909), одержавши кваліфікацію на вчителя української мови і клясичної філології. Опісля вчителював по різних гімназіях (Коломия, Теребовля, Перемишль) та по вчительських семінаріях (Станиславів, Львів), директорував якийсь час у вчительській семінарії в Сокалі, звідкіля перейшов на емеритуру. За большевицьких часів працював якийсь час на курсах української мови для неукраїнської професури, а потім став старшим викладачем при катедрі українського мовознавства в університеті Івана Франка у Львові. Останніми часами був учителем у Малій Семінарії і професором Богословської Академії. Як педагог, Андрохович тішився славою доброго методика, між товаришами зазнавав заслуженої пошани; молодь відносилася до нього з великим поважанням, бо була це людина дуже тактовна, знающа і справедлива.
Андрохович був учнем проф. К. Студинського, який розбудив у ньому зацікавлення до наукової праці й передав йому свою методу збирача архівних матеріялів, із яких виростали потім наукові монографії, то більші, то менші. Покійний зацікавився історією культурних рухів на західних українських землях, головно — шкільництвом Галичини з кінця XVIII. і початку XIX. ст. і написав на основі невикористаних досі джерел низку праць з цієї ділянки. З них на особливу увагу заслуговує монографія про віденське Barbareum (1774—1784), утворене австрійською владою для український студентів-богословів (з Галичини, Буковини та Закарпаття), а далі поважна праця по львівське Studium Ruthenum (1757—1845), історичний огляд гр.-кат. ген. духовної семинарії у Львові в рр. 1783—1910 та декілька нарисів зі життя шкільних діячів-українців із часів приєднання Галичини до Австрії (Іван Лаврівський, Іван Горбачевський; інші нариси залишилися в рукописі). Андрохович друкував багато рецензій на шкільні підручники, займався історією діяльности філії "Просвіти" в Станиславові, минулим академічної гімназії у Львові і т. д. Усі ті праці визначаються добрим простудіюванням джерельних матеріялів, написані легко, а деяка сухість стилю та вислову не відстрашить неспеціяліста. Від 1923 р. Андрохович був дійсним членом філологічної секції Наукового Товариства ім. Шевченка, від якого (власне — від товаришів із секції) попрощав покійного на Личаківському кладовищі гарною промовою заступник директора секції проф. І. Свєнціцький. Від Богословської Академії й Малої Семінарії промовляв о. др. Лаба.
Смерть бл. п. Андроховича викликала в усіх, хто його знав, великий жаль. Сум огортав душу, коли було дивитись на бідних заплаканих дітей, що залишилися тепер самі, без опіки, в кожного мимоволі виринало питання: Хто їм допоможе вийти в люди, таким маленьким, та ще в таких тяжких часах...
Вв. 