Самодопомога

Львів, січень 1943 р.
В п'ятницю 29 січня збираються у Львові голови та референти суспільної опіки і фінансів Українських Допомогових Комітетів (Українських Окружних Комітетів) з цілого Ген. Губ. на 3-денні наради, підчас яких дістануть подрібні вказівки для організації цьогорічної допомогової акції.
Минає половина зими, зближається передновок. Приходиться збільшити до максімум допомогову вкцію по містах та обхопити нею потребуюче населення сіл. Відкіля взяти на це потрібні засоби? Як найдоцільніше розділити їх? Відповідь на ці освновні питання дасть Відділ Суспільної Опіки УЦК, на основі свого дотеперішнього досвіду, збагаченого важними поміченнями минулого року.
Засоби, що їх поставило Правління Ген. Губ. до диспозиції Українського Центрального Комітету для розподілу між українське населення, є поважні, але вони покривають лиш частину потреб. Решту мусить дати українське громадянство шляхом самодопомоги — в рамах сіл, волостей, повітів чи округ. Самодопомога в першу чергу облегшить мобілізацію необхідних для суспільної опіки засобів серед українського громадянства. З другого боку усправнить розподіл та вихіснування тих засобів, притягаючи до того важкого завдання громадянський чинник, якому легше на місці оцінити потреби та сконтролювати доцільне використання помочі. Це дасть змогу обійти різні труднощі, що їх зустрічала досі суспільна опіка при несенні сцентралізованої помочі потребуючим.
Поодинокі Українські Окружні Комітети дістають інколи від місцевої влади деяку скількість харчів, залежно від того, які є припаси на терені поодиноких округ. Та кількість не все стоїть у відношенні до місцевих потреб, а різниці не легко вирівняти з огляду на недостачу транспортових засобів, які в першу чергу служать потребам фронту. Важко з централі оцінити потреби зі 100 відсотковою точністю. Харчеві умовини поодиноких околиць дуже різні — а ті різниці інколи невловимі. Природні різниці, що випливають з якости і скількости поля, загострені тепер транспортовими труднощами та адміністраційними приписами, утруднюють спонтанне вирізняння. Навіть обтяження континґентами не було зовсім рівномірне, бо при їхньому розкладі важко було вповні оцінити продуктивну спроможність поодиноких округ і волостей, яка різнилася з року на рік, залежно від атмосферичних умовин (град, слота, посуха). В таких умовинах і найкраще зорганізованій централі важко обхопити рівномірно ввесь просторий терен, заспокоїти всі пекучі потреби на місцях; сцентралізована допомогова акція не може мати необхідної елястичности. Але чи справді мусить це робити виключно централя? Чи справді всю допомогову акцію мусить вести безпосередньо УЦК?
Нинішні округи — це просторі територіяльні одиниці. Лиш деякі з них обіймають виключно бідні гірські та підгірські околиці. Навпаки, напр. стрийська округа обіймає побіч гірської Скільщини — багату Ходорівщину, коломийська — крім Гуцульщини — Покуття і т. д. Виходить, що округа може у великому ступні помогти своїм потребуючим власними засобами, зібраними в багатших околицях. Що це можливе, доказав Український Допомоговий Комітет у Сяноці, який на свому бідному гірському терені зумів поставити самодопомогу на високому рівні.
Коли самодопомога в рямцях округи і навіть району може зустрінути деякі транспортові чи інші труднощі, то їх зовсім не буде на терені волості. Хоч волость обіймає невеликий простір, отже назагал суцільний під господарським оглядом, все таки навіть в її межах деколи виступають поважні різниці харчами; одне село знищив вилив ріки, інше град і т. п. Врешті і саме село може в поважному ступні заспокоїти потреби своїх найбідніших власними засобами. В багатому подільському селі знайдеться кількох бідняків, які потребують помочі, в бідному підгірському — кількох заможних господарів, які можуть помогти найбіднішим односельчанам. Ті різниці в одному селі зокрема поглибив воєнний час. В одній родині батько не вернувся з війни, в іншій з Казахстану; в однім господарстві не лишилось ні одної корови, у другому збіжжя на засів. І тому тепер допомога в рямцях села більше потрібна, ніж колинебудь давніше. Деякі форми допомоги можливі лиш на місці. Коли напр. родина, де є немовля, не має корови, їй не поможе ні УЦК ні УOK; тут можуть успішно помогти лиш односельчани, які ще мають корови і можуть дати для немовлят трохи молока. Село, найменша, найтісніша одиниця суспільности, мусить стати одною родиною, мусить доложити всіх зусиль, щоб помогти своїм найбільш потребуючим. Коли не стане засобів одного села, поможуть заможніші села волости; коли волость бідна, поможе Делеґатура зі засобів, зібраних в інших волостях; коли Делеґатурі не стає — дістане поміч від УОК.
Коли ж місцеве громадянство таки не всилі зібрати засобів, необхідних для помочі всім потребуючим на свому терені, тоді приходить з поміччю УЦК. Тоді буде певність, що засоби, якими диспонує УЦК, дісталися в добрі руки; ті, які зуміли поставити якслід організацію самодопомоги, дають запоруку, що будуть совісно господарювати приділеними засобами, що поміч у 100 відс. дістанеться справді тим, для кого призначена.
Відділ Суспільної Опіки УЦК докладає всіх зусиль, щоб запевнити поміч якнайбільшій частині потребуючих, вишукує якнайдоцільніші форми допомогової акції, а переведення її складає в руки окружних, повітових, волосних та сільських допомогових комісій, до яких мають увійти найчільніші представиики місцевого громадянства. Від тих передових громадян, від їхнього почуття відповідальности та національного обов'язку, від їхньої совісности та запопадливости залежить доля десяток тисяч наших братів по крови.
Б. Галіт. 