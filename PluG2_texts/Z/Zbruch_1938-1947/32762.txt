Визволені діти

П'ятирічний Євген Шпак був хворий, у цьому не було ніякого сумніву. Хлопчина з кожним днем худобів і блід, а під час обіду він ледве доторкався страви. Коли пішов до лікаря, вона, подивившись на нього, сказала:
— Зіпсував собі шлунок.
Але цей діагноз не заспокоїв виховательку дошкільнят тов. Кошутську і вона повезла дитину до спеціаліста. Виявилось, що малий Євген має запалення легенів.
В дитячому будинку на Кадетській вулиці счинився шум. Хворого хлопця оточили дбайливою увагою працівники будинку. Вихователька групи, в якій був Євген, негайно перервала відпустку. Лікар сказав, що хворий не повинен лежати, тимто тов. Шпіро всю ніч носила його на руках. А як минув другий і третій день, вона побігла з радощами до директора, щоб заявити йому:
— Євген Шпак буде здоровий!
Директорові будинку тов. Якову Антоновичу Мегердичеву всього 28 років, проте він уже видатний педагог і — головне — прекрасна людина, яку з щирою любов'ю згадують колишні питомці тов. Мегердичева — іспанські діти з Одеського дитячого будинку. Коли він з'являється між дітьми, вони вітають його радісним: "Здраствуй, товаришу директор!" і в одну мить обступають його тісним колом. Діти бідноти, сироти, вся п'ятьсотголоса дитяча маса горнеться любовно до директора, який і посміється з ними, і пожартує, і дасть пораду, а коли, трапиться, — дитина захворіє, він і кілька разів на день відвідуватиме її, пильно дбаючи про те, щоб нічого їй не бракувало.
Інакше, зовсім інакше було колись. Директор, грізний і насуплений, проходив по залах, а діти боязко тулились по куточках. Монахині нечутно сновигали коридорами, і коли їм щось було не довподоби, вони провадили залякану дитину до порожньої кімнати і там карали важким гумовим канчуком.
Діти мусіли трохи не весь день молитися до невідомого бога, кляньчити в нього милостині і дякувати за свою нужду й приниження. До своїх христолюбивих виховательок вони мусіли бути безмежно покірливі і побожно цілувати їх пухкі руки. "Матечки" щодня нагадували нещасним дітям, що тільки, дякуючи панській ласці, вони не тиняються безпритульні по місту і за те вони повинні до кінця життя вірно служити панам.
Не було дитині й трьох років, як їй прищеплювали національну ненависть до українців і евреїв. Ці проповідниці християнської любови були запеклими шовіністками. Коли батьки-українці приводили сюди дитину, їм ставили умову: або дозволять дитині змінити національність на польську, або її виженуть. Про те, щоб прийняли до будинку єврейських дітей, не могло бути й мови.
Здоров'ям дітей ці богоугодниці піклувались найменше. Показники смертності немовлят за той час дають дуже непривабливу картину. Наприклад, у 1936 році вмерло їх 30 процентів.
Сьогодні діти оповідають про своє гірке життя в минулому на сторінках стінної газети.
Культурно-масова секція влаштовує вечері художньої самодіяльності, організовує культпоходи в театри, кіно, на заводи й фабрики. Працює спортивний гурток, діти забезпечені лижами, санками; зараз гурток вживає заходів, щоб придбати і літнє спортивне приладдя. Найближчим часом буде розширено слюсарську, столярську і палітурну майстерні. Санітарно-гігієнічна секція дбає про чистоту дітей, наглядає за порядком у приміщеннях. Секція господарська турбується про одяг і взуття.
Малі громадяни дитячого будинку з радістю відвідують підприємства. Коли вертаються з прогулянки, довго і вдумливо обговорюють те, що бачили. Вони вчаться шанувати працю — це перше право і перший обов’язок вільного громадянина радянської країни. Ці, ще недавно затуркані діти, стали сміливими й одвертими. Підпорядковуючись свідомій дисципліні, вони цінять і люблять тільки своїх вихователів. Для кожної дитини дорогою стали доля і честь всього дитячого колективу. Вони разом працюють і разом радіють своїми успіхами. Коли ж трапиться, що хто з них поступить нечесно, такий вчинок плямує вся дітвора.
Надвечір. 11-річний Антон Гжиб забився в куток їдальні й гірко-гірко плаче. До нього підходить вихователька тов. Узданська.
— Що таке трапилось? — питає.
— Хтось з'їв хліб з мармеладом! — ридає хлопець.
— Не плач! Дам тобі другий шматок хліба.
— Не хочу. Не жаль мені хліба, тільки сором за товариша серце мені крає, — відповідає крізь сльози Антін.
В будинку працює зараз 26 вихователів і виховательок. Це здебільшого люди нові, які віддано і любовно вирощують молоде радянське покоління. Але є й поміж колишніми вихователями люди, які своїм чесним ставленням до праці довели, що вони достойні виконувати свій відповідальний і почесний обов'язок. Це, в першу чергу, торкається тов. Адама Кібіняха, одного з кращих працівників будинку.
Зараз у дитячому будинкові доводиться боротись із значними труднощами. Через недбайливість деяких працівників відділу наросвіти будинку не забезпечено достатньо паливом і через це вже декілька днів підряд діти не вчаться в школі. М'ясокомбінат чомусь дуже погано постачає дітей м'ясом і жирами. Ці неподобства мусять бути припинень. Згадані установи повинні зробити все можливе, щоб дитячі будинки були найближчим часом повністю забезпечені харчами й паливом.
Я. Галан. 