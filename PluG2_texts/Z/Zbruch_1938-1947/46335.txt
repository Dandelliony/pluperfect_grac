Культурна ревіндикація

Українці в нинішньому Ґенерал-Ґубернаторстві знайшлися зовсім не на чужому ґрунті: одні, на етноґрафічних землях, споконвіку ними замешканими й задокументованими памятками історії й самою історіоґрафією; другі — на землях етноґрафічно хоч і польських, та де впродовж віків витискала свій знак і українська культура. Сам Краків є типовим містом, де пересікались різні культурі впливи, що довго до часу, заки повстала місцева польська культура. Бачимо це передусім у мистецтві: далеко сильніші до кінця 15 ст. були тут культурні впливи полуднево-німецькі, українські й чеські, аніж місцеві польські. Архітектуру, мистецтво, друкарство і ін. — все те дали в початках і в високій якості неполяки. Вистане розкрити будьяку історію польськ. мистецтва старих часів, щоб побачити там Нюрнберґ, Прагу, Київ, проти чого мистецтво, роблене місцевими майстрами просто варварське. Пишемо це в повній свідомості цього історичного факту, що, який він не був би неприємний для поляків, залишаєтьса таки історичним фактом. Культура, а ще до того й культура національна, надто складна річ, щоб її можна латати позичками або чужими замовленнями, хоча би й за них плачено в свій час щирим золотом і дорогими хутрами.
Та не тільки старі памятки, створені на місці українцями, стрічаємо на терені Ґен. Ґубернаторства. Користаючи із свого домінантного становища в деякі століття на Сході Европи, колишня Польща потрапила й нагромадити в себе немало культурних скарбів із земель суто-українських. Отже, побіч усяких творів мистецтва, як малюнки по костелах, загинулі, й ті, що залишилися досі, далі грамоти, писані українською мовою й різні культурні памятки, створені на місці — знайшлись на ньому терені й інші, великої вартости історичні памятки: портрети, зразки доісторичного українського мистецтва — унікати такі, як легендарний Світовид із Збруча, історична зброя українських гетьманів, не кажучи вже про нове мистецтво, головно етноґрафічне, яке поляки з легкої руки обвозили по Парижах і Лондонах, реклямуючи його, як суто польське.
Але є ще й інші памятки, про які майже ніхто не знає. Як твори українські, вони були часто ховані по кутках музеїв і костелів, з гадкою, скоріш чи пізніш виказати їх "польське" походження, так, як це були спроби зробити з ченстохівським образом Богоматери. Перед нами виринає тепер у всю ширину великої для нас культурної ваги питання: ревіндикувати те, що наше!
Ревіндикувати — се не значить зараз відбирати, або (як це робили поляки на Холмщині) палити й нищити. Може колись прийде час, у якому ми зажадаємо звороту цього чи того, — нині, в воєнний час, на це ще не місце. Розуміємо цю культурну ревіндикацію трохи інакше, а саме: подбати, щоб усі чільніші памятки були належно з мистецького й наукового боку опрацьовані, щоб наші науковці знайшли вгляд у дотичні документи, щоб переведено клясифікацію й спис того культурного інвентаря, щоб наші спеціялісти мали теж нагляд над станом і відновою старих памяток і, взагалі, щоб знайти для наших дослідників якнайближчий доступ до тих памяток.
Зваживши те, що вже кілька разів заявляв Ґен. Ґубернатор д-р Франк про широке поставлення українського культурного життя на терені Ґенерал-Ґубернаторства, з цього боку ніяких перешкод певно не буде. Справа лиш у тому, щоб українські відповідальні кола взяли це все у свої руки й зорґанізували відповідну комісію, яка мала б тими справами зайнятися. Така комісія могла б істнувати при науковій акції УЦК і уявляємо собі її складену з науковців, мистецтвознавців і митців. Вони на місці перевели б передусім перегляд матеріялу, а потім, згідно з прийнятими науковими вимогами, опрацювали б його всебічно. Про саме малярство, нпр. славні фрески, не маємо прецінь досі ніодної ширшої української студії, зробленої з автопсії — все писане переважно на основі польських праць, що, як звичайно, по свому звикли трактувати ті памятки українського мистецтва. Так, нпр., найвидатніші люблинські поліхромії, хоч і виразно підписані українським малярем Андрієм, і хоч уже давно проф. І. Огієнко доказав, що написи текстів західньо-українські, польська наука нераз рада приписати то якимсь ближче невідомим смоленським малярям, то, йдучи за російським мистецтвознавцем Грабарем, хоче вважати їх творами московського іконописця Рублєва. Тільки вникливий погляд українського мистецтвознавця, що знає інші твори старого українського мистецтва, зможе видати свій вирішний осуд у такій важній справі, як походження мистецького твору.
Праці такі над старими памятками, опрацьовані з погляду вже високого українського мистецтвознавства, але теж ясністю викладу приступні й для популяризації, використувано б одночасно для окремих видань, або ж у якомусь періодичному віснику, якого потреба в нас уже відчувається. Одночасно ведений фотоґрафічний архів ілюстрував би такі видання.
Маємо тепер добру нагоду відшукати й вивчити памятки своєї старої культури. При цьому ми ніколи не сягали, ані не думали посягати на те, що польське. Чуже нам непотрібне, але ми таки завбогі й занадно впродовж багатьох століть ограбовані різними польськими орлами, щоб мали роздаровувати іншим своє культурне добро.
С. Львівський 