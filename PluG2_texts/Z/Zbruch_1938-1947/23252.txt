Поклін могилам.

Традиційні дні поляглих у раво-руському повіті.
Кожного року традиційним звичаєм святкує українське громадянство раво-руського повіту память Тих, що своє життя склали на жертвеннику Батьківщини. Память в честь поляглих святкує українське громадянство повіту так, що в перший день Зелених Свят відбуваються богослуження в кожній парохії, у другий день деканальні в Немирові й Вербиці, у першу неділю по Зелених Святах повітове свято в Раві Руській.
Немирів.
У Немирівському святі 29-го травня ц. р. взяло участь 9 священиківз немирівського деканату. Свято почалося Службою Божою, яку в наміренні українського народу відслужив о. Яків Фіґар, парох Улицька, проповідь виголосив о. К. Козій, парох з Воробличина. По Службі Божій уставився похід з церковною процесією з Немирова і Вороблячина, орхестрою і хором читальні "Просвіти" з Немирова, делєґації із 32 вінками від місцевих і дооколичних сіл, представники повітових установ з Рави Руської, духовенство з о. деканом Василем Гучком у проводі і понад 5000 громадян з околиці. При грі орхестри та співі хору похід перейшов на цвинтар і там на збірних могилах українських вояків духовенство відслужило панахиду, після якої о. Роман Трешневський виголосив проповідь. По відігранні орхестрою "Вічної Памяти" і кількох пісень похід вернувся під церкву і розвязався.
Вербиця.
Того самого дня відбулося друге окружне свято в честь Поляглих у Вербиці. У тому святі взяли участь о. заст. декана А. Трешневський, о. Т. Зрада, о. Коляюсовський, о. Гробельський та о. Криницький і понад 8.000 громадян із 153 вінками. По відслуженні торжеств. Служби Божої і парастасу над символічною могилою похід з церковними процесіями перейшов на цвинтар і там над гарно прибраними й оправленими могилами поляглих духовенство відслужило панахиду, після якої о. Бронислав Гробельський, парох Піддубець, виголосив проповідь. Підчас Служби Божої і панахиди та в поході співав здисциплінований хор з Вербиці під управою п. Івана Наврота.
Рава Руська.
Цьогорічний традиційний Повітовий День Поляглих відбувся в Раві Руській 4-го червня ц. р. Свято почалося торжественною Службою Божою в наміренні українського народу, що її відслужив о. декан Михайло Дороцький, парох Потелича. Діяконували о. Василь Миронович, зав. пар. в Руді Монастирській та о. Остап Шафран, сотрудник у Любичі Князів. По Службі Божій о. Щасний Раставецький, парох Гребенного, при співучасти духовенства деканату відслужив торжественну панахиду над прибраною вінками і цвітами символічною домовиною. Відтак по богослуженнях у церкві делєґати із 164 ріжнородними вінками перейшли вулицями міста на цвинтар. По перенесенні вінків уставилися церковні процесії з Рави Руської, Голого Ровського, Річок, Селиськ і Гребенного, за ними духовенство з равського деканату, а саме: о. Ми Дороцький, о. В. Кулинич, о. Щ. Раставецький, о. Г. Заяць, о. О. Лещук, о. К. Тустановський, о. К. Дацько, о. Я. Боровик, о. В. Миронович, о. О. Салук, о. О. Шафран, о. І. Блавацький, о. Третяк, о. Осідач, представники установ; за ними понад 15.000 народу з цілого повіту. У такому порядку церковний похід перейшов на цвинтар і там біля величавого памятника, збудованого Філією Т-ва Охорони Воєнних Могил у Раві Руській ще в 1936 р. над трьома оправленими в залізо-бетон збірними могилами, в яких спочиває понад 100 безіменних поляглих духовенство відслужило панахиду. По панахиді о. заступник декана Василь Кулинич, парох Камінки Кривого, виголосив проповідь про поляглих. По проповіді, відспіванні "Вічної Памяти", "Коли ви вмирали" і молитви "Боже Великий", церковний похід вернувся під церкву, де розвязався. Службу Божу, панахиду в церкві і на цвинтарі та в поході співав хор з Вербиці. Крім цього в поході співав ще хор з Вільок Мазовецьких і Верхрати.
Назагал усі три свята відбулися спокійно й урочисто і пройшли величаво. 