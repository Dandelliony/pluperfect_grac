Великий репортаж С. Яблонської.

Кілька років потребувала Софія Яблонська, щоб списати ще раз свої вражіння з довгої подорожі до ріжних чарівних закутинах, до яких роками тужила, зі Львова до Парижа. У 4-ому томі "Далеких Обріїв", що небавком появиться, вона згадує про ту хвилину духової боротьби, коли з одного боку вабило її безжурно бездільне життя на райському острові Бора-Бора, з другого-ж ворушилося ще неприспане себелюбство кандидатки на письменницю.
Зі сторінок її споминів побачите, яку вона має живу уяву, який невтишний голод вражінь. Уже після її перших споминів, списаних у Мароко та в Китаю — неодин наш читач висловлював скептичний погляд, чи скрізь вона те бачила, що описує, чи всі її пригоди — правдиві. Наші люди, то так легко вірять щоденним ґазетним сензаціям, що трапились десь далеко у світі, нелегко вірять, що молода галичанка без грошей, опіки та звязків, могла власною впертою волею дістатись туди, куди ми тільки зринаємо на крилах уяви. Дотого ми звикли до споминів подорожі наближених до звітів на загальних зборах; не маємо довіря до того, що затирає межу між дійсністю та фантазією — до барвистої літературної картини.
"Далекі обрії" — репортаж. Це новий літературний жанр, з якого більшість спроб залишається докищо у пресі. Але і теж репортажі наскрізь літературні. С. Яблонська пише, як говорить — мало думаючи про форму, в якій це виллється. Вона захоплена всім, що бачить і захоплена тим, що сама переживає. А що той, хто має відкриті очі на найзвичайніші явища свого дня і горнеться до всіх людей — знаходить завжди щось небуденне і скрізь цікавих людей, то не диво, що багато із нас уважає такий лірично-захопливий настрій за афектацію.
Автор репортажу має на меті відкрити своїм читачам щось незвичайне, зробити їм несподіванку інформаціями про місця та людей, які нам видаються "відомі".
Яблонська має цей хист — не тільки нюх репортера, що мусить бути потрохи актором і детективом, але і талант оповідача, для якого нема такої сірої, звичайної теми, яка не перемінилась би в неї у небуденну пригоду. Її уява легка, жива, запальна — коли хочете романтична, проте ясна, не затягнена мрякою. Серед неї ми відріжняємо здоровий розум, що здає собі справу з пропорції явищ, значіння фактів і людей. Усе це відзеркалене в її стилю — барвистім, прозорім, зовсім індивідуальнім, повнім темпераменту, але і міри.
Те, що нас особисто найбільше дивує у книжці Яблонської, це її мова. Молода землячка живе кільканацять років на чужині, чуючи рідко коли рідне слово. Тільки рідко пошта приносить їй наш часопис, але з нього вона з незвичайно вірним інстинктом уміє вибирати тільки те, що відповідає духові нашої літературної мови, уміє в памяті затримати дібрані слова та звороти і з них витворювати собі ввесь словник, що їй вистачає для вислову своїх вражінь.
З такою уявою та легкістю пера Яблонська могла б попробувати і нового, вищого жанру — повісти з життя далекого нам і незнаного, повного романтичних краєвидів, людей, звичаїв і пристрастей.
м. р. 