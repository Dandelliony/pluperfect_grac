З нагоди 100-річчя з дня уродин Миколи Лисенка

Львів, 23 березня.
В березні цього року минає 100 років від дня народин великого українського композитора Миколи Лисенка.
Постать Лисенка в історії українського народу сягає далеко поза сферу виключно мистецьких інтересів. Ім’я Миколи Лисенка — це ім'я всенародного значення, тому 100-річчя з дня його народин мусить стати серед українців всенародним святом.
Український Центральний Комітет хоче відсвяткувати цей ювілей, між іншими, теж конкурсом українських хорів у цілій Галичині. Тому закликає все свідоме громадянство, а в першу чергу референтів Культурної Праці в Українських Окружних та Повітових Комітетах і Районових Делегатурах та голов філій "Просвіти", допомогти реалізації цього замислу. Нехай у цьому ювілейному році залунають із сотень і тисячів гарних наших хорів чудові пісні Миколи Лисенка, які аналогічно до віршів Тараса, багато десяток літ розгрівали любов до рідного народу в українських серцях.
У зв'язку з постановою Українського Центрального Комітету про конкурс хорів, присвячений 100-річчю з дня народин Миколи Лисенка, заряджено таке:
І. Всі голови Українських Окружних Комітетів покличуть негайно до життя окружні конкурсові комісії в таких окружних центрах: 1) Самбір, 2) Стрий, 3) Калуш, 4) Станиславів, 5) Коломия, 6) Чортків, 7) Тернопіль, 8) Бережани, 9) Золочів, 10) Камінка, 11) Рава Руська, 12) Львів, 13) Перемишль, 14) Сянік, 15) Криниця, 16) Холм, 17) Біла Підляська (разом 17 місцевостей).
Окружна Конкурсова Комісія є найвищим окружним органом конкурсу, підчиненим Центральній Конкурсовій Комісії у Львові, якій здає звіт із своєї діяльности та виконує водночас ролю журі в окружному конкурсі, вибираючи найкращі два хори округи на краєвий конкурс у Львові.
До Окружної Конкурсової Комісії входять:
1. Голова Українського Окружного Комітету.
2. Референт Культурної Праці в Українськім Окружнім Комітеті.
3. Голова Філії "Просвіти".
4. Представник Інституту Народної Творчости.
5. 6. 7. Трьох найкращих в окрузі фахівців хорового мистецтва.
II. Голови Українських Повітових Комітетів повинні покликати негайно до життя Повітові Конкурсові Комісії в таких місцевостях: 1) Самбір, 2) Старий Самбір, 3) Турка, 4) Дрогобич, 5) Рудки, 6) Стрий, 7) Жидачів, 8) Ходорів, 9) Калуш, 10) Долина, 11) Станиславів, 12) Рогатин, 13) Надвірна, 14) Богородчани, 15) Товмач, 16) Коломия, 17) Городенка, 18) Снятин, 19) Косів, 20) Чортків, 21) Заліщики, 22) Борщів, 23) Копичинці, 24) Тернопіль, 25) Збараж, 26) Скалат, 27) Теребовля, 28) Бережани, 29) Підгайці, 30) Бучач, 31) Золочів, 32) Броди, 33) Перемишляни, 34) Зборів, 35) Радехів, 36) Сокаль, 37) Камінка, 38) Рава Руська, 39) Любачів, 40) Жовква, 41) Львів, 42) Бібрка, 43) Городок, 44) Яворів, 45) Перемишль, 46) Мостиська, 47) Добромиль, 48) Ярослав, 49) Сянік, 50) Лісько, 51) Коросно, 52) Ясло, 53) Горлиці, 54) Криниця, 55) Холм, 56) Володава, 57) Грубешів, 58) Замістя, 59) Білгорай, 60) Біла Підляська, (разом 60 місцевостей).
Повітова Конкурсова Комісія є найвищим повітовим органом конкурсу, підчиненим Окружній Конкурсовій Комісії, якій здав звіт із своєї діяльности та виконує водночас ролю жюрі в повітовому конкурсі, вибираюче найкрасщі хори (найбільше 5) на окружний конкурс хорів.
До Повітової Конкурсової Комісії входять:
1. Голова Українського Повітового Комітету.
2. Референт Культурної Праці в Українськім Повітовім Комітеті.
3. Голова Філії "Просвіти".
4. Представник Інституту Народної Творчости.
5. 6. Двох найкращих у повіті фахівців хорового мистецтва.
III. Українські Повітові Комітети повинні подбати, щоб на місцях, у кожному містечку й селі, повстали місцеві конкурсові комісії у складі:
1. Представник інтелігенції (священик, учитель).
2. Муж Довір’я.
3. Голова читальні "Просвіти", чи пак голова Українського Освітнього Товариства (У. О. Т.)
Місцеві комісії знайомляться з роботою хорів у їхній місцевості, допомагають їм у підготові, гуртують молодь до роботи та організують від'їзд своїх хорів на повітовий конкурс. Обов'язком місцевих комісій є бути в постійному зв'язку в справах конкурсу хорів з Повітовою Конкурсовою Комісією.
Обов'язком Повітових Конкурсових Комісій є допомога хорам повіту у підготові конкурсу та організація повітового конкурсу. Повітова Конкурсова Комісія призначує найкращі хори повіту (найбільше 5) на окружний конкурс, куди висилає їх на свій кошт. Повітова Комісія мусить бути в постійному зв’язку з Окружною Конкурсовою Комісією.
Обов'язком Окружних Конкурсових Комісій є допомога в підготові конкурсу Повітовим Конкурсовим Комісіям та організація окружного конкурсу хорів. Окружні Конкурсові Комісії призначають найкращі хори (найбільше 2) на краєвий конкурс хорів у Львові, куди висилають їх на свій кошт. Далі обов’язком Окружної Конкурсової Комісії є: 1) бути в постійному зв’язку з Центральною Конкурсовою Комісією, 2) бути в постійному зв'язку з Відділом Культурної Праці УЦК (Львів, Паркова 10), 3) приєднати до співпраці професійних музик свого терену діяльности для підготови і проведення конкурсу. Ці професійні музики мають своїм знанням і досвідом допомогти реалізації задумів Комісії.
Обов'язком Повітових і Окружних Комісій є теж подбати, щоб усі театри та завідуючі концертними залями відступили на день конкурсу свої приміщення.
IV. Основні вимоги конкурсу. 1. До конкурсу має кожний хор приготовити щонайменше три твори М. Лисенка, що відповідали б його технічній спромозі. Загальні репертуарні вказівки дістають хори від Повітової чи Окружної Конкурсової Комісії. На окреме бажання хорів, спрямоване за посередництвом Повітової чи Окружної Конкурсової Комісії до УЦК — можуть відвідати поодиноку хори та допомогти їм у підготові наші диригенти.
2. Найдальше до дня 10 квітня ц. р. повинні подати хори, які думають взяти участь у конкурсі, свою заяву приступленя до конкурсу. Разом із заявою приступлення подадуть хори теж і репертуар. Заяву й репертуар пересилають до Повітової Конкурсової Комісії. Повітова Комісія пересилає ці матеріяли до Окружної Конкурсової Комісії, а ця до Центральної Конкурсової Комісії на адресу: Український Центральний Комітет, Львів, вул. Паркова ч. 10.
V. Реченець конкурсів. Повітові конкурси хорів відбудуться між 10 і 31 травня 1942 р. День конкурсу кожного повіту призначують для кожного повіту зокрема Окружні Конкурсові Комісії та повідомляють про реченець кожного повітового конкурсу Центральну Конкурсову Комісію, за посередництвом Українського Центрального Комітету, Відділ Культурної Праці.
Окружні конкурси хорів відбудуться між 5 і 15 червня 1942 р. День конкурсу кожної округи призначує Центральна Конкурсова Комісія.
Краєвий Конкурс у Львові відбудеться між 20 і 25 червня 1942 р. і безпосередньо після цього фінальний концерт найкращих хорів краю.
VI. Премії. Для відзначення хорів і диригентів передбачені премії у формі дипломів, грамот і нагород. Дипломи і грамоти мають єдиний зразок, затверджений Українським Центральним Комітетом. Їх видає УЦК на основі пропозиції жюрі. Нагороди, не більш 2-ом, 3-ом одиницям (хорам чи диригентам) можуть надавати місцеві організації, Українські Повітові Комітети, Українські Окружні Комітети — всі на свій кошт. Похвально відмічені хори на Краєвому Конкурсі та фінальному концерті будуть нагороджені коштом Українського Центрального Комітету.
VII. Фінансування. Хорові гуртки заявляються на повітових конкурсах власним коштом, чи пак коштом місцевих організацій. Українські Повітові Комітети висилають виділені на повітових конкурсах найкращі хори (не більше 5) на окружні конкурси на свій кошт.
Українські Окружні Комітети висилають виділені на окружних конкурсах найкращі хори (не більше 2) на краєвий конкурс у Львові на свій кошт. Побут хорів у Львові на краєвому конкурсі оплачує Український Центральний Комітет.
VIII. Звітність. Починаючи від 1. IV. 1942 всі комісії висилають що 2 тижні точні звіти про хід праці: місцева Комісія — в Повітову і до УЦК. Повітова Комісія — в Окружну і до УЦК. Окружна Комісія в Центральну Конкурсову Комісію. Адреса Центральної Конкурсової Комісії: Український Центральний Комітет, Відділ Культурної Праці, Львів, Паркова 10.
Крім звітів про хід праці треба від початку конкурсів висилати протоколи і звіти з конкурсів до надрядних Комісій і до Українського Центрального Комітету. 