◦ ◦ ◦ ◦ ◦ ◦ ◦

Приїзд Державного симфонічного оркестру УРСР. Вчора до Львова приїхав Державний симфонічний оркестр УРСР. За порівняно короткий час свого існування він став однією з найвизначніших одиниць музичних колективів Радянського Союзу. В його складі переважно молоді виконавці, випускники консерваторії Києва, Одеси, Москви, Ленінграда. На чолі оркестру талановитий художник лауреат першого Всесоюзного конкурсу диригентів, заслужений артист УРСР Н. Рахлін. Диригент — заслужений артист УРСР Брагінський.
Міське споживче товариство в Золочеві має 39 торгових магазинів, баз, пекарень, молочарень тощо. Намічений план обігу виконано з перебільшенням. Всього за три місяці продано трудящим товару на суму 1.800.000 карбованців.
В гостях у студентів столиці — Києві побував хор студентів Львівського ветеринарного інституту. Екскурсанти-співаки відвідали оперний театр, оглянули місто і виступали на вечорах в сільськогосподарському, ветеринарному інститутах та в університеті ім. Т. Г. Шевченка, де виконали старовинні галицькі пісні.
Водний сезон на великих ставах. Рік тому в сторону Янова і Городка Ягелонського мчались з Львова автомашини з панами. В користуванні польських панів були прегарні великі ставки, водні станції та шлюпки. Робітникові тут навіть викупатись було не вільно. Найближчими днями львівський яхт-клуб в цих мальовничих місцях відкриває водний сезон. Зараз тут ремонтують зруйновані водні станції, шлюпки, човни тощо. Все це віддається до послуг трудящих. Через кілька днів трудящі Львова матимуть можливість відпочивати і займатися парусним, гребним спортом і плаванням на великих ставах в Янові і Городку Ягелонському. 