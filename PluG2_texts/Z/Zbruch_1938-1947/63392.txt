"Маслосоюз" в Ярославі. — Вуличний рух.

"Маслосоюз" в Ярославі
22 лютого ц. р. відбулися в Ярославі загальні збори "Маслосоюзу", української окружної молочарської кооперативи в Ярославі. Після відкриття зборів головою Надзірної Ради Іваном Бараником, забрав голос дир. "Маслосоюзу" у Львові інж. Андрій Палій, який привітав збори від централі у Львові. Зі звіту, який прочитав А. Качор, довідуємося, що "Маслосоюз" має вже після 9-ох місяців праці 11.946.32 зол. власних фондів, а майно активів представляло у дні 31 грудня 1941 р. 51.368.485 зол., в тому 45.478.26 зол. рухомостей. За час своєї короткої діяльности "М. С." зібрав від доставців 1.363.485 л. молока; з того продав 380.825 л. повного молока та 982.660 л. переробив на інші молочні продукти, головно масло, якого виробив 27.812 кг. Крім цього вироблено 85.092 л. маслянки, 12.871.85 кг. творогу, 740.343 літрів неповного молока, 10.376 різних сирків і т. д. Білянс замкнено надвишкою 100.73 зол. Кооператива почала працю від одної 100-л. кружлівки, а сьогодні молочарня вповні змеханізована і вивінована в модерні пастеризатори. У "Маслосоюзі" в Ярославі працює крім молочарів по селах, 22 службовців. Для молочарів по селах уладжено ідейний курс і кілька короткотриваючих перешколів у формі практичних показів і теоретичних гутірок. Квадрат і трикутник як орієнтаційні знаки у вуличному русі
Як орієнтаційні знаки у вуличному русі завела львівська поліція між іншим квадрат і трикутник. Ці знаки відносяться до тексту 13 параграфу ("першенство переїзду") розпорядку про те, як вестися у дороговому русі (з дня 17 травня 1941 р.).
У тому параграфі є сказане, що на перехрестях і при в'їздах вулиць першенство переїзду має віз, що їде головною дорогою. Головними дорогами є: головні комунікаційні шляхи, означені чотирокутниками, що стоять на рогах вулиць, при перехрестях і в’їздах. Шляхи, при яких перехресті або в'їзді стоять трикутники, гострим кінцем звернені вниз, це знак — зберігати "першенство переїзду на головному шляху".
При шляхах однакової категорії на перехрестях і в’їздах першенство переїзду має той віз, що їде з правої сторони. Але механічні вози та вози, що їдуть рейками мають першенство перед усіма іншими. Зате механічні вози й вози на рейках у відношенні до себе мають однакові права щодо першенства переїзду.
Засади першенства не обов'язують, коли поліція при помочі вказівок чи знаків управильнить цю справу інакше.
З того ясно, що віз, який їде головним комунікаційним шляхом, має першенство переїзду на перехрестях і в'їздах бічних вулиць. Тих, що бічною вулицею зближаються до її перехрестя з головною, у невеликій відстані від того місця, орієнтує про те трикутний знак; уважати на припис про право першенства. Водій відразу знає, що слід зменшити швидкість їзди. За те на місцях, де схрещуються вулиці, з яких жодна не є головним комунікаційним шляхом, першенство засадничо має той, хто їде від права, одначе самоходи, мотоциклі і трамваї мають першенство у відношенні до возів, запряжених кіньми й роверів. 