За наш урядницький стан

Львів, листопад 1942 р.
Плянова, послідовна і рівнобіжна розбудова усіх ділянок господарсько-економічного і культурно-національного життя — це одна з передумов розвитку кожного народу, його культурних та економічно-господарських потреб. Важко уявити собі, щоб будьяка модерна, себе свідома нація дбала тільки про свою напр. політику економічну, а занедбувала всі інші справи, напр. соціяльні чи загально-культурні. Тільки близьке і скоординоване співдіяння всіх внутрішніх сил народу, тільки повне притягнення до праці всіх творчих, конструктивних чинників на усіх ділянках життя, одночасно забезпечує правильне функціонування цілого національного організму, цілої держави.
Ясно, що ця кардинальна вимога у всякій творчій і продуманій роботі над саморозвитком і розбудовою матеріяльних і духових дібр даного народу можлива, при сприятливих політичних та економічних умовинах, можлива при наявності якогось керівного-диспозиційного осередка, який розпоряджає усіма потрібними засобами ікористується правом своєрідного авторитаризму.
Коли мова про нас, українців, то приходиться ствердити, що в своїй безпереривній організаційній праці над нашою внутрішньо-національною розбудовою і розростанням, ми старалися використати в даних історично-політичних обставинах якнайбільше. Впарі з розвитком наших культурно-освітніх потреб ми дбали водночас про економічно-господарську розбудову, змагаючи всіма доступними засобами до своєрідного господарського автаркізму, що й подекуди нам удавалося. Те саме можна б сказати про наші культурно-освітні досягнення, що увінчалися значним успіхом. Своєрідна автономність колишніх "Просвіт" чи "Рідної Школи" була саме викладником наших осягів на цьому терені. Дещо інакше мається справа із систематичною розбудовою нашого ремесла, якого нам не вдалося прибрати до рук, та не вдалося якслід розбудувати деяких професій, як ось професії українських поштовців, залізничників чи стану урядовців. Склались на це різні причини, а передусім специфічні політичні умовини життя нашого народу в межах б. Польщі і дальше недостача відповідно вишколених людей.
З цих усім неохоплених нами ділянок праці найбільш некорисно відбивається на нашому всебічному розвитку наявна недостача урядовців різних дикастерій. Ми, українці, що не розпоряджали такими важливими установами, як судівництво, пошта, податковий уряд, сусп. обезпечальня, чи цілою низкою більш і менш важних установ (от як нпр. міська самоуправа), не турбувались і тим, чи маємо відповідну кількість фахових урядовців до тих установ і взагалі чи ми маємо якслід розбудований урядницький стан. Всякі почини в цій справі — приневолені обставинами — — залишали ми здебільша приватній ініціятиві і підприємчивості меткіших одиниць, що пошукуючи праці, наштовхувались на можливість працювати в такому чи іншому уряді і після різних протекцій таку працю одержували. Крім цього покутувало в нас здавен-давна закорінене упередження до урядницького стану, як стану малоплатного, неефектовного і тд. Наше громадянство в загальному, не доцінювало ніколи сірої, муравлиної праці урядовця, що, як не як, усюди творить могутню армію, без якої не могли б обійтись ніякі установи.
У висліді ми цього таки дуже важного зокрема коли йде про внутрішнє обличчя міста, не маємо. На кожному кроці відчувається в нас відсутність отих саме урядовців: секретарів, рахівників, референтів ітд. Що більше, в сьогоднішній системі нашого життя бачимо цілу низку різних-прерізних установ, що обслуговуються майже виключно не українським персоналом.
І тут саме виринає основна проблема, від успішної розвязки якої залежатиме наша повнокровна зорганізованість, наша підготова до майбутніх завдань. Нам, що змагаємо до повного охоплення всіх ділянок доступного нам життя, необхідно подбати про створення викваліфікованих кадрів урядовців, які змогли б зайняти місця в різних установах і виповнити цю прогалину. Справа надто важна щоб нею не зацікавитись, тимбільше, що тепер маємо змогу, бодай частинно, цю справу розвязати. В теперішніх умовинах маємо можливість одержати працю в різного роду урядах, які здебільша обслуговувані неукраїнським елементом, а які, по своїй структурі і свому призначенні, творять важливі звена в загально-державній адміністрації та є викладником національного обличчя нашого етнічного терену. Спрямовувати туди якнайбільше наших людей, усвідомити їм потребу обсадити урядницькі місця нашими працівниками, нехай покищо і не вповнї кваліфікованими — це наявна потреба хвилини. Ми диспонуємо сьогодні тисячами молоді економічно-торговельних і фахових шкіл, яка, набувши деяке фахове технічне знання (рахівництво, кореспонденція, стенографія, книговодство і т. п.), зможе зайняти відповідні місця в урядах та установах, збільшуючи в них наш стан посідання.
А нагоди до цього багато. На кожному кроці велике запотребування (нпр. в урядах праці) урядовців, машиністок, секретарів, рахівників і т. п., а притому ще з дня на день розбудовується мережа нових і підприємств, росте потреба нових сил.
Тому використати всі ці можливості, спрямовуючи на урядницьку працю якнайбільше українського національно-свідомого елементу, щоб таким чином забезпечити собі, зокрема по містах, український стан посідання та водночас довести до створення міцного, добре вишколеного українського урядницького стану, — це наказ хвилини.
М. О. С. 