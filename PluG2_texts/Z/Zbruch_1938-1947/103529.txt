Вручення тов. С.В. Стефанику посвідчення про обрання його депутатом Верховної Ради СРСР.

  12 лютого в присутності представників громадських організацій і працівників преси відбулося засідання Окружної виборчої комісії виборчої округи №442 по виборах до Ради Союзу, по якій балотувався 10 лютого Семен Васильович Стефаник.   На порядку денному засідання комісії три питання: 1. Доповідь секретаря Окружної виборчої комісії тов. І. Старовойта про результати роботи дільничних комісій і правильність оформлення всієї документації по виборах до Ради Союзу по виборчій окрузі №442. 2. Затвердження протоколу. 3. Вручення посвідчення тов. С.В. Стефанику про обрання його депутатом Верховної Ради СРСР.   — Львівська виборча округа №442 по виборах до Ради Союзу Верховної Ради СРСР складалася з двох міських і п’яти сільських районів. У виборчій окрузі було 286 виборчих дільниць. В день виборів члени Окружної виборчої комісії їздили по дільницях, перевіряли правильність ходу виборів. Ніде не було порушено "Положення про вибори до Верховної Ради СРСР", жодної скарги від виборців не було на неправильну дію дільничних виборчих комісій. Учора Окружна виборча комісія одержала протоколи про результати голосування від усіх 286 виборчих комісій. Жодного порушення правильності складання протоколів не встановлено. На основі цих протоколів Окружна виборча комісія виборчої округи №442 по виборах до Ради Союзу склала протокол.   Тов. Старовойт зачитує текст протоколу. Лаконічні фрази його, цифри результатів голосування свідчать про перемогу блоку комуністів і безпартійних по Львівській виборчій окрузі №442.   На підставі результатів голосування, відповідно статті 102 «Положення про вибори до Верховної Ради СРСР», Львівська Окружна виборча комісія встановила, що депутатом Верховної Ради СРСР від Львівської виборчої округи №442 по виборах до Ради Союзу Верховної Ради СРСР обраний Стефаник Семен Васильович.   Під гучні оплески присутніх членів Окружної виборної комісії підписують цей документ, що яскраво свідчить про волевиявлення радянських людей.   Перед врученням посвідчення тов. С.В. Стефанику про обрання його депутатом Верховної Ради СРСР виступив голова Окружної виборчої комісії тов. Б.В. Романицький.   — З піднесенням йшли виборці 10 лютого на вибори, — говорить тов. Романицький, — ще о п'ятій годині людно було на виборчих дільницях. Я бачив, як на 69 виборчій дільниці в Червоноармійському районі о пів на шосту прийшов гурт людей, святково одягнених. Вони прийшли голосувати за своїх кандидатів, виявити цим любов і довір'я комуністичній партії і товаришеві Сталіну. І вони проголосували, віддали свої голоси за кандидата блоку комуністів і безпартійних Семена Васильовича Стефаника, обрали його депутатом Верховної Ради СРСР. (Оплески).   — Згідно «Положення пре вибори до Верховної Ради СРСР», — продовжує тов. Романицький, — ми зараз повинні вручити посвідчення про обрання.   Дорогий тов. Стефаник! Дозвольте привітати Вас від імені виборців з обранням в депутати Верховної Ради. Трудящі виявили Вам довір'я. Дозвольте від імені всіх трудящих виборчої округи №442 висловити надію, що ви виправдаєте велике довір'я народу.   Під оплески присутніх тов. С.В. Стефаник одержує посвідчення про обрання його депутатом Верховної Ради СРСР. Одержавши посвідчення, він виголосив коротку палку промову.   — З почуттям глибокого зворушення я одержую цей документ, — говорить тов. Стефаник. — Велике довір'я, яке до мене виявив народ, я глибоко розумію. Нехай почують мене всі виборці, що віддали голоси за мою кандидатуру: я не підведу свій народ, буду йти тільки тією дорогою, по якій вів великий Ленін, по якій веде нас великий Сталін. Я не зійду з цього шляху до останнього подиху і всі накази виборців виконаю.   Вільна Україна 