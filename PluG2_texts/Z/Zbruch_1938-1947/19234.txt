Твори Федора Яхимовича на виставі у Відні.

11. лютого у Відні відкрито дуже цікава вистава "Віденських Майстрів" XIX. століття, дібрана із приватних ґалєрій міста Відня, в одній з найкращих ґалерій "Ноє Ґалєрі". Ця вистава дуже цікава для нас тим, що на ній є твори славного українського мистця того часу, що працював у Відні — Федора Яхимовича.
Багато праці й енерґії вложила в цю справу наша малярка Марія Дольницька, що з доручення Асоціяції Незалежних Українських Мистців у Львові переводить фотоґрафування та евіденцію праць Яхимовича від кількох років: до цього часу вдалося сфотоґрафувати 36 праць Яхимовича.
На виставі зібрані праці таких віденських мистців XIX. століття: Аґріколі, Канона, Фіґера, Фюріха, Яхимовича, Купельвізера, Петенкофена, Ранфтля, Райтера, Фриріха, Філіпа, Франца Райнгольдта, Ромака та Лєонгардсгофа.
Федорові Яхимовичеві відвели дві великі салі. На запрошенні подано досить докладний і вірний життєпис мистця, який подаємо в цілости, без ніяких змін.
"На цій виставі покажуть окрім творів відомих австрійських майстрів XIX. століття також олійні образи, акварелі і рисунки одного українського маляра Федора Яхимовича. Уродився він у Белзці (Галичина) і примандрував по смерти своїх батьків пішки зі Львова до Відня у 1819. році, де його брат студіював медицину. Спочатку він почав також студіювати медицину, але згодом, у 1825. році, перейщов до Віденської Академії Мистецтв і по закінченні студій присвятився головно театральному малярству. Від 1827. року був Яхимович у Карльс-Театрі декоратором, від 1836. року в театрі на Йозефштаті, вкінці у 1851. році в цісарській опері, де працював 20 років аж до спенсіонування. Його декорацій до "Трубадура" уживають ще й тепер. Крім своєї театральної діяльности працював Яхимович ціле своє довге життя (помер у 1889. р.) над реліґійними творами. І так є його роботи великий запрестольний образ у церкві в Гумпендорфі, а грецький манастир у Заххі на Ливанії має іконостас його роботи з 75 образами, виконаними на дереві.
Але з найбільшою любовю присвячував Яхимович свою творчість пейзажові. Окрім того залишилися по Яхимовичеві портрети, особливо гарні родинні портрети та жанрові твори. Завдяки ввічливости його нащадків, що живуть у Відні та з пієтизмом ставляться до творів свого предка, було можливо показати праці українця Федора Яхимовича широкому громадянству."
На марґінесі цієї дуже важної для української культури вистави мусимо подати кілька наших завваг, а саме:
Німці, що для них Яхимович багато зробив у мистецтві, визнають його за українця. Свою увагу виявили в дуже культурний спосіб, подаючи навіть у запрошенні цінні інформації про нього.
З українського боку зацікавлення Яхимовичем слабе. 3 приємністю відзначуємо на цьому місці реферат студента Богдана Весоловського про життя і творчість Яхимовича, що його він прочитав у віденській "Січі" (гадаємо, що він буде надрукований у наших студентських виданнях). Отже малярка п. Марія Дольницька з п. Б. Весоловським з української сторони зробили багато, але наша молодь, та ще й у Відні, в одному з найкультурніших осередків Заходу, не виявила того зацікавлення, якого слід би було сподіватися.
Цій молоді ми аж зі Львова звернемо увагу, що Яхимович — це визначний представник української культури і ми тут удома, на жаль, не маємо змоги оглядати його неабиякої творчости. Треба скористати з нагоди й ознайомитися з нею, бо у XIX. столітті значіння Яхимовича особливо цінне, тимбільше, що Яхимович усе себе чув приналежним до свого народу і це всюди підкреслював. Коли працював на чужині, то лише тому, що у рр. 1830—1850 не мав що робити дома. Коли наша молодь є за кордоном, то не лиш на те, щоб студіювати сухі предмети — що можна робити й дома, але також на те, щоб приглянулася західньому життю, його явищам і його культурі, особливо коли та культура звязана так чи інакше з українським народом. 