Поза китайським муром

(Від нашого кореспондента).
Як я вже згадав у попередній кореспонденції, у Львові ми мусіли через незалежні від нас причини, змінити свою маршруту: їдемо назад на Люблин, а звідси через Волинь на Київ.
Засніжені поля біліють широко розісланими полотнищами обабіч дороги. Мжичить. Дрібні краплинки дощу густо осідають на автові шиби. Їдемо добре замощеними дорогами Волині.
Дубно.
Це 18-тисячне місто, що лежить у рівній віддалі від Луцька й Рівного, дуже приємно відрізняється своїм виглядом від похмурих руїн Луцька. Чистенькі партерові дімки цього неторкненого війною міста дихають передвоєнним спокоєм. Якийсь особливий чар затишности має Дубно.
Ночуємо в ньому. Гостинний дім бурмистра В., галичанина, занесеного обставинами життя дванадцять літ перед війною з зеленої Лемківщини на Волинь, пересякнений волинським духом. Приємно відчувати в ньому заклопотаність сина далекої української окраїни справами ширшої батьківщини, справами ширшого маштабу, справами загального українського добра. І мимоволі виникає думка в розмові з ним, чи не добре було б багатьом із нас перевестися із своєї тіснішої батьківщини на ширші лани безмежної України, щоб у перемішанні наших виховань і місцевих етнічних особливостей створити однолитий тип українського громадянина й ширшого серцем патріота.
Це скромне, тихеньке Дубно, як виявилося з розмов із п. бурмистром, не таке вже скромне й тихе в розгоні творчої праці. Тут, крім вищої початкової школи ім. Т. Шевченка й державної української гімназії ім. С. Петлюри (з 700 учнями), є й Волинський Державний Музичний Інститут ім. М. Леонтовича, й окружне Т-вО "Просвіта" з понад 200 філіями. Як на таке Дубно, ці культурно-просвітні осяги за такий короткий час завеликі. Причини цих осягів — у рухливості й життєдіяльности кількох місцевих діячів. У створенні Музичного інституту велику енерґію проявив начальник освітнього відділу окружної управи п. Авенір Коломиєць. Він же редаґує в Дубні й дуже добрий 2-тижневнй часопис для українських дітей"Школярик". Вийшло вже 4 числа цього часопису в накладі 6 тисяч прим. Попит на журнальчик дуже великий і наклад його міг би вирости впятеро, коли б не брак паперу, що обрізує всі можливості. Головою Т-ва "Просвіта" є А. Камінський.
Волинський Державний Музичний Інститут у Дубні має такі відділи: смичкових інструментів, фортепяна, дутих інструментів, бандури, вокально-драматичний, дириґентський, теоретично-композиторський і педагогічний. Директором Інституту є проф. Л. Березовський, а серед професорів бачимо імена: Тетяни Янішевськоі-Войташевської, Г. Петрової, І. Бринди й інш. Учнів — 100.
Цікавий є відсоток учнів у школах по національности: українців — 90%, поляків коло 10%, росіян 0,7%. Викладова мова в усіх школах — українська.
— Раніш українські діти вчилися по польськи на Польщі, нехай тепер польські діти вчаться по українськи! — каже А. Коломієць.
Дубно висипало на Шибеній горі пропамятну Гору Визволення і видало з цього приводу памятникові грамоти.
Німецько-большевицька війна видвигнула в Дубні нових героїв-українців. Коли енкаведисти почали розстрілювати в дубенській тюрмі вязнів, колишній козак Армії УНР, Волошин зорганізував сусідні села й кинувся з селянами на тюрму. Червоні палачі розбіглися і Волошин випустив на волю 80 призначених до розстрілу заточенців. Контратака большевиків на тюрму примусила Волошина відступити. Понад 1000 замкнених у тюрмі вязнів, яких Волошин не встиг випустити на волю (бо не було можливости вибити залізних дверей тюремних камер), большевики, повернувшись, розстріляли.
Рівне.
Для воєнної цілі большевики збудували асфальтову автостраду між Львовом і Києвом. Збудували її руками польських полонених. Рівним, як стіл, асфальтом ми виїхали з Дубна й за годину були вже в Рівному.
Знаю Рівне з 1918 року, коли по захопленні Камянця Под. большевиками це волинське місто з 48-тисячним населенням стало черговою тимчасовою столицею української Директорії. Цікава річ: 23 роки польського, а вкінці большевицького володіння в цьому місті не змінили його вигляду на краще. Так, ніби я тиждень тому покинув його. Та сама зовнішня неохайність типового жидівського купецького провінціонального міста, та сама неупорядкованість, трохи менша тільки рухливість. Це останнє пояснюється зменшенням населення Рівного майже наполовину: жидів тепер там обмаль. Урбаністична господарка польських часів на Волині була погана. Щоб таки не спромогтися на пару якихось ліпших будов громадського значіння в місті для своїх хоча б потреб — це аж дивно!
Большевики за два роки своєї господарки в Рівному, як і в інших містах Волині й Галичині, залишили специфічні сліди: бруд, розгром торговельного життя, павперизацію населення. Є кілька крамниць — але вони продають те, що нікому непотрібне: якісь образи, дитячі виграшки, бюрове приладдя совітського виробу. В книгарнях — рештки совітського видавничого барахла та продажа місцевої газети "Волинь". Часописів з Луцька (80 км.) чи з Житомира (180 км.) тут не дістанете.
Мясні обіди як деінде. Взагалі, як деінде. Взагалі, як порівнювати, Рівенщина на брак харчу нарікати ще не може.
Чути українську мову на вулицях. Але переважає т. зв. волинська говірка: українсько-московський воляпік. Не бракує і чисто московського "пайка", не говорячи вже про "єнзик" польський.
Газета "Волинь" виходить тепер двічі на тиждень. Життя, видко з усього, наладнується. Бачив тут і декого із г. г. та з Галичини. Після поліційної години (7-ма) місто завмирає.
За "китайським муром".
Їдемо асфальтовою автострадою далі. Поля засіяні озиминою, дорогами здибаємо фіри з контингентом. Там і тут обік дороги цукроварні. Видні на них сліди знищення і підпалів, але якось вони підлатали ся і працюють. Цукор значить, буде. А його дуже бракує після совітської господарки скрізь на Волині.
Корець — останнє граничне містечко колишнього польсько-большевицького кордону. Типове брудне волинське містечко. Видно в перехожих мужчин цигарки в устах: тютюн (волинський бакун), значить є ще в людей. Найбільше постачає його Дубенщина, де можна знайти й листи шляхетного тютюну. Загальне вражіння таке, що Волинь із побольшевицькою бідою ще дасть собі ряду.
Минаємо цукроварню (працює!) — і той то перескакує ту недавню границю, той китайський мур, що два десятки років ховав за собою таємниці московської катівні народів від очей цивілізованого світу. Границя помітна відразу: там за нами, лишився веселий калейдоскоп вузьких власницьких скравків землї, скрізь оброблених під озимину, тут ми бачим безмежний скучний простір сколєктивізованих, наполовину необроблених ланів, де плуг 20 років тому переорав межі колишніх їх власників.
Одуд. 