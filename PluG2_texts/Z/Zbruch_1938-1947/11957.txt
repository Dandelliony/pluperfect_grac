Намагане самогубство Косіора.

ПЕРЕД НОВОЮ НИЗКОЮ ПОЛІТИЧНИХ ПРОЦЕСІВ У МОСКВІ.
В Москві розійшлася поголоска, що Станислав Косіор намагався скінчити самогубством у вязниці на Лубянці. Косіор до січня ц[ього] р[оку] був першим секретарем КП(б)У на Совітській Україні і першим заступником совітського премієра Молотова. Косіора арештувало Ґ.П.У. у квітні ц. р. під замітом опозиційної акції. Тепер Косіора примістили у вязничнім шпиталі, де його на приказ Єжова примусово відживляють тому, що він почав голодівку. Косіор потрібний тепер Ґ.П.У. тому, що Єжов підготовляв низку нових політичних процесів.
ВОРОШИЛОВ І БЛІХЕР ПРОТИ ДІЯЛЬНОСТІ ПОЛІТИЧНОГО КОМІСАРА МЕХЛІСА.
Слідство проти старшин червоної армії, що його перевели в Хабаровську за намагану дезерцію, дало сензаційні висліди, бо обтяжило політичного комісаря червоної армії Мехліса, який своїми потягненнями здезорґанізував зовсім совітський старшинський корпус. У Москві кружляють поголоски, що між ком[ісаром] Мехлісом і марш[алом] Ворошиловом дійшло до гострого конфлікту. Ворошилов рішуче запротестував проти масових персональних змін у совітському старшинському корпусі і спеціяльно проти поширення компетенції політичних комісарів в артилерії і відділах панцирної зброї. Призначені Мехлісом політичні комісарі, без відповідної освіти, викликали хаос і значно ослабили боєву здатність поодиноких одиниць панцирної зброї та артилєрії. Шкідливі наслідки цієї акції ком[ісара] Мехліса виявилися підчас останніх совітсько-японських боїв під Чанкуфен. Марш. Бліхер підтримав становище Ворошилова і тому Сталін мусів згодитися бодай на хвилеве усунення в тінь свого б[увшого] секретаря Мехліса. Поголоски про ці позакулісові події на Кремлі викликали сильне вражіння в Москві.
ЗРІСТ ВПЛИВІВ КАҐАНОВИЧІВ.
У звязку з закінченням другої сесії Найвищої Ради секретар президії цієї ради Ґоркін оголосив декрети та рішення совітського уряду, ще кидають цікаве світло на долю деяких народніх комісарів. Одним з найважніших рішень є призначення Лазаря Каґановича першим заступником совітського премієра Молотова. Це становище займав б[увший] премієр Совітської  України Чубар, якого в 1933 р. перенесли з України до Москви. У травні ц. р. розійшлися поголоски про арештування Чубара. Офіційне призначення Каґановича потверджує поголоски про долю Чубара. Призначення Л.Каґановича зміцнює впливи "групи Каґановичів“. Як відомо, Лазар Каганович є теж комісарем важкого промислу і комунікації, його брат Михайло Каґанович комісарем воєнного промислу. Крім того призначено Львова комісарем будови машин і Каганова комісарем харчевого промислу.
ВЖЕ ЗМІНЮЮТЬ БУДЖЕТ.
Найвища рада СССР приняла перед кількома днями на свому останньому засіданні буджет на суму 125 міліярдів і 118 міліонів рублів. Негайно по замкненні згаданої сесії найвищої ряди совітський уряд підвищив буджет до 132 міліярдів і 657 міліонів рублів. Слід згадати, що найвища рада, себто т. зв. совітський парламент радив 11 днів, від 10. до 21. ц. м. На свому останньому засіданні найвища рада приняла закон про пересунення хліборобської вистави на 1 серпня 1939. р., хоч цю виставу мали відкрити ще в 1937. р. Відложення вистави совітський уряд мотивував діяльністю „ворогів народу” в комісаріяті хліборобства.