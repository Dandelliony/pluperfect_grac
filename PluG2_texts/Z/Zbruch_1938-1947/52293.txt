На господарське і оборонне зміцнення вітчизни

Сьогодні публікується постанова уряду про випуск державної позики Третьої п'ятирічки (випуск четвертого року). З великою, невимовною радістю і задоволенням міліони трудящих нашої вітчизни слухали по радіо постанову уряду про нову позику. Ця радість зрозуміла. Радянський народ знає, що 9 міліардів 500 міліонів карбованців, які будуть одержані від реалізації позики, підуть на зміцнення господарської і воєнної могутності нашої вітчизни. Бо в нашого народу справа вітчизни, справа її могутності і зміцнення — найрідніша, найкровніша справа.
Великий пролетарський письменник Олексій Максимович Горький писав: "В радянської влади немає інших інтересів, крім інтересів трудового народу. Це єдина в світі справді народна влада... Що трудовий народ наш розуміє мету своєї влади, про це говорить той факт, що народ охоче віддає свої заощадження на розвиток державного господарства. Всякий хто бере участь у позиці — бере участь у справі зміцнення волі, здобутої народом ціною своєї крові".
Трудящі нашої області особливо знають ціну волі, благами якої вони користуються, дякуючи країні соціалізму, що вирвала їх з тюремних мурів. Вже рік і вісім місяців трудящі Західної України живуть в єдиній братній сім'ї радянських народів і працюють на благо своєї рідної вітчизни, на її славу і зміцнення. Вони розуміють, що, підписуючись на позику, ще більш зміцнюють господарську і оборонну могутність своєї любимої країни, яка їх визволила, по-материнському пригорнула до себе і ніколи не віддасть на поталу ворогам.
XVIII Всесоюзна конференція ВКП(б) затвердила план розвитку народного господарства СРСР на 1941 рік. За цей рік стануть до ладу сотні нових заводів, електростанцій, з стапелів суднобудівних заводів зійдуть в моря нові крейсери і лінкори, в небі заширяють нові ескадрильї червонокрилих птахів, виростуть сотні нових МТС, шкіл, будинків відпочинку. У величну будову, ім'я якої Комунізм, буде покладено нові міцні цеглини, ще яскравішими стануть обриси чарівного завтра.
Величезний розмах господарських робіт, зміцнення оборонної могутності нашої країни вимагає не тільки великої, титанічної праці громадян країни соціалізму, а й грандіозних матеріальних затрат. Тільки цього року в народне господарство нашої країни вкладається 72 міліарди 875 міліонів карбованців. Всенародним схваленням VIII сесія Верховної Ради СРСР затвердила асигнування на потреби оборони нашої батьківщини 70 міліардів 865 міліонів карбованців.
Трудящі нашої країни не тільки своєю героїчною працею, а й своїми позиками державі допомагають зміцнювати свою вітчизну. Великим актом такої допомоги є державні позики. Кожного року, як тільки уряд випускає державну позику, міліони трудящих охоче передплачують її, бо знають, що зроблені ними позики йдуть на справу зміцнення господарської і оборонної могутності їх вітчизни. Передплата на позику перетворилася в демонстрацію палкого радянського патріотизму, в демонстрацію монолітної згуртованості радянського народу навколо більшовицької партії, навколо рідного уряду, очолюваного генієм людства любимим Сталіним.
Вчора, як тільки радіо принесло звістку про випуск позики, на підприємствах і в установах міста, в колгоспах області відбулися багатолюдні мітинги. На трибуну виходили робітники, службовці, професори, колгоспники. Їх промови — це патріотична поеми любові до рідної вітчизни. Промовці висловлювали почуття всього радянського народу, готовність трудовими позиками прискорити історичне завдання Радянського Союзу — догнати і перегнати в економічному відношенні головні капіталістичні країни.
— Визволені трудящі з великою радістю і ентузіазмом включилися в будівництво соціалізму, — говорив на мітингу в депо "Захід" слюсар Мауер. — Нова позика — наша рідна позика. Наші позики йдуть на зміцнення країни соціалізму, на покращання нашого добробуту. Ми всі, як один, підпишемось на позику Третьої п'ятирічки.
Робітники першої зміни кондитерської фабрики №1 після мітингу приступили до передплати. За півгодини всі робітники зміни оформили передплату, давши країні 23 тисячі 920 крб. 157 робітників заводу "Контакт" передплатили позики на 36 тисяч карбованців. 60-річний кадровий робітник т. Лащук передплатив позику ж місячний заробіток. Колектив Львівського заводу алебастрових виробів на 8 годин вечора повністю оформив передплату — всі робітники охоплені позикою Третьої п'ятирічки. Десятки інших колективів підприємств і установ закінчили передплату. Ці факти — свідчення великого політичного піднесення мас.
Трудящим Львова і інших міст та сіл західних областей України ще пам'ятні дні, коли розповсюджувалася "Пожичка народова", "Пожичка пшенівльотніча". Розповсюдження їх перетворювалось в знущання над трудящими. Погрозами, залякуванням змушували польські пани трудящих купувати облігації, зиск з яких ішов на збагачення купки дармоїдів-кровопивців, які з повіями прогулювали в ресторанах гроші трудящих, зароблені кривавицею. Робітників пивзаводу Кармазина, Райзера, Сюту, Грінфельда управителі заводу викликали на "розмову" і пропонували підписатися на позику, інакше їх виженуть з роботи. Позики в капіталістичних країнах — це засіб наживи кровопивців, джерело нових прибутків.
З великим піднесенням розгортається в області передплата на позику Третьої п'ятирічки. Завдання партійних, комсомольських, профспілкових організацій і агітаторів широко роз'яснити трудящим умови випуску позики, куди йдуть кошти від її реалізації, які вигоди має позикодержець. Жодного трудящого без позики Третьої п'ятирічки! — під таким лозунгом повинна проходити передплата.
Трудящі нашої країни свідомі великих історичних завдань, які стоять перед ними, як передовою бригадою світової соціалістичної революції. Дружнюю передплатою на позику вони ще більше зміцнять свою рідну країну — батьківщину світового пролетаріату, надію і маяк міліонів пригноблених. 