◦ ◦ ◦ ◦ ◦ ◦ ◦

Нагородження стахановців фабрики ім. 17 вересня. На Винниківській тютюновій фабриці з місяця в місяць збільшуються ряди стахановців, новаторів виробництва. Багато з них щодня вдвічі, втричі перевиконують норми виробітку. Нещодавно нарком харчової промисловості СРСР тов. Зотов видав наказ про нагородження передових стахановців фабрики. Похвального грамотою Наркомату харчової промисловості СРСР нагороджені тт. Марія Голіян, Володимир Курчин. Значком "Відмінник харчової промисловості СРСР" нагороджена краща стахановка фабрики Ірина Кирилейза, яка тепер працює заступником начальника виробничого відділу заводу.
Вісті з сіл. Недавно загальні збори Забавського колгоспу ім. Ворошилова затвердили виробничий план і прибутково-видатковий кошторис на 1941 рік. Згідно плану в кінці року колгоспники одержать на кожен трудодень по 7 кілограмів хліба, 5 кілограмів картоплі і чимало інших продуктів. Щоб виконати накреслений план врожайності, колгосп добре підготувався до весняної сівби. Заготовлено добірне насіння ярих культур, підготовлено сільськогосподарський реманент.
Вивіски. Площа Марійська. Читаємо: "Ремонт радія". Так, саме — радія. Чи треба дивуватися, коли появляться вивіски: "Ремонт олова", "Ремонт кисня" і т. д. Мудрим неукам усе під силу. Далі рядом: "Спілка художників України і Львова". До цього часу вважалося, що Львів складова частина України, значить і спілка художників Львова складова частина української спілки. Виходить помилялися. Так, принаймні, вивіска гласить.
Прибуття в Москву групи радянських громадян з Франції. 18 березня в Москву з неокупованих районів Франції приїхала перша велика група нових радянських громадян. Прибулі — робітники-революціонери Литви, Латвії, Естонії, Бесарабії, Західної України і Білорусії, колишні бійці інтернаціональних бригад і іспанської республіканської армії, яких довгий час тримали в концентраційних таборах.
По дорозі від кордону Радянського Союзу і в Москві відважних бійців тепло зустріли делегації МОПР. Почесні гості столиці в цей же день виїхали в будинок відпочинку ЦК МОПР СРСР. 19 березня медичні комісії визначать стан здоров'я кожного з прибулих, після чого вони будуть направлені в санаторії для оздоровлення. Закінчивши лікування і відпочинок, вони повернуться в рідні місця до своїх сімей.
За випуск бракованої продукції до відповідальності. Днями колегія Львівського обласного суду розглянула справу групи бракоробів — колишніх працівників Львівської промкооперативної артілі ім. 24 березня. В січні цього року трест "Трансторгхарч" замовив артілі пошити 100 комплектів спецодягу. Коли замовлення було готове, трест "Трансторгхарч" відмовився від нього і 98 костюмів повернув для переробки, як явний брак. Слідством у цій справі встановлено, що голова правління Букіна Л. Г., завідуюча виробництвом Гайтенгер М. Н. і начальник цеху Кірштейн А. Б. безвідповідально поставились до виконання замовлення. До тілогрійок пришито невідповідного розміру рукави, нерівні і криві коміри, нерівномірно накладено вату, неохайно розрізано і зроблено петлі. Бракороби так розійшлися, що до чоловічих костюмів пришили жіночі гудзики і т. д. Бракоробів Букіну і Гайтенгер обласний суд засудив до позбавлення волі в далеких місцевостях строком на 5 років кожну, Кірштейна на 3 роки. Щодо засудженої Букіної облсуд ухвалив, як міру запобіжних заходів, в зв’язку з вагітністю, ув'язнення відстрочити на один рік. 