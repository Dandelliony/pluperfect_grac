В Стрийському парку

Сьогодні тепла, сонячна погода. В такі ясні дні людина, зрозуміло, прагне ближче до природи. Чудесно буває в Стрийському парку. Пишно зеленіє травяний килим. Деякі дерева вже вкриті густою свіжою листвою, на деяких розбухлі бруньки лише випускають ніжні, зеленкуваті стеблинки.
У величезному парку безліч чудових, мальовничих куточків. Деякі місця нагадують Швейцарію. Ось стежка примхливими кільцями збігає з високого густодеревого горба в зелену долину. Міжгір'я, круглі площадки, просторі галявини, знову шпилі, оригінальні групи товстелезних дерев, що обступили альтанку... Навіть не віриться, що такий великий зелений масив, в якому природа зберіглася в напівнезайманому вигляді, розташований в центрі міста. Якби не трамвайні дзвінки та автосигнали, що ледве доносяться сюди, можна б подумати, що людина потрапила у густий ліс.
...В парку людно. Користуючись вільною годиною, трудящі приїздять сюди відпочити, помилуватись краєвидами, подихати свіжим, весняним повітрям, напоєним солодким ароматом бруньок, що розпускаються. Йдуть одиночками, цілими родинами, групами. Всім знайдеться затишний куточок в парку.
...На стволі товстої берези, що стелиться по землі, розташувалась група студентів. Вони готуються до наступного іспиту, сполучаючи приємне з корисним.
...В тіняві величезного каштану сидять троє: дівчина і два хлопці. Сонце, пробиваючись крізь листя, відтворило на доріжці щось подібне до плямистого килима. Приємний куточок! Один з хлопців взяв кілька акордів на гітарі. Дівчина несміло заспівала. Співала все упевненіше. Чистий, сріблястий голос, переплітаючись з переборами гітари, розносився навкруги. Дівчина закінчила пісню і засоромилась. Навколо зібралося чимало людей послухати її спів. Такі "концерти" виникають у різних кінцях парку.
...Особливо прекрасно почувають себе у парку діти. Малята і старші з однаковим захопленням зі сміхом кружляють навколо дерев, товпляться коло фонтану, стежать за птахами.
...Природа щедро обдарувала цей прекрасний куточок Львова. Вона зробила все, щоб трудящі міста могли влітку приємно відпочити. На жаль, цього не можна сказати про людей, яким доручили упорядкування Стрийського парку.
В центрі парку є простора площадка з раковиною, що нагадує по формі величезний гучномовець. За планом тут мають відбуватися симфонічні і хорові концерти, виступи співаків, солістів-інструменталістів, танцювальних ансамблів. Але це, на жаль ще поки тільки благі наміри і плани. В парку є чимало лавок. Але вони непофарбовані, деякі поламані. Біля літнього ресторану висадили квіти. Вони пишно розцвіли, милуючи око відвідувача. Але це, по суті, єдине місце, де ростуть квіти на всій величезній території парку. На алеях мало кіосків з водою, цигарками, гастрономією. Немає жодних атракціонів, літнього кіно, інших видів масових розваг.
Д. Константинов. 