Самоуправні вибори.

Українці в Коломиї зрезиґнували з виборів.
Телєфонують нам з Коломиї: Тому, що Головна Виборча Комісія уневажнила українські листи в 4-ох округах на всіх 7 зголошених Українським Виборчим Комітетом у Коломиї, президія цього-ж Комітету рішила згідно зі становищем українського громадянства, зібраного на нараді дня 4. ц. м., стягнути українські листи, зголошені у другій і третій окрузі. Крім того Український Виборчий Комітет рішив не вносити протесту у справі уневажнення українських лист у 4-ох округах в м. Коломиї.
Українці Сколього не йдуть до виборів.
Місто Сколе поділили були на три виборчі округи. Зараз після розписання виборів до міської ради створився Український Виборчий Комітет з о. М. Притуляком у проводі, який скликав був два передвиборчі віча, на яких більшістю голосів порішено йти самостійно до виборів. Безпроволочно почалося підписування лист і їх внесено до Гол. Виб. Комітету в приписаному речинці. Згідно з інформаціями, що їх засягнув Ваш кореспондент у голови У. В. Комітету, листу до L округи підписало 35 громадян, до ІІ-гої 45, до ІІІ-ої 41. Письмом з 29. IV. Головно Виборча Комісія повідомила У. В. К., що наші листи в І. і III. окрузі уневажнено як фікційні, а щодо листи в II. окрузі, то скреслено там 2-ох кандидатів на радних, а від 4-ох зажадали ориґінальних метрик, м. ін. від б. віце-бурмістра і члена Пов. Воєв. Ради д-ра Дольницького та члена К. Комісії Громади, дир. Садовського. Побіч цього уневажнено в цій листі підписи громадян від І—23, бо виказалося "по збаданю", що підписаних виборців або взагалі нема у виборчому списі, або їхні підписи нечиткі. З огляду на те, що виборча ординація передбачує як мінімум 25 підписів, а — як вийшло з письма — полишилося важних лиш 22 підписи, стало ясне, що й ця листа уневажнена. Виборці-українці після наради рішили здержатись від голосування.
У міжчасі повновласник У.В.К. дістав 2.V. від Г.В.К. письмо, яким його повідомлено, що українську листу в II. окрузі признають важною, скресливши з неї тільки 6-ох кандидатів (лишилося 4-ох). Та це нікого не потішило, тимбільше, що цілій масі українців не приняли реклямацій. Тому українці Сколього зрезиґнували з виборів. Слід замітити, що на польській листі фіґурує 6-ох українців, урядовців суду, маґістрату й пошти... 