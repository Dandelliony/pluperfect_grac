◦ ◦ ◦ ◦ ◦ ◦ ◦ ◦ ◦ ◦

Що буде з чеським золотом?
ЛЬОНДОН, АТЕ. У відповідь на інтерпеляцію, чи бритійському урядові відомо, що суми, які доходять до висоти 5—6 міліонів фунтів, що їх чехо-словацький уряд мав на своїм рахунку в Банку Міжнародніх Розчислень у Базелі — перенесено на конто німецького уряду, віцеміністр заявив, що анґлійський уряд не має інформацій про індивідуальні рахунки клієнтів Банку Міжнародніх Розчислень. Якщо йде про чехословацькі гроші, здепоновані в Анґлії, то їх не можна переказати німецькому урядові без згоди міністра скарбу. З тої відповіди виходить, що банк у Базель признав німецькі претенсії до чехословацьких грошей, що їх незалежний чехо-словацький уряд там зложив був.
Амбасадор Рачинський вернувся з Льондону до Варшави.
ЛЬОНДОН, 23. 5. "Ксценж Телєґраф" повідомляє, що польський амбасадор у Льондоні Рачинський покинув сьогодні Льондон і виїхав до Варшави, щоб відбути важну конференцію з польським урядом. До Льондону вернеться амбасадор Рачинський імовірно в четвер.
Тайні точки італійсько-німецької умови.
ЛЬОНДОН, 23. 5. "Дейлі Експрес" повідомляє, що підписаний вчора німецько-італійський союз має дві тайні клявзулі.
Перша з них стверджує, що один член не може без попередньої згоди другого виповісти війни. Цю точку вважають політики забезпекою Мусолінія перед тим, щоб Німеччина не почала напасної війни.
Друга точка торкається обєднання команди. На випадок війни буде створена спільна найвища команда армії. В тій команді засідатимуть 3 німецькі ґенерали і два італійські. Фльота обох держав вестиме свої акції самостійно, за вийнятком тих німецьких кораблів, які підчас вибуху війни будуть знаходитися на Середземному Морі. Ті кораблі перейдуть під італійське командування. Летунство буде теж творити самостійні одиниці, але буде теж створена мішана німецько-італійська ескадра до диспозиції найвищої команди армії.
Чеські фашисти домагаються реконструкції уряду протекторату.
ПРАГА, 23. 5. ПАТ. Президент Гаха прийняв учора ґенерала Ґайду і членів виконавчого комітету фашистівської партії, які подали президентові своє меморандум, у якому вони домагаються: 1) Реконструкції уряду в користь фашистської партії, яка в уряді не має тепер репрезентантів; 2) Проголошеня в якнайкоротшому часі протижидівського законодавства; 3) Дати змогу фашистам орґанізуватися поза рямками партії національної спільноти. Тоді, коли чеська преса виступає сильно проти діяльности фашистів і закликає німецькі кола, щоб вони не переговорювали з частиною народу і не повторювали помилки уряду Годжі дотично Генляйна, — німецька преса ставиться дуже прихильно до ініціятиви ґен. Ґайди. 