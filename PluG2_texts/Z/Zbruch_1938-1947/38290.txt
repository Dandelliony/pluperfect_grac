Біля басейну

У Львові, як відомо, немає ні озера, ні річки. Це дуже прикрий недолік міста. Проте в цій справі на допомогу людям прийшла сучасна техніка. В місті існує кілька штучних водних басейнів — пляжів, які до деякої міри дають можливість трудящим не так гостро відчувати відсутність річки.
Не дивно, що цього прекрасного дня сотні відпочиваючих вирушили до басейнів.
Лише вступивши на територію басейну спортивного товариства "Здоров'я" по вулиці Ісаковича, відчуваєш, яке величезне задоволення мають трудящі, відпочиваючи біля води...
Над досить просторою водною гладдю стоїть веселий гомін і специфічний "пляжний" шум.
Добре відпочивати влітку біля води. Адже відомо, що сонце, повітря і вода чудесні лікарі. Погано лише одно, що дирекція басейну "Здоров'я" на сонце, воду і повітря дивиться лише як на джерело прибутку, абсолютно нічим не допомагаючи оздоровлювати трудящих. Дирекція лише думає про одне, щоб було продано якомога більше вхідних квитків, а потурбуватись про елементарне обслужування відвідувачів, організувати справу так, щоб кожному відвідувачеві тут було приємно, зручно — про це очевидно у дирекції мало болить голова.
Кілька фактів.
Серед відвідувачів велика кількість з досить сильними сонячними опіками. Очевидно не всі правильно користуються сонцем. Чого простіше вивісити кілька настановчих великих плакатів з правилами як треба опалюватись за вимогами  медицини, встановити медичний контроль над пляжниками. Цього абсолютно немає. Взагалі контролю над тими, що купаються, нема ніякого. Тут нерідко можна побачити хворих, в тому числі, з шкіряними хворобами. Територія забруднена, сміття лежить купами.
В той же час басейн має постійний медичний пункт. Але лікарі замість провадити профілактичну роботу чекають очевидно поки в медпункт приносять когось непритомного з сонячним ударом.
Спортивний догляд теж слабенький — ні школи плавби, ні порад тим, що не вміють плавати.
В єдиному, на сотні відпочиваючих буфеті щодня відбуваються цілі бої за склянку води, чи пива, за бутерброди Можна було розставити кіоски з водою по всій території.
Водний басейн товариства "Здоров'я" в сучасному стані на нашу думку більш комерційна, ніж спортивна організація.
Міському комітетові в справах фізкультури і спорту слід би познайомитись зі станом басейну "Здоров'я".
К. Д. 