◦ ◦ ◦ ◦

  Образотворча виставка. Управа Спілки Українських Образотворчих Мистців подає до відома, що Загальна виставка членів відбудеться в місяці вересні ц. р. У зв'язку з тим проситься всіх мистців подати теперішне місце перебування і умовини побуту на адресу Спілки: Львів, Марійська площа ч. 9, зглядно Відділ Культурної Праці УЦК, Краків, вул. Зелена 26. Про місце і час надсилання праць повідомиться своєчасно.   Збори студентів! Чергові ширші збори членів об’єднання Праці Українських Студентів у Львові з рефератом відбудуться, як звичайно, в середу, 31-го травня, в год. 16.30, в домівці ОПУС-у при вул. Анни ч. 1/І. Мала Семінарія. Навчання в Малій Семінарії відбувається дальше в давньому приміщенні. Свідоцтво закінчення шкільного року одержать тільки ті учні, які тепер відвідують школу.   Студентський авторський вечір. Редакція журналу "Студентський Прапор" пригадує друзям-студентам, що реченець надсилання матеріялів на третій Студентський Авторський Вечір минає з днем 20-го червня 1944 р. Рукописи слід присилати на адресу Редакції: Львів, вул. Анни 1/І. Про місце та реченець авторського вечора повідомиться окремими оголошенням.   Берегти мішки. ЛЬВІВ, 30 травня. Тепер скрутно з новими мішками й тому треба берегти наявні в господарстві старі. У зернові лантухи не треба тому насипати картоплі, вугілля, складати городовину, різні речі, тощо. Наповнених мішків не треба довго залишати стояти на голій землі. Волочити їх ні в якому разі не можна. Спорожнені мішки треба негайно витрусити, вичистити й позалатувати. Продуктових мішків не можна вичищати грубими щітками. Їх треба намочити й виполоскати в проточній воді, а потім повісити висушити. Вішати мішки треба так, щоб до них не добрались миші й не погризли їх.   Перейменування господарської групи шляхового руху. ЛЬВІВ, 30 травня. За згодою комісаря Правління для загального господарства в Генеральній Губернії перейменовується Господарську Групу Шляхового Руху в Головній Групі Промислового Господарства і Зв'язку і центральній Палаті для загального господарства в Генеральній Губернії та в Обласних Палатах для загального господарства на "Господарську Групу фурманського й автодорожнього промислу".   Населення Дрогобицької округи. ДРОГОБИЧ, 30 травня. Дрогобицьку округу, в склад якої входить повіти Дрогобич, Самбір і Турка, заселює 370.663 мешканців. У містах живе 82.085 людей, по селах 288.578. Міського населення є проти 22.4% сільського 77,6%. Окремі міста нараховують: Дрогобич 19.779 душ, Борислав 25.005, Самбір 18.430, Турка 5.756 і Старий Самбір 3.014 душ. Дрогобицький повіт 147.602, Самбір 118.405, Турка 104.656 душ. В 1943 р. народилось 2.481 дітей.   Нова українська книгарня. ТУРКА, 30 травня. Спілка Праці Українських Письменників відчинила філію своєї львівської книгарні в Турці н/Стр. Книгарня приміщена в будинку магістрату та має велику кількість доброякісних книжок давніших і найновіших видань.   Кілька слів про моду. ЛЬВІВ, 30 травня. Не можна сказати, щоб люди не мали відчуття мистецтва, — але ж їх любов до краси проявляється нажаль, надто часто тільки в ділянці одягу. В теперішні важкі часи всяко можемо собі думати про вибагливих чепурух і чепурунів, але ж мусимо числитися з цим, що небагато відбігли від правди ті, що в одязі вбачають мистецтво. Незвичайно важна справа — це призначення одягу, значить для кого він, як довго має служити, скільки може коштувати його виконання, при яких нагодах хочемо його вдягати. Не треба хіба нікого переконувати, що одяг може мати великий вплив на людину, яка його носить. Він може нашому лицю додавати веселого, поважного, а то й маєстатичного виразу. Сьогоднішня мода майже зовсім прогнала шабльон. Сьогодні немає голубої краски для білявок, червоної для чорнявок, сьогодні багато різних форм, ліній, сильвет і красок, вони не кидаються в вічі своєю яскравістю, навпаки, вони дають гарну, гармонійну цілість. Теперішня мода, так як і сьогоднішня архітектура, переходить саме добу дозрівання, з якого викристалізується щойно новий стиль. Не мають правди твердження, що теперішня мода мало жіноча. Сьогоднішні жіночі одяги не мають тільки претенсійної форми і сирих, неприємних красок, вони вишукані формою, багаті плястикою і що найважніше — практичні. Стиль нашої моди більш річевий, наші одяги більш ніж давніше пристосовані до потреб. Самі на собі переконуємося, що ані архітектура, ані мода не мусить бути переладована красками, чи лініями, щоб давати приємний, естетичний вигляд. Правдива краса і правдиве мистецтво скриваються в простих красках і формах, треба їх тільки знайти й добре застосувати.   Львівські вісті 