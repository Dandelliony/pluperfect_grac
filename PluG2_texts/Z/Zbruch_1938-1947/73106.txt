Нова українська культурна установа

До всіх людей доброї волі.
В місті Холмі, на Святій Даниловій Горі, за дозволом влади відкрита нова українська культурна установа: "Єпархіяльна Холмсько-Підляська Бібліотека" з Музеєм при ній, до якої вже передано залишені книжки колишніх холмських бібліотек (братської, семінарської й т. ін.), усього разом понад 40.000 томів. Бібліотека буде обслуговувати культурні потреби не тільки міста Холма з його школами, але й усієї Холмсько-Підляської Єпархії.
Листом цим звертаюся до всіх українських письменників, Видавництва та людей доброї волі прийти новій "Єпархіяльній Бібліотеці" з своєю жертвенною допомогою й прислати на адресу Бібліотеки: 1) всі свої друковані праці, старі й нові, 2) всі свої видання, старі й нові, 3) дублети з Вашої власної бібліотеки, 4) видаваний Вами часопис, і 5) непотрібні Вам книжки, журнали та часописи.
Повідомляючи Вас про повстання цієї нової української культурної установи, глибоко вірю, що Ви щедро відгукнетеся на це моє Архипастирське прохання.
Адреса Бібліотеки: Єпархіяльна Бібліотека, Холм, Свята Данилова Гора.
Кличу Боже благословення на Вас і на Вашу працю.
Смиренний Іларіон, Архиєпископ Холмський і Підляський 