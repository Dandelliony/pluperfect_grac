Проти національного партикуляризму

Краків, 24. грудня 1940. Ця внутрішньо-українська проблєма істнувала вже давним давно. Історичні умовини життя витворювали між поодинокими частинами українського народу окремі питоменності мови, звичаїв та обичаїв, а що й на різних українських теренах діяли різні культурні впливи, то й відбивались вони на різній психічній структурі українців. Витворювались окремі типи і — залежно знову від історичних обставин — ці питоменні мешканцям різних українських територій різниці доводили інколи до дуже прикрих внутрішньо-українських суперечок: при вирішуванні практичних проблєм виявлялись раптом такі суперечні підходи, такий брак взаємного зрозуміння і довіря, що найважнішою проблємою ставала потреба вирівнювати один тип українця. Не будемо сягати ген доісторичних часів. Досить пригадати, що й Драгоманів і подекуди Франко та й Грушевський або виразно порушували цю проблєму, або в практиці старалися своєю діяльністю її розвязувати, нівелюючи культурні різниці та змагаючи до витворення одностайного національного світогляду. Здавалося, що в рр. 1914 і 1917, чи пак 1918, ця проблєма остаточно щезне. Тимчасом фактом є, що саме в рр. 1919 (ситківська умова) і потім підчас істнування двох еміґрантських закордонних центрів прийшло було до найбільш жалюгідних суперечок, що їх сутнім підложжям був духовий партикуляризм українців, що походили з різних частин рідної землі. Підкреслюємо: істотою кожночасних спорів не були політичні проблеми, річ не йшла про політичні справи, про різний підхід до політичних питань. Вони були щонайвище тільки притокою суперечки. Суттю розладдя були різниці в психіці, у вдачі українців, різниці, що наросли внаслідку різних чисто культурницьких і чужинецьких впливів. Дійшло де того, що як колись Костомарів писав наукову розправу про "Дві руські народности" (росіян і українців), так на прилюдних відчитах у Відні у 1921 р. отверто дискутували, чи галичани й наддніпрянці це припадком не два окремі народи! Потім прийшли польські часи. Ці різниці вигладжувались, але час до часу таки вибухали, здебільша з приводу дрібниць. Польські адміністраційні чинники дуже швидко зміркували, що це надзвичайно пригожий терен для гри "діли і пануй", висловлюваної вульґарно польським гаслом "пусць русіна на русіна". Таке воно напр. бувало в один час з волинською ґрупою "Української Ниви". Тямимо теж, що коли раз українські часописи зактуалізували цю проблєму, пропаґуючи гасло вирівнювання українських питоменностей, тодішній начальник національного відділу в Міністерстві внутрішніх справ у Варшаві, Генрик Сухенек-Сухецький, просто бісився: чого — мовляв — "галичани" торкаються справ "наддніпрянців"?! Так, немов це взагалі не суто українська внутрішня справа, справа української культури, української психіки, українського способу думання!
Таким робом колись бувала проблєма "галичан" чи "наддністрянців" і "наддніпрянців". Потім була проблєма "галичан" і волиняків. Костек Бєрнацький хотів доконче долучити до неї ще проблєму "тутешніх", а Пєрацький — "реґіональних народів", з "лемківським народом" на чолі. Всі ці поділи належать тепер до історії. Але обовязком українців у Ґенеральному Ґубернаторстві є зорко стежити, щоб, хорони Біг, у ніякій формі не відродилась стара українська недуга внутрішнього партикуляризму. Мусимо дбати, щоб на цьому нашому терені не було "холмщан", "надсянців" та "лемків". Мусимо стежити за тим, щоб у тій довгій на поверх 1000 кільометрів смужці, що тягнеться з півночі на південь на східніх окраїнах Ґенерал-Ґубернаторства, не було різних українців, тільки щоб були взагалі українці. І то українці одного типу, одної культури, одної — так мовити — духової формації.
Не хочемо твердити, що вже істнують у когонебудь і денебудь зпоміж наших людей нахили підкреслювати своє "реґіональне" українське походження у Ґенерал-Ґубернаторстві та на цьому тлі приписувати собі якісь льокальні "вищі вартости" над земляками з інших теренів того самого краю. Але мусимо заздалегідь — як той циган, що бив своїх дітей, ще заки вони товкли глечики — заявити, що коли б хтонебудь зважився проявляти такий "тутешній аристократицизм", то будемо такі прояви безпощадно пятнувати, як прояви національного партикуляризму, та з ними немилосерно боротися, не лякаючися ніяких льокальних українських вельмож ані їхніх амбіцій.
Гадаємо, що всі здорові амбіції та вся направду добра воля українських діячів у всьому Ґенерал-Ґубернаторстві повинна йти по лінії перекреслювання льокальних різниць, а не підкреслювання їх. Поділ на "ліпших" і "гірших" не залежить від місця, де хто вродився, тільки від того, хто як уявляє собі модерну націю. Тимчасом у всьому світі обовязує аксіома: суцільність нації проявляється в суцільності національного типу. Творім у Ґенерал-Ґубернаторстві один тип українця. Хай уже раз щезне марево внутрішньо-українського партикуляризму!   