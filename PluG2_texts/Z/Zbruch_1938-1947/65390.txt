◦ ◦ ◦ ◦

Спеціяльна підвишка платні. Львів, 30 квітня. Від квітня ц. р. до приписів про платню ненімецьких умових і фізичних працівників, що є у прилюдній службі в Генерал-Губернаторстві, влучено такий припис про спеціяльну підвишку платні: Умові працівники, що в порівнянні з іншими умовими працівниками виказують спеціяльні висліди праці, можуть одержати додаток на справність; вільно давати його найвише 20% умових працівників і він не може переходити 10% платні.
Реєстрація велосипедів. Згідно з розпорядком Управи міста всі власники велосипедів (роверів) повинні зареєструвати їх в Управі Поліції (Поліцайфервальтунг — Страсенферкерсамт) площа Смольки ч. 3, ІІІ-ий пов. Реєстрація почалась 29-го квітня та ведеться поазбучно. При реєстрації треба предложити свою світлину, потрібну для виставлення посвідки.
Самбірський музей. Ведеться тепер розбудова самбірського музею, що його основано як товариство "Бойківщина" в 1927 році. За 12 років праці Музей зібрав 37 тисяч археологічних, нумізматичних і історичних пам'яток і пам'яток церковної культури. За цей час вийшло 11 томів наукового журналу п. н. "Літопис Бойківщини", що його видавав Музей. Музей примістився за большевицьких часів у поманастирському будинку, який треба було одначе відремонтувати. Праця ведеться й тепер Музеєм піклується окружний староста, д-р фон Гарбу, що призначив на розбудову Музею 6 тисяч зол.
Ширші сходини членів УТТ. Українське Тіловиховне Товариство, Львів 1 влаштовує завтра в суботу, 2-го травня, в год. 6-ій вечором в домівці при вул. Руській ч. 20 Ширші Сходини Членів, на які запрошує всіх своїх членів. На порядку сходин: 1. Реферат "Права і обов'язки членів"; 2. План праці на літній сезон; 3. Біжучі справи.
Помер Теодор Савула. У Відні помер 13 квітня ц. р. відомий видавець і власник української книгарні у Відні Теодор Саула, у 61 році життя. Похорон покійного відбувся 25 квітня ц. р. у Відні на цвинтарі Деблінгер. В.Й. П. 