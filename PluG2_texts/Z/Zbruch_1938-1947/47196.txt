◦ ◦ ◦ ◦ ◦ ◦ ◦

Відпоручник Архиєпископа Іларіона в Кракові. Дня 25. І., в суботу пополудні загостив до нашої Редакції член холмської православної Консисторії, колишній заступник Адміністратора Православної Церкви в Холмі — о. Протоієрей Малюжинський. О. Протоієрей М. Малюжинський відомий із своєї непохитної оборони православної віри в Гриньках на Волині, де був парохом у часі найжахливішого польського терору, та геройського спротиву тамошніх православних українців. При нагоді свойого побуту в Кракові о. Протоієрей М. Малюжинський відвідав цілу низку осіб та установ, між іншим і "Українське Видавництво".
Святочні сходини памяті сл. п. Ольги Бассараб, уладжує в Кракові 12. лютня ц. р. Жіноча Секція при УОТ. при співучасти Жіночої Чоти Краківського Куреня Молоді. Подробиці подасться своєчасно.
Потребуємо учительських сил до трьох сільськогосподарських шкіл, на відкритті яких німецька шкільна влада дала свій дозвіл. У першу чергу потрібно трьох аґрономів, далі 6 жіночих сил з фаховою середньою господарською освітою й практикою. Крім того 6 мужеських сил, теж з середньою фаховою освітою. Платня від 210 до 335 зол. місячно, в залежности від студій і літ служби. Посади до обняття від 1. лютого 1941. Зголошуватися до "Сільського Господаря" в Ярославі, Ринок 6, І. п.
Перемиський УДК у боротьбі зі снігом. Акція боротьби зі снігом у Нім. Перемишлі огорнула всі верстви громадянства. Всі громадяни без вийнятку, інтеліґенти, бідаки, ремісники, жінки й діти відгортають СНІГ. І наш УДК у Нім. Перемишлі, щоб дати примір нашому суспільству, сам добровільно поспішив, щоби помогти цій акції, та щоденно виставляв 100 людей до цієї акції.
Поворот зими. Після теплих днів відлиги — настала знов гостра зима. В суботу вечором почав падати сніг, що знов покрив усе білою скатертю. В понеділок мороз у Кракові доходив до 18 ступнів. Замісць мряк — настала соняшна морозна погода. Ґрипа, що почала була надобре гуляти підчас відлиги, тепер мусітиме скапітулювати перед Дідом Морозом. 