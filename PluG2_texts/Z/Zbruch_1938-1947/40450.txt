На користь бідних

Нічого доброго не скажеш про роботу завідуючого Львівським похоронним управлінням Шпайделя.
Сидить Шпайдель в широкому кріслі і підписує папірці. Поруч нього стоїть, скажемо, Зігісмунд Шерцер. Він щойно прийшов зробити замовлення на похорон.
— Так, кажете, ваш брат помер? — питає Шпайдель.
— Земля йому пухом, — відповідає Шерцер.
— Що ж, поховаємо, ми народ звиклий до цього. А гроші у вас є?
— Які гроші?
— От тобі й маєш... Ви, напевне, думаєте, що з вашим братом будемо возитися безкоштовно? Не вийде, милий товаришу. 700 карбованців — і жодної копійки менше.
Приголомшений громадянин просить зменшити суму. Але Шпайдель невмолимий. Він не може вступити від сказаного.
Що ж це за норови? Поцікавимося глибше. В квітні цього року справу про похоронне управління розглядала президія Львівської міськради. Виявилося, що під видом "добровільних пожертвувань" з населення, які запровадив було Шпайдель, зібрано 160 тисяч карбованців. Замість 109 карбованців, за похорон брали до 6 тисяч крб., хитро маскуючи це фіктивними документами та якимись вигаданими законами.
Здавалося б, що міська Рада рішуче оздоровить роботу цього управління. Але ж ні. Будьяких змін досі не сталося. Шпайдель продовжує темні комбінації. Нещодавно в похоронному управлінні відвідувачі побачили новий "документ". В ньому написано таке: Громадянин, що робить замовлення на похорон, повинен внести: "за вибір місця на кладовищі — 109 карбованців, за видачу дозволу на встановлення пам'ятника — 100 карбованців, за купівлю землі під майбутніх мерців — 130 карбованців і "на користь бідних" — 400 карбованців".
Таку систему запровадив винахідливий Шпайдель. Можна не сумніватися, що незабаром він знову щось встругне! Така вже вдача в нього.
Дивно, чому міська Рада примиряється з фактами явного шахрайства? Чому вона не приборкає, нарешті, розгнузданого Шпайделя?
Ів. Дон. 