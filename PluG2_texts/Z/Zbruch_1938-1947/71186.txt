◦ ◦ ◦ ◦

Нова прем'єра. У вівторок, 29 вересня ц. р., ставить Львівський Оперний Театр драму німецького письменника Макса Гальбо п. н. "Ріка" в перекладі та постанові Івана Іваницького. Вистава — для українців.
Збірка для студентів продовжена. Комісія Допомоги Українському Студентству при УЦК повідомляє всі ОУК і Делегатури Галичини, що з огляду на технічну неможливість перевести дозволену публичну збірку на Студ-фонд в усі неділі вересня, влада продовжила дозвіл на цю збірку у формі розпродажу 5, 2 і 1-золотових "цеголок" до дня 15 жовтня 1942 р. Всі українські Комітети, що не змогли ще перевести тієї збірки в вересні, матимуть змогу перевести її в перші дві неділі жовтня. Всі потрібні інструкції й "цеголки" висилає комісія ДУС кожному УОК і Делегатурі окремо.
Українська радіопередача. Сьогодня, у п'ятницю, 25 вересня, в часі від год. 10.30 до 11-ої ранку Львівська Радіовисильня передає концерт українських народних любовних пісень у виконанні хору Євгена Козака, артиста Львівського Оперного Театру, Василя Чайківського (баритон) і Романа Савицького (фортепіянний супровід).
Сходини лікарів. Ширші сходини членів Об'єднання Праці Лікарів при УЦК з рефератами д-ра Олешка про "Терапію хворих після лапаратомій" і д-ра Хомина про "Карбункул горішної губи", відбудуться в п'ятницю, 25 вересня, в год. 18.30 вечором в залі Туберкульозного Диспансеру, вул. Лінде ч. 5.
2.300 учнів. Навчальні ремісничі верстати. З початком листопада ц. р. створять у Львові ремісничі верстати для приблизно 300 учнів української народности у віці від 14 до 20 років. Навчання буде переводитись головно у практичному напрямі 3 роки під проводом майстрів і вчителів фахових шкіл. Навчання буде зовсім безплатне; при верстатах буде інтернат, в якому учні будуть користуватись безплатним приміщенням. По закінченні вишколу учні здаватимуть іспити на челядників. Тому, що наука в цьому заведенні буде для учнів і батьків свого роду добродійством, УОК (Делєґатури) заздалегідь підберуть найкращих і найздібніших кандидатів з-поміж молоді та зголосять до УЦК у Львові, Господарський Відділ. Про речинець явки у Львові й вивінування, яке учні повинні зі собою привезти, повідомлять своєчасно.
Городок і Бібрка — зміни в межах Делегатур. На терні діяння УОК у Львові зайшли такі територіяльні зміни: 22 серпня ц. р. зліквідовано Делегатуру в Янові та її район приділено до терену  Делегатури в Городку. 3-го вересня зліквідовано Делегатуру в Нових Стрілиськах, а її терен прилучено до Делегатури в Бібрці. 