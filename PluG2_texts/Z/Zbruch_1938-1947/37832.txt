Вчора закінчила свою роботу сесія Академії наук УРСР. — Академіки на могилі Ів. Франка

Вчора закінчила свою роботу сесія Академії наук УРСР
Вчора ранкове засідання сесії Академії наук УРСР було присвячене доповідям по відділу Інституту фольклору.
Перша доповідь була академіка Ф. М. Колесси на тему: "Ритміка та мелодія в творах Франка", на жаль через хворобу автор не міг її прочитати особисто. У цій праці академік зупинився над дослідами Івана Франка про українські народні пісні, на його ролі як збирача пісень і проаналізував їх впливи на творчість поета. Підібравши деякі зразки народної поезії, автор порівняв їх з поезіями Івана Франка, показав схожі мотиви і оригінальність поета; найбільше таких прикладів є в збірці Івана Франка — "Зів'яле листя".
Тов. Р. П. Гарасимчук у доповіді "Гуцульські народні танці" дав історичний огляд цьому питанню. Він роз'яснював походження гуцульських народних танців, зробив перелік різних їх видів, зв'язував поодинокі танці з характерними рисами побуту верховинців. Доповідь супроводилася музичною ілюстрацією на скрипці та фортепіано, щоб слухачі могли уявити мелодії гуцульських танців.
Заключне слово на сесії сказав академік К. Й. Студинський. Він дякував за відвідини учених Львова. Далі змалював ті жахливі умови, в яких доводилось жити українским науковим працівникам, на західно-українських землях під час австрійської і польської влади. Академік К. Й. Студинський з вдячністю згадав про ту велику підтримку науці на Західній Україні, яку подавала радянська влада, коли українські наукові працівники під владою польських капіталістів і поміщиків, перебували в злиднях. Наприкінці він висловив подяку Червоній Армії, радянському урядові, комуністичній партії і великому Сталіну за визволення Західної України з польського ярма і возз'єднання з Радянською Україною.
Останні слова промовця учасники сесії вкрили гучними оплесками.
Учасники сесії під схвальні оплески надіслали привітальні телеграми товаришеві Сталіну і товаришеві Молотову та товаришеві Хрущову.
Після цього академік М. Я. Калинович, який проводив засідання, оголосив сесію закритою. Академіки на могилі Ів. Франка
Вчора, після закінчення роботи сесії, академіки і наукові працівники Академії наук УРСР відвідали могилу і віддали свою пошану великому каменяреві Івану Франку. З теплою, хвилюючою промовою біля могили виступив давній друг Івана Франка академік А. А. Кримський.
— Товариші! Мені як приятелю покійного, доручено було сказати слово. І справді, я був надумав слово. Та коли я опинився коло дорогої могили, все, що надумане було, вивітрилося і разом забулося. Сталося зо мною, як з тим вояком у поезії мадярського поета Петефі, що як повертався він до своєї матері, то міркував підходячи додому, які слова він їй скаже; а коли дійшов до хати та побачив неньку, — язик занімів. Усі слова повилітали з пам'яті, і він попросту кинувсь мовчки цілувати свою дорогу матір.
Я саме в такому становищі. Дивлюся на цю могилу, і слова у мене замирають, їх немає. Але чи могтиму я щиро поцілувати, кого хтів би? Адже ці кам'яні плити, вони тягарем навіки прикрили ту людину, яку ви всі знаєте, яка в житті кожного залишила слід своїми вогненними писаннями, а в моєму власному житті відограла велику роль.
Франко до серця брав мої душевні болі, він не боявся довірятися зі мною своїми інтимними переживаннями і тепер оті розумні очі, які дивились так глибоко — де вони? Ті уста, що я рад би обцілувати — де вони? Лежать тут у землі, недвиженні, нечутенні? Ні, не можу так думати! Мені здається, що Іван Франко живий.
— Ви пам'ятаєте, звертаючись до присутніх, запитує академік Кримський — коли Іларіон виступав над могилою Володимира Великого — він говорив, що не вірить в те, що Володимир мертвий. — "Возстани, чесная главо! Нєсі умерл, но спиши. Подивись, тут стоїть і твій син Ярослав і твоя невістка Ірина. А подивися навкруг, побачиш, що вся Русь тут, нова Русь, що ти її відродив і обновив!"
Отак і мені не віриться, що ти дорогий, Іване, вмер. Возстани чесная главо, подивись! Ти мріяв, щоб Україна була вільною, щоб вона не знала більш ніякого гніту, нічиєго визиску і панування. Це все сталося. Мрії твої збулися, твої ідеї збулися. Україна є вільною. Возстани чесная главо і подивись!
А треба нагадати, в кого він вірив, відкіля чекав спасіння, порятунку. Франко вірив, що врятування прийде з півночі, що московський витязь Святогор, який дрімав в печері, прокинеться, прийде і звільнить нашу галицьку Русь. І я знаю, що не було б більшого щастя для нього, як бачити те чудо, що сталося. І мені мріється, що Франко нас чує і чує мою схвильовану нескладну мову.
Далі промовець наводить цікавий факт, як хотіли обрати Івана Франка членом Російської Академії наук.
— У російських вчених — каже академік Кримський — було бажання обрати Івана Франка на члена Російської Академії наук. В 1906 році вмер один російський академік, здається, Майков. 1 тоді Шахматов, голова відділу російської мови та словесності та академік Корш поставили питання про Франка. Вони притягли до своєї думки Ламанського і внесли в Академію пропозицію обрати Франка дійсним членом Російської Академії наук. Це було б і для Франка щастя, бо дало б йому змогу цілком віддатись праці. І ці заходи показували, як російська Академія уміла шанувати не тільки своїх росіян-учених, але й тих людей науки, що жили в чужій Австрії. Тільки ж повстав Соболєвський і заявив великому князеві Костянтинові — голові Академії наук, що не можна обирати людяну, яка мабуть років три перебувала в тюрмах. Франка не обрали.
Минули ті важкі часи. Колиб ти, дорогий друже, був живий, ти був би тепер у нашій Академії, і був би її найпершою окрасою. Та через передвчасну смерть не довелося тобі приїхати до Києва і зробитися членом своєї Української Академії наук і її гордощами. Зате тепер уся Академія наук сама прийшла до тебе і вітає тебе, як свого дійсного члена, як найкращу зірку нашого письменства, не тільки літератури, але й науки. Академія, прийшла до тебе привітати тебе і як борця за визволення народу нашого.
Возстани чесная главо! Нєсі умерл, но спиши! Возстани! І поглянь на всіх тих, хто тут зібрався, щоб тебе привітати і посмертно закликати в свої академічні лави.
Академіки, вшановуючи пам'ять великого каменяра, поклали на його могилу вінок. 