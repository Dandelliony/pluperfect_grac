◦ ◦ ◦ ◦

6.807 зол. за 20 зол. Шостий і сьомий день кінних перегонів на Персенківці. Дуже сензаційні були два останні дні перегонів. У суботу львівський тоталізатор заплатив одному щасливому грачеві аж 6.807 зол. за поставлених 20 зол. у грі акумулятів. Крім цього в порядковій грі платив тоталізатор за пару Педан—Геслінг 325 зол. Сензаційний недільний біг за нагороду 15.000 зол. виграв Бомбовик, доказуючи ще раз свою високу клясу. Підчас недільних перегонів трапився теж нещасливий випадок. В бігу зашпортнувся Гавдеамус і так нещасливо впав, що сам зломив ногу і так нещасливо копнув джокея Новака, що його у важкому стані перевезли в лікарню.
Важне для мистців. Управа Спілки Українських Образотворчих Мистців у Львові повідомляє: У зв’язку з проханням багатьох мистців, які готуються до вистави Українських Образотворчих Мистців, про продовження речинця подачі праць — Управа Спілки призначила день відкриття вистави на 1 грудня 1942 року. Виставовий Комітет повідомляє всіх мистців, що останній речинець подачі праць на виставу призначений на 10 листопада ц. р. Після цього речинця, праць на виставу не буде прийматися.
УЦК пошукує на працю. Негайно потребуємо на працю осіб, що мають загальне знання канцелярійної праці, а також кваліфікованих будівельних техніків (будівельних майстрів, будівельних рисівників, будівельних керівників). Винагорода по нормам Тарифової Ординації 1. За інформаціями звертатися до Українського Центрального Комітету — Відділ у Львові, Паркова ч. 10, ч. кімнати 26, тел. 215-87. 