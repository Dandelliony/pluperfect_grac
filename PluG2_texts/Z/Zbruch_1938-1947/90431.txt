Поради господиням.

Як робити дома дріжджі?   Львів, 27-го червня   Деякі господині потребують багато дріжджів, а вони тепер дорогі і трудно їх дістати. Подаємо практичний спосіб, як виробляти їх дома! Взяти п'ять зварених зимних картопель. Обібрати їх і додати дві ложки муки, одну ложку цукру і 10 гр. дріжджів. Все разом дуже докладно вимішати, щоб не було ні найменших грудок. Цю масу залишити 24 години в теплому місці. Після того масу вже можна вживати.   На 1 кг. муки вистарчить 1/4 цієї маси. Решту зберегти під накриттям у холодному місці упродовж 8 днів. Коли хочемо другий раз робити дріжджі, не вживаємо вже купованих дріжджів, тільки цю залишену масу.   Простий спосіб консервування ревеню (рабарбару)   Львів, 27-го червня    Багато є способів консервувати ревень, але один з них дуже простий, хоч і досі мало відомий. Докладно вичищені і вимиті била ревеню порізати на малі куски і зложити їх у пляшку. Якщо билі молоді й ніжні, не треба з них стягати верхню верству. У виповнену пляшку виповняємо переварену холодну воду, щоб вона доходила три цм. нижче отвору шийки. Після того пляшку закоркувати, а корок покрити стеариною, або ляком. Для абсолютної певности можна перед закоркуванням спалити в шийці дещо сірки. Консерва таким чином вже готова. Солодимо ревень щойно після того, як беремо його до вжитку.   Так законсервований ревень держиться добре впродовж декількох місяців. Основна вимога, щоб консервування вдалося — це якнайбільша чистота. Пляшку і корок треба стерилізувати. Ревеню по змозі не доторкати руками. (—)   Львівські вісті   