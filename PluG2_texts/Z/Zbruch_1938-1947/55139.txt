◦ ◦ ◦ ◦

Відродження спорту. Цими днями відновив свою діяльність один з найміцніших колись спортових клубів міста Львова, СТ. "Україна". Вийшов також на грище УСК "Тризуб". Крім того організувався УССК (Український Спортовий Студентський Клуб). Вчора відбулася товариська зустріч "Україна" — УССК, яка покінчилася заслуженою перемогою "України" 0:6. "Україна" переважала противника під кожним оглядом. На грищі ми побачили наших давних симпатичних знайомих спортсменів Магоцьких І і II, Богурата, Зубів 1 і II, Скреготу, Воробця, Мікльоша і других. Найкращий був Магоцький І, Богурат ще не віднайшов себе.
Віднова "Народної Торгівлі". У Львові відновила свою діяльність кооп. централя "Народна Торгівля", заснована ще 1893 р. Більшовики знаціоналізовали були майно цієї поважної інституції (5,000.000 зл.)
До Домоуправ. Втікаючи, деякі совєтські службовці полишили по своїх помешканях різні книжки, часом навіть більші збірки. Дуже часто ці книжки нищаться, ідуть на підпал тощо, а тимчасом між ними можуть бути речі, які варто зберегти в науковій бібліотеці. Тому звертаюся до домоуправ з проханням зголошувати такі "безпанські" книжки для переобрання їх до бібліотеки Академії Наук (б. Наукового Т-ва Шевченка), Львів, вул. Чарнецького 24.
Пошта готується до праці. Поштовий уряд міста Львова веде вишкіл 120 молодих поштовців. Вони скоро стануть до праці, щоб урухомити поштову комунікацію країни, знищену більшовиками.
Міська комунікація наладнана.  Трамвайна комунікація пошкоджена в часі війни, вже наладнана і працює. Урухомлені вже лінії 1, 3, 5, 6, 7, 8, 9 і 10. В скорому часі будуть віддані до ужитку також лінії 2 і 4. Для поповнення службового персоналу дирекція трамваїв уладила короткий курс трамвайних службовців. В неділю молоді курсанти відбували першу практику на трамвайних лініях. 