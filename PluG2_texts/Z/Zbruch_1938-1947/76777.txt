◦ ◦ ◦ ◦

Від початку січня ц. р. Делегатура УДК в Городку почала видавати для українців виказки української національности. Для вироблення такої виказки потрібні дві фотокартки, метрикальний витяг і посвідка від Мужа Довір'я, що дана особа дійсно українець.
Триміліоновий кредит. Галицька Промислова Контора. ЛЬВІВ, 17 лютого. У Львові повстало державне підприємство під назвою "Галицька Промислова Контора" ("Галіцішес Індустріконтор Г. м. б. Г. — Лемберг), яке покликало до життя Правління Генеральної Губернії. Це підприємство має метою переводити на терені Галичини особливо важні господарські завдання. Недавно відбулося засідання його надзірної ради, на якому, в порозумінні з Урядом Довірників, порішено перебрати львівський вуглевий і торфовий трест. Триміліоновий кредит, який дало Правління Генеральної Губернії, дасть змогу Галицькій Промисловій Конторі збільшити інвестиції в тих копальнях і наладнати їх. Користь з того матимуть мешканці Львова, які вже й у попередньому році були засоблені торфом. До того незабаром долучиться теж у більшій кількості буре вугілля.
Театр "Веселий Львів". Завтра, у п'ятницю, 19 лютого, в год. 18-ій, післязавтра, в суботу, 20-го лютого, в год. 18-ій, та в неділю, 21-го лютого, год. 15-ій і 18-ій дальші вистави четвертої програми Театру Малих Форм "Веселий Львів" із участю мистецького керівника Зенона Тарнавського, балетмайстра А. Вєжинського, вокального квартету О. Курочка та артистів Львівського Театру: Стадниківної, Копистинської, Шашарівської, Геляса і інших. Передпродажа квитків у касі Театру, вул. Францішканська ч. 7.
Преображенський Церковний Хор. Запрошується любителів церковного співу вступати в його члени для підготови концерту псальмів. Зголошення у Секретаріяті ІНТ від 12-ої до 14-ої год. до 25 лютого.
Сходини лікарів. Чергові сходини лікарів Українського Медично-санітарного Об'єднання Праці при УЦК, відбудуться в п'ятницю, 19-го лютого, в год. 18-ій (шостій), у будинку Другої Міської Лікарні у Львові при вул. Рапапорта ч. 8 з такою програмою: 1) Д-р Нарциз Лукіянович: "Цікавий випадок невроінфекції" (реферат); 2) Демонстрація випадків Другої Міської Лікарні. 