Повідомлення ТАРС про радянсько-латвійські і радянсько-естонські відносини

16-го червня Голова Раднаркому СРСР тов. Молотов зробив від імені уряду таке подання латвійському посланикові п. Коціньш для передачі урядові Латвії:
"На підставі фактичних матеріалів, які є у Радянського Уряду, а також на підставі обміну думок, що відбувався в Москві останнім часом між Головою Раднаркому СРСР В. М. Молотовим і головою литовської ради міністрів п. Меркісом, Радянський Уряд вважає встановленим, що уряд Латвії не тільки не ліквідував створений ще до укладення радянсько-латвійського пакту взаємодопомоги воєнний союз з Естонією, спрямований проти СРСР, але й розширив його, притягши в цей союз Литву, і старається втягти в нього також Фінляндію.
До підписання радянсько-латвійського пакту взаємодопомоги восени 1939 року Радянський Уряд міг ще дивитися крізь пальці на існування такого воєнного союзу, хоч він по суті і суперечив укладеному раніше радянсько-латвійському Пактові ненападу. Але після укладення радянсько-латвійського Пакту взаємодопомоги, існування воєнного союзу між Латвією, Естонією і Литвою, спрямованого проти СРСР, Радянський Уряд вважає не тільки недопустимим і нетерпним, але й глибоко небезпечним, загрожуючим безпеці кордонів СРСР.
Радянський Уряд розраховував на те, що після укладення радянсько-латвійського Пакту взаємодопомоги, Латвія вийде з воєнного союзу з іншими прибалтійськими державами і тим самим буде ліквідований цей воєнний союз. Замість цього Латвія разом з іншими прибалтійськими державами зайнялась пожвавленням і розширенням згаданого вище воєнного союзу, про що свідчать такі факти, як скликання двох секретних конференцій трьох балтійських країн в грудні 1939 року і в березні 1940 року для оформлення розширеного воєнного союзу з Естонією і Литвою; посилення зв'язків генеральних штабів Латвії, Естонії і Литви, здійснюваних таємно від СРСР; створення в лютому 1940 року спеціального друкованого органу воєнної Балтійської Антанти — "Рев’ю Балтік", видаваного на англійській, французській і німецькій мовах в м. Талліні і т. п.
Всі ці факти говорять про те, що латвійський уряд грубо порушив радянсько-латвійський Пакт про взаємодопомогу, який забороняє обом сторонам укладати будьякі союзи або брати участь в коаліціях, спрямованих проти однієї з договірних сторін" (стаття IV договора).
І це грубе порушення радянсько-латвійського Пакту про взаємодопомогу відбувається з боку латвійського уряду в той час, коли Радянський Союз провадив і продовжує вести виключно доброзичливу і виразно пролатвійську політику, пунктуально виконуючи всі вимоги радянсько-латвійського Пакту про взаємодопомогу.
Радянський Уряд вважає, що подібне становище не може бути далі терпиме.
Уряд СРСР вважає цілком необхідним і невідкладним:
1. щоб негайно був сформований в Латвії такий уряд, який би був здібний і готовий забезпечити чесне проведення в життя радянсько-латвійського Пакту про взаємодопомогу;
2. щоб негайно був забезпечений вільний пропуск на територію Латвії радянських військових частин для розміщення їх в найважливіших центрах Латвії в кількості, яка достатня для того, щоб забезпечити можливість здійснення радянсько-латвійського Пакту про взаємодопомогу і попередити можливі провокаційні дії проти радянського гарнізону в Латвії.
Радянський Уряд вважає виконання цих вимог тією елементарною умовою, без якої неможливо досягти того, щоб радянсько-латвійський Пакт про взаємодопомогу виконувався чесно і добросовісно.
Вчора ж п. Коціньш передав відповідь про згоду латвійського уряду на умови Радянського Уряду.
***
16-го червня голова Раднаркому СРСР тов. Молотов зробив естонському посланику п. Рей для передачі урядові Естонії представлення, аналогічне представленню, яке передане латвійському уряду.
Вчора ж п. Рей передав відповідь про згоду естонського уряду на умови Радянського Уряду. Вступ радянських військ в Естонію і Латвію
ПСКОВ, 17. (ТАРС). Сьогодні ранком радянські війська, головним чином механізовані частини перейшли кордон Естонії і Латвії і вступили в міста: Нарву, Таллін, Двінськ, Митаву і Ригу.
РИГА, 17. (ТАРС). Сьогодні о 12 год. 30 хв. дня за рижським часом в Ригу вступили танкові частини Червоної Армії.
Вулиці міста заповнені народом, який вітає частини Червоної Армії. Рух військ продовжується.
РИГА, 17. (ТАРС). Сьогодні частини Червоної Армії вступили в Люціна, Режіцю, Двінськ, Митаву, Тукумс, Кулдігу, Талсі.
Радянські війська привітно зустрічаються на дорогах населенням. Командирам і бійцям населення з піднесенням підносить квіти.
ТАЛЛІН, 17. (ТАРС). Вранці населення Талліна вийшло на вулиці, щоб зустріти частини Червоної Армії. Зустріч танкових частин і моторизованої піхоти була привітною і дружною. Частини Червоної Армії йшли у зразковому порядку.
Як повідомляють з Нарви, Петсери, Каворська, Боккенгоха сьогодні сюди вступили частини Червоної Армії. 