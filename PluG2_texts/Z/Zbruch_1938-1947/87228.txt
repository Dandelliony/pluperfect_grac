Справи загального здоров'я у Львові

  Львів, 22-го лютого.   Перед кількома днями на засіданні у міського старости, в якому взяли теж участь члени Прибічної Ради, звідомлення складав теж шеф Уряду Здоров’я д-р Віггерс. У своєму звіті д-р Віггерс ствердив, що не зважаючи на воєнний стан, здоровні відносини у Львові задовільні. Причинюються до того в першу міру доцільна організація урядів і служби здоров'я та їх зразкова праця, якої вислідів не зменшають труднощі воєнного часу.   Шпитальництво мусіло обмежити приймання хворих, бо на 1800 ліжок 1400 зайняло військо. У тій ділянці виринули нові поважні обов'язки, а саме створення епідемічного шпиталя. Недавно покінчено останні праці в його організації. Цей шпиталь має 300 ліжок. Про стан заразливих недуг додатньо свідчить те, що останніми часами найбільше 30 ліжок було зайнятих хворими. Тепер у зв'язку з напливом утікачів зі Сходу, цей стан змінився: шпиталь мав 130 пацієнтів, але й це розмірно небагато. Одначе місто приготоване й на гірший стан і тому для помочі в поборюванні евент. пошести має резерви в інших шпиталях. Поважну запоруку, що плямистий тиф не виступить, дає велика й добре обладнана відвошивня, яка приміщується при вул. Шпитальній 11. Всі втікачі зі Сходу, які збираються в таборі при вул. Пєрацького, переходять через цей заклад.   Поважною справою є туберкульоза, яка, на жаль, виступає тут сильніше, як на Заході. Велику поміч у її поборюванні дає зразково ведена туберкульозна клініка, при якій недавно зорганізоваю стацію для дітей.   Відповідні заходи з боку санітарних органів і служби безпеки, довели до того, що стан венеричних недуг у Львові не переступає середньо-нормальної статистичної мірки.   Ведеться теж санітарну конролю засобів прохарчування у вирібнях, у крамницях і на торгових площах.   Поборюється язву щурів. Акцію в тому напрямі переведено двічі й вона дала позитивні висліди. Але треба вести її далі й знову треба зарядити обов'язкове відщурення.   Здоровний стан шкільної дітвори в загальному задовільний. Хоч навчання не може всюди відбуватися правильно, то шкільні лікарі ведуть обслід учнів і з вислідів назагал вдоволені.   В обсяг діяльности Децернату Здоров'я входять також лазні та купальні. Тут зустрічаються деякі труднощі, бо численна фреквенція війська не дає цивільній людности змогу у ширших розмірах користуватися купальнями і лазнями. Таксамо не сприяє тому обмеження газу і води.   Важним осягом слід уважати відкриття Музею Гіґієни, який має завдання поширювати знання про здоров'я.   В загальному — говорив д-р Віггерс — цілість справ загального здоров'я представляється оптимістично.   Львівські вісті 