◦ ◦ ◦ ◦ ◦ ◦ ◦

За спекуляцію до суду. З початку польсько-німецької війни до м. Львова прибув у вигляді біженця якийсь Копель Ю. Г. Цей Копель за весь час перебування в м. Львові займався скупкою різних продуктів: цукру, чаю, крупи, какао, солі тощо і продавав їх по підвищених спекулятивних цінах.
Міською Прокуратурою Копель Ю. Г. заарештований та відданий до суду, як злісний спекулянт.
Наслідки спортивних змагань. У спортивній залі по вулиці Яблоновська закінчились волейбольні змагання на першість учнів середніх шкіл Львова. В змаганнях, які продовжувались 5 днів, взяли участь 62 команди і 434 учасників. Переможцем вийшла чоловіча команда третьої гімназії і жіноча команда школи Сакрекер.
В змаганнях по канадському хокею взяли участь 12 команд. Першість зайняла друга гімназія. Змагання по плаванню проходили в критому басейні 3 дні. В них взяли участь 180 учасників. В запливі на 50 і 100 метрів довільним стилем переможцем вийшов учень тов. Кунцельман, а на 100 метрів брасовим стилем переміг Вайнгардт.
Університет носить велике ім'я. У Львівському Державному Університеті відбулися збори студентів і наукових працівників з нагоди присвоєння Університетові імені видатного письменника Івана Франка. Академік Студинський, проф. Сімович, студент Бабій у своїх виступах висловлювали подяку урядові, що надав Університетові ім'я великого Франка.
Іван Франко ще будучи студентом Львівського Університету почав свою громадську діяльність і за це сидів в тюрмі. Коли Іван Франко після блискучого докторського іспиту у Відні висунув свою кандидатуру на кафедру української літератури у Львівському Університеті, шляхетський намісник не затвердив її. Великий письменник і вчений мусів до кінця свого життя перебувати в злиднях. І тепер уряд Радянської України надав Університетові ім'я людини, що тісно була зв'язана з ним і багато зробила для українського народу.
Оперзведення штабу Ленінградського Військового Округу. Протягом 11 січня на Ухтинському і Рєбольському напрямах шукання розвідників. На Петрозаводському напрямі дії розвідувальних загонів і сутички піхотних частин в районі Кітеля. На Карельському перешийку артилерійська перестрілка і шукання розвідників. Авіація через погану погоду бойових польотів не проводила. 