Промова Рузвельта

ВАШІНГТОН, 30. (ТАРС). Вчора з промовою по радіо виступив Рузвельт. У своїй промові він заявив:
"Америка ніколи ще не перебувала в такій небезпеці, як тепер. Підписаний 27 вересня в Берліні пакт трьох держав являє собою загрозу для США".
Рузвельт обвинувачував Німеччину в тому, що вона хоче встановити своє панування над усім світом. США не мають ніякого права або підстави, сказав він, заохочувати розмови про мир до того часу, поки з боку агресивних країн не буде певного наміру відмовитися від усякої думки про встановлення свого панування або про завоювання світу.
США життєво зацікавлені в тому, щоб контроль над океанами, які обмивають західну півкулю, не був захоплений іншими державами. З того часу, як 117 років тому урядом США була проголошена доктрина Монрое, США стояли на сторожі в Атлантичному океані маючи Англію як сусіда. США не можуть лишатися спокійними, підкреслив Рузвельт, якщо держави осі стануть сусідом США в Атлантичному океані, а Англія зникне. Рузвельт заперечував проти висловлюваного деякими колами в Америці погляду про те, що США будуть в безпеці навіть у тому випадку, якщо Англія паде, бо Атлантичний і Тихий океани дуже обширні. Обширність цих океанів, сказав Рузвельт, тепер не така, якою вона була в дні парусних суден. В одному пункті між Африкою і Бразілією відстань менша, ніж від Вашінгтона до Денвера, — 5 годин польоту для бомбардувальника найновішого типу. Тим часом, далекість польоту сучасного бомбардувальника весь час збільшується.
Рузвельт вказав далі, що Німеччина може використати як трамплін для нападу на країни західної півкулі не тільки будьяку південно-американську країну, але й два пункти, розташовані ще ближче до Німеччини, — Ірландію і Азорські острови. Він відмітив при ньому, що Азорські острови, які належать Португалії, ближчі до атлантичного побережжя США, ніж Гавайські острови, які є форпостом американської оборони в Тихому океані, — до тихоокеанського побережжя США.
Рузвельт піддав критиці позицію тих американців, які вважають, що держави осі так чи інакше переможуть і що США могли б і в цьому разі зробити свій вплив при укладенні миру. Рузвельт заявив, що при існуючих умовах мир шляхом переговорів є цілковитим безглуздям. Це було б тільки новим перемир'ям, яке поведе до ще більш гігантської гонки озброєнь і до спустошливих торгових воєн. При такому суперництві, сказав Рузвельт, американці примушені були б тільки чинити опір державам осі. Наше власне майбутнє і безпека в величезній мірі залежать від результату тієї боротьби, яку веде Англія.
За словами Рузвельта, в тому випадку, якщо США зроблять тепер все необхідне для того, щоб допомогти країнам, які ведуть боротьбу проти Німеччини і Італії, виявиться менше можливостей для залучення США в війну.
Відмітивши, що Англія не вимагає посилки американських експедиційних сил і що такого наміру немає і в уряду США, Рузвельт сказав: ми рішуче повинні надати в достатній кількості і досить швидко озброєння країнам, які ведуть боротьбу проти Німеччини і Італії. Хай не говорять нам пораженці, що це вже надто пізно. Це ніколи не буде надто рано. Завтра це буде пізніше, ніж сьогодні.
Рузвельт заявив далі, що, складаючи терміново плани оборони США, необхідно передбачити воєнні потреби Англії і її союзників. При цьому він схарактеризував нинішні умови США, як все ще недостатні, і закликав "працювати не як звичайно", не боятися майбутніх наслідків додаткового розширення виробничих можливостей промисловості, перетворити США в арсенал для постачання Англії і її союзників озброєнням.
Посилаючись на одержану ним інформацію, Рузвельт висловив переконання в тому, що держави осі не виграють війни, і наприкінці заявив: ми переживаємо таке ж надзвичайне становище, як під час самої війни, ми повинні виконувати наші завдання і з такою ж твердістю і готовністю нести жертви, як коли б ми вели війну. 