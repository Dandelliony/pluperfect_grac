Українська Церква і театральне мистецтво у Празі.

По припиненні діяльности т-ва "Просвіти" її хор та Український Церковний Хор перебрав на себе обовязок продовжувати театральну і концертову працю. Диріґентом хору є дир. А. Буркацький, а його помічниками п-ні Гуменюкова і проф. Самойлович. Цей хор уже раніше почав свої виступи на співаних Службах Божих, чим притягнув не лише ширші круги нашого громадянства, але і багато чужинців до відвідин церкви кожної неділі. Головою хору є п. Ставроський, а секретарем і адміністратором невтомний інж. П. Красноніс, який має головну заслугу в улаштуванні всіх виступів хору, і так концерт колядок і щедрівок стягнув до салі Т-ва Інжинірів велике число своїх і чужих і 15. січня ц. р. повторено його в радіо.
Дня 10. березня п. р. Український Церковний Хор і Драматичний Гурток в роковини події на рідних землях влаштували виставу драми през. о. д-pa А. Волошина "Фабіоля" у великій салі "Мєштянської Беседи". Її повторено опісля для молоді української ґімназії в Модржанах. Знаменито відіграли свої ролі п-ні інж. Стадникова, п-ні Біла та інж. Тупик. Не залишилася теж за ними і п-на Маруся Ігнатишинівна.
Дня 16. березня ц. р. в 61-ші роковини уродин пана президента Карпатської України о. д-ра А. Волошина відбулася в його честь святочна академія в українській ґімназії в Модржанах, а 17. березня ц. р. відслужено в греко-католнцькій церкві Службу Божу в його наміренні.
У страстний четвер 25. квітня ц. р. вечером відспівав хор гарно псальми у греко-кат. церкві, а принагідно зібраний другий хор під управою відомої диріґентки проф. С. Щуровської-Росеневичевої відспівав псальми у православній церкві. В суботу опівночі у греко-кат. церкві співав один хор Всеношню, а другий хор у правосл. церкві Всеношню і негайно після того Службу Божу. В обох церквах зібралося значне число вірних.
На Великдень 28 квітня ц. р. в 10-ій год. відбулася святочна Служба Божа, яку відправляв дир. о. В. Лар в асисті двох священиків, а співав хор. У церкві був приявний пан президент о. д-р А. Волошин зі своїми найближчими співробітниками, представники чеського духовенства, декілька чеських богословів і багато нашого громадянства та чужинців, яких кожної неділі притягає просто з вулиці прегарний спів хору. 