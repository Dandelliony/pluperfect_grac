Розвиток соляних промислів. — Відкрити приймальні пункти в селах. — Оволодівають передовою теорією

Розвиток соляних промислів
На західно-українських землях є немало соляних копалень. Існують вони кількасот років. Поклади солі є в Болехові, Делятині, Добромилі, Калуші, Стебнику та інших місцях. Але за часів панування польської шляхти багато промислів були закриті. В 1939 році діяло лише 4 копальні.
Радянська влада енергійно взялася за відродження цієї галузі народного господарства. У Львові створено соляний трест. Відкриті всі діючі перед війною копальні. В Ланчині з 1937 року видобутку солі не провадили. Тепер тут на всіх копальнях робота йде в три зміни.
Завдяки цьому видобуток солі в першому півріччі цього року збільшився в порівнянні з першим півріччям 1939 року майже на 40 процентів. Зросла кількість робітників, зайнятих на промислах.
Соляні промисли мають великі можливості для дальшого розвитку. Зважаючи на це, влітку були відкриті копальні в Добромилі, а також будуються нові в Болехові і Дрогобичі. На 1941 рік планом передбачено будівництво нових копалень в Делятині і Косові. Крім того, будуть капітально відремонтовані старі копальні.
Б. Ямель. Відкрити приймальні пункти в селах
Багатий урожай цукрового буряку визрів цього року на полях Перемишлянського району. Всі бурякосіючі села, головним чином, розташовані поблизу залізничних станцій. Селяни мають всі можливості вчасно вивезти буряки до цукрового заводу.
Але дирекція Ходорівського цукрового заводу на жодній з цих станцій не відкрила приймального пункту, закріпивши всі села по вивозу буряку до пунктів, що знаходяться за 25—30 кілометрів від станції.
Село Волків має велику кількість цукрових буряків. Тут є і залізнична станція, але селяни змушені везти цукрову сировину аж на станцію Куровичі — за 29 кілометрів, бо там міститься приймальний пункт Ходорівського цукрозаводу.
На неодноразові вимоги селян відкрити приймальні пункти в їх селах, директор цукрового заводу тов. Шарко не зважає.
Це триває вже 4 місяці. Проте, пунктів досі не організовано. Дирекція Ходорівського заводу повторює помилки минулого року, коли через неорганізованість на приймальних пунктах чимало цукрового буряку загинуло в полі.
А. Чміль. Оволодівають передовою теорією
У львівському державному університеті ім. Івана Франка 240 студентів і професорів самостійно вивчають історію партії Леніна—Сталіна. Партійна організація університету, кафедра марксизму-ленінізму їм всебічно подають допомогу. При факультетах організовані консультації. Відкритий в університеті кабінет марксизму-ленінізму, де професор чи студент, користуючись Допоміжною літературою, завжди може одержати відповідь на теоретичні питання.
Цими днями відбулася нарада товаришів, що вже закінчили вивчення "Короткого курсу історії ВКП(б)". В нараді взяло участь 37 чоловік. Вона доказала величезний теоретичний зріст професорів і студентів. Вона наочно підтвердила, з яким великим бажанням професори і студенти прагнуть оволодіти передовою революційною теорією.
Багато товаришів на закінченні вивчення "Короткого курсу історії ВКП(б)" не зупиняються, а починають вивчати окремі твори класиків марксизму-ленінізму. Товариші: Думка, професор Крип'якевич, професор Храпливий, закінчивши вивчення короткого курсу історії партії за підручником вже вивчають окремі твори. Так професор Храпливий працює над працею Енгельса: "Діалектика природи".
Кафедра марксизму-ленінізму йдучи назустріч самостійно вивчаючим історію ВКП(б) організовує ряд популярних лекцій на теми: "Марксизм і національно-колоніальне питання", "Матеріалізм і ідеалізм", "Про третю п'ятирічку", "Боротьба за трудову дисципліну" і ряд інших.
На допомогу вивчаючим передову теорію приходить бібліотека університету. Вона незабаром поповниться новими виданнями марксистсько-ленінської літератури.
Все це сприятиме успішному освоєнню передової революційної теорії.
М. Олійник, студент університету. 