От так собі...

Малий фейлєтон
Я любив Андрія, хоча це будень, а не свято. У той "дівич вечір" навіть вулиці ставали якісь дивні,  таємні. Треба було дивитися під ноги, чи нема де заплутаного дрота, або шнура. А як ще ожеледа — то не дай Бог!
І я уважав. Ані носа не розбив, ні не дав себе зловити. Всі аж дивувались, що так довго вдавалась мені відпорність на чари...
Ходив бувало і на "Бесіду". Андрея на "Бесіді" обходили звичайно дуже гучно, заповідаючи "багато несподіванок". Народ пер на ці "несподіванки". І вони були: Цей, що мав вступне слово — забув прийти, співачка, що мала співати — діставала грипу, декляматор помилив день, бо думав, що Андрея щойно за тиждень. Тоді голова комітету тратила голову і в розпуці кидалась до аранжера:
— Ах, пане аранжер! Рятуйте ситуацію!... Ви одинокі... і т. д.
Аранжер, кланяючись у пояс з цілою ревенцією:
— Пані добродійко!... Я рад з цілої душі допомогти вам у цій важкій дійсності, лише не знаю, що діяти в тому моменті. Може пташка?... Може листонош? Цензура?...
Добродійка сумовито закладала руки на знак безрадности:
— Робіть, що знаєте. Бо йде про буфет. Такий буфет...
Мовчанка.
За хвилину добродійка прокидається немов зі сну:
— Маємо балабухи! Але не маємо пса. Може б ви, пане аранжер...
— Ні, пані добродійко, — похоплюється аранжер. — Я хоча маю дуже здоровий шлунок, але в ніякому разі не можу...
І кінчилось на пташку. Часами ще мали виливати віск. Але або "прімус" забився, або голка зломалась, або... ринка так зачаділа, як її вносили на салю, що треба було всі вікна відчиняти. Гості покашлювали, потім пчихали, збірались і йшли до дому.
Після такого досвіду я згодом перестав ходити на "несподіванки", а ходив уже на "сподіванки" — до приятелів на імянини, де був не платний, а безплатний буфет.
І дійсно все, чого сподівався — находив. Столи вгиналися. Був і настрій, хоча "дівич вечір" обходився без дівиць; звичайно з молодицями.
Верталося тоді у ночі до дому. Блестіли зорі, дахи підморгували до місяця та як у казці відчинювалися вікна з дівочими головками:
— Хто ви такі? Як називаєтесь?..
Дівчатка хотіли довідатись про імя своїх майбутніх мужів. Звичайно ніхто не каже свого імени. Я говорив що попало: Іван, Тарас, Семен. Ніколи не говориться імен своїх приятелів, лише навпаки: Жалко тратити приятеля от так ні за цапову душу.
____
Люблю Андрея і загалом шаную Андреїв. Це вже щось таке у душі... Врешті і ввесь народ має пошану до Андреїв, бо Вони звязані з його великим минулим, з його історією. Святі, духовні, вояки і світські.
А тому бажаю їм:
Літ щасних, днів ясних!
Леле. 