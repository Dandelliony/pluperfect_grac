До Українського Громадянства

Комітет Допомоги Українським Полоненим із сов. армії, що організує національно-солідарну акцію матеріяльної і моральної допомоги нашим полоненим братам виготовляє з зібраних пожертв для українських полонених індивідуальні пакунки, що передано їх вже понад 1000 штук. У кожний пакунок Комітет вкладає картку з словами: "Братам полоненим — українське громадянство".
Для виготовлювання індивідуальних пакунків побажані вибирати й пересилати такі й подібні речі: Покраяні хлібні сухарі, спечені сухарі, т. зв. "цвібак", кекси, часник, цукор, сіль, житна каша, чай (суроґат), а інші харчі по змозі. Крім того побажане, щоб полонені дістали: сорочку, підштанки, шкарпетки, або онучі, шаль на шию, хустку до носа і по змозі дещо з верхньої одежі. Речі можуть бути вживані, тільки чисто вимиті й полатані. Дальше побажано передати полоненим: нитки, голки, аґрафки або ґудзики, зеркальце, гребінь, безпечну бритву т. зв. "жилетку" і кілька ножиків до неї, олівець, зошит, якусь забавову гру (нпр. шахи, доміно), мило або порошок до миття, вату. Теж слід придбати папір та грубший і тонший шнурок для пакування пакунків. Ножі, звичійні бритви, карти до гри, вогонь у кожнім виді (як сірники, запальнички) не вільно передавати.
Індивідуальні пакунки мають виготовляти тільки ті представники або особи, які мають змогу передати їх безпосередню до табору українських полонених. Хто такої можливості не має, має переслати всі зібрані загальною посилкою до місцевого (найближчого) представництва або безпосередно на адресу Комітету, подавши прізвище (адрес) жертводавця, докладний спис пожертвованих річей, харчів (штук або вагу). Зібрані речі в Німеччині чи Протектораті не висилати до Генеральної Губернії. Навпаки побажана пересилка зібраний речей з Генеральної Губернії до Німеччини, де перебуває 10 разів більше українських полонених ніж у Губернії.
При всій жертвенності українського громадянства збірка й купно продуктів і речей першої потреби внаслідок воєнних умовин дуже трудні й можливі тільки до деяких меж. Тому Комітет звертається до українського громадянства, щоб воно масово поспішило з поміччю не лише збиранням але і купуванням речей для українських полонених, щоб як найбільше число українських полонених в якнайкоротшому часі дістали потрібну поміч.
Поза власними пожертвами для полонених українське громадянство може допомагати комітетові купуванням потрібних полоненим речей. Комітет зверне видані гроші після предложення відповідного рахунку.
Хто не має грошей на закуп, нехай звернеться до відповідного відпоручника Комітету за зачетом.
Що торкається грошевих пожертв, то слід їх надсилати на конто "УНО" — Берлін Постшекконто ч. 5814 або "Громади" — Берлін Постшекконто ч. 11639, зазначивши на поштовій складанці (цалькарті), що гроші призначені для полонених. Комітет оголошуватиме періодично прізвища жертводавців у своїх обіжниках, більші пожертви по можливості і в пресі.
Подаємо до відома, що Комітет Допомоги Українським Полоненим, до якого ввійшли доц. інж. Роман Димінський, як голова, полк. Вержбицький як член Комітету, доц. д-р Русов як член Комітету, що організує і координує загальну акцію допомоги українським полоненим, а на місцях в усіх більших осередках української еміграції Комітет має заступництва, про які громадянство може інформуватись в місцевих організаціях УНО й Громади. Тому до Комітету треба звертатись тільки у справах, що відносяться до загальної акції допомоги в цілій Німеччині. Їх полагоджує секретаріят Комітету, що урядує для сторін щоденно, крім святочних днів, від 9 до 12 год. Берлін CO 36, Маріяненпляц 14, III поверх, ч. кімнати 7, ч. тел. 682.633.
Для організації і переведення акції допомоги українським полоненим в окрузі Берліна створено Представництво Комітету на Берлін, в такому складі: ц. Ніна Коваленко, інж. Роман Бучацький і арх. Методій Гаврусевич.
Звертається увагу, що всякі побоювання чи навіть деякі здогади, що українські полонені не дістануть переданих пакунків, являються цілком безпідставними й нерічевими.
Жертвуйте, збирайте й купуйте необхідні речі для українських полонених з подвійною енергією. Поспішіть швидко з поміччю полоненим братам! — "Хто швидко допомагає — той допомагає подвійно!"
Комітет Допомоги Українським Полоненим: доц. інж. Роман Димінський, голова Комітету, полк. Вержбицький, член Ком. доц. д-р Русов, член Комітету.
Берлін, 10 квітня 1942. 