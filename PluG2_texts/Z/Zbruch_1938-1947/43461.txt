◦ ◦ ◦ ◦ ◦ ◦ ◦

Новий закон у Франції
БЕРЛІН, 4. (ТАРС). Німецьке інформаційне бюро передає з Женеви, що, за офіціально опублікованим у Франції декретом, кара за образу глави держави, передбачена в параграфі №26 закону "Про свободу друку", тепер підвищується. Надалі образа глави держави каратиметься тюремним ув'язненням від 2 місяців до 3 років або штрафом від 1.000 до 30.000 франків, або ж тим і другим разом.
Посилка французського воєнного представника у Вашінгтон
НЬЮ-ЙОРК, 4. (ТАРС). Газета "Нью-Йорк геральд трібюн" повідомляє, що уряд Віші посилає спеціального воєнного представника у французське посольство у Вашінгтон з інструкціями відносно острова Мартініка. По прибутті у Вашінгтон цього представника французське посольство відправить на острів Мартініку воєнно-морського аташе для реалізації інструкції французького уряду.
Декларація югославського уряду
БЕЛГРАД, 2. (ТАРС). Югославське телеграфне агентство передало декларацію югославського уряду в зв'язку з італо-грецьким конфліктом. В декларації вказується, що ще до початку нинішньої війни в Європі Югославія послідовно проводила на Балканах і в Дунайському басейні конструктивну політику, докладаючи всіх зусиль до того, щоб встановити насамперед добросусідські і дружні відносини з усіма сусідніми країнами, а особливо з двома сусідніми державами — Німеччиною і Італією. Як тільки почався конфлікт між великими державами, Югославія зразу ж оголосила про свій суворий нейтралітет, зв'язавши це єдиною умовою: поважанням її незалежності й безпеки її кордонів.
Далі в декларації говориться, що останній конфлікт між Італією і Грецією, конфлікт, про який Югославія, яка перебуває в дружніх відносинах з обома країнами, глибоко шкодує, переніс війну також на Балкани. Зрозуміло тому, що Югославія повинна стежити з найбільшим інтересом за подіями в Греції, продовжуючи Присвячувати всі свої сили підтриманню миру. Маючи на увазі позицію, якої вона додержувала досі, Югославія надіється, що дальший розвиток подій на Балканах ні з якого боку не загрожуватиме її інтересам.
Виступ Моррісона
ЛОНДОН, 4. (ТАРС). Агентство Рейтер передає, що вчора виступив з промовою по радіо англійський міністр внутрішних справ лейборист Герберт Моррісон. Цивільне населення, сказав Моррісон, — відіграє велику роль в боротьбі, що відбувається тепер між німецькими і англійськими воєнно-повітряними силами. Проте, — сказав Моррісон, — Уряд не може концентрувати всі свої зусилля тільки на заходах пасивної оборони, бо як активна оборона, так і підготовка до наступу потерплять, якщо всі запаси сталі, цементу і цегли будуть використовуватись виключно для потреб громадянської оборони.
Моррісон далі заявив, що уряд мав намір і далі в ще більших розмірах постачати населення андерсенівськими сховищами. Багато підвальних приміщень будинків будуть укріплені з тим, щоб використати їх, як сховища. Спиняючись далі на русі за створення в Англії глибоких сховищ, Моррісон сказав: "Яких би поглядів деякі люди не додержували два роки тому, тепер забезпечити глибокими сховищами все або більшу частину населення Англії неможливо. Проте там, де в наявності будуть сприятливі обставини, глибокі сховища будуватимуться. Лондонські сховища в тонелях метро будуть розширені, і там, де характер місцевості дозволятиме, створюватимуться нові тонелі".
Моррісон відмітив, що тільки одна шоста частина лондонського населення користується громадськими сховищами. Майже 85 проц. населення ночують в своїх будинках і квартирах, використовуючи андерсонівські сховища або ж примітивні домашні сховища.
Грецьке комюніке про воєнні дії в Греції
АФІНИ, 4. (ТАРС). Грецьке телеграфне агентство опублікувало комюніке грецького міністерства державної безпеки, в якому говориться, що протягом 2 листопада італьянські літаки зробили кілька нальотів на різні грецькі міста. На Патри і його околиці було зроблено два повітряних напади. Кількість жертв бомбардування незначна. Пошкоджено кілька будинків. На Салоніки проведено два нальоти, є значні жертви серед цивільного населення. Заподіяні значні руйнування. Один літак противника збитий в околицях Салонік. Два нальоти було зроблено на острів Корфу, де є жертви серед цивільного населення.
Три нальоти зроблено на Яніну. При цьому були збиті два італьянських літаки. Двохразового нальоту знав також острів Кріт. Крім того,  італьянська авіація зробила нальоти на 10 інших міст і сіл Греції. При цих нальотах ні один грецький воєнний об'єкт не постраждав.
В офіціальному комюніке, поміщеному вечером 2 листопада, повідомляється:
На фронті в Епірі і в Західній Македонії відбувалась жвава артилерійська перестрілка. Заняті нами позиції на албанській території в секторі Флоріни удержуються нами, не зважаючи на сильний огонь важкої артилерії та атаки авіації противника. Наші літаки успішно бомбардували аеродроми противника в Коріцці і Аргірокастрон, знищивши на землі кілька літаків противника. В результаті цього бомбардування загорілось кілька складів з горючим, на аеродромах виникли пожежі.
Наша авіація успішно бомбардувала ворожі частини і позиції артилерійської батареї. В повітряних боях збито 4 італьянських бомбардувальники. Ми втратили 2 літаки. Противник бомбардував міста Салоніки, Корфу, Яніну і інші. Ні один воєнний об'єкт не постраждав. Є вбиті і поранені серед цивільного населення.
АФІНИ, 4. (ТАРС). Грецьке телеграфне агентство передає зведення грецького командування, помічене 3 листопада: на македонському фронті нашим військам удалось 2 листопада зайняти кілька нових висот на албанській території.
На фронті Епіра відбувається артилерійська перестрілка. Нами відбитий наступ противника, підтриманий танками. 9 ворожих танків знищені. В секторі Флоріни нами відбиті сильні атаки противника, початі проти наших позицій. Противник зазнав втрат. Нами захоплені полонені. Авіація противника провела 15 сильних повітряних атак на більшу частину позицій, відбитих нами у ворога. 