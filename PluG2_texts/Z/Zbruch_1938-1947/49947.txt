Справність щоденного життя

Краків, 4. квітня 1941 р.
Щоденне життя людини, чи народу — це машина, що має свій точний рух-ритм. Як у цій машині хибне одне колісцятко на один міліметр, то вся машина починає проявляти спершу шорохи, а врешті-решт і зупиняється.
Докладність у щоденному житті людини, в її особистому і суспільному житті, без уваги на те, чи ця докладність досконала, чи безвладна,— сильно впливає на характер одиниці, на її солідність у щоденних великих і дрібних життєвих справах. І яка одиниця, такий гурт, таке село, волость, місто, округа — уся країна.
Ця чеснота справности в щоденному житті одиниці в уряді, в гурті, у своїй канцелярії, у хаті, між приятелями, — у нас іще дуже кульгає. Українці безумовно вміють працювати, вони є непоганими урядовцями, відомо теж, що в українських установах зловживань майже ніколи не було. А проте нема сумніву, що в українській вдачі ще далеко не вкорінилися свідомість і почуття точности, солідности, швидкої і доброї полагоди справ. Памятаймо, що в нас, у нашій психольоґії, все ще покутує фатальне "забув, не знав, спізнився, якби то знаття, якось то буде" — безсмертного Остапа Вишні, який витягав наверх ці "прикмети" на те, щоб ми отямились, поки не буде запізно. Століття пережитої займанщини дали остаточно товчок до конструктивної праці, але наші сусіди не служили нам прикладами, які могли б впоїти нам прикмети точности, докладности, справности, — а з ними й така прикмета характеру, як дисципліна в одиниці, у суспільстві.
Приходить нам на думку такий приклад докладности у своїх обовязках. Напередодні війни Німеччини проти Франції у липні 1870 року до кабінету маршала Мольтке увіходить один із його прибічних старшин і каже: "Ексцелєнціє! Взаємини з Францією починають бути такі напружені, що не вадило б починати приготування до війни". На це Мольтке відповів: "Думаєте, що вже до того дійшло? Ну, то відчиніть четверту скриньку праворуч у цій шафці: там знайдете всі вказівки на ту можливість — усі готові й докладні".
Говорити в нас про передбачливість на далеку мету, та солідну підготову до будучих завдань — можна лише при святочних нагодах, так мовити — для красномовної декорації. Для такої підготови потрібні саме такі риски вдачі, як зрівноваження, спокій духа, методичність, пляновість та впертість у виконуванні пляну, згідно з усіми його подробицями.Тимчасом у нас завжди ще покутує нахил до фразеольоґії, поверховности та хаотичного думання і хаотичної роботи.
Тепер знаменита пора, щоб перевишколювати себе, щоб нагинати свою вдачу та щоб у щоденному житті старатися виявляти ту точність, солідність і справність, яка в сумі змінить українську психіку: наблизить її до заходу.
М. О. 