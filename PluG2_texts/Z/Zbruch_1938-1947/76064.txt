З нових видань

Богдан Нижанківський: Терпке вино. Українське Видавництво Краків-Львів 1942, ст. 48. Редактор. Св. Гординський, обкладинка В. Баляса.
І. Ковалів: Прелюдії: Українське Видавництво Краків-Львів, 1942, ст. 38.
Тепер такий у нас малий видавничий рух, що читач з жадобою кидається на кожну нову книжку. Перед нами дні книжечки поезій, себто того роду літературних творів, що підчас війни ще найбільше в нас друкується; наші письменники не можуть зосереджуватися над довшими творами, тільки, як признається Ковалів, "мовлять словом мить коротку, непокірну" — а це ж основне для лірики.
І. Ковалів своїми "Прелюдіями" вперве виступає як поет. Що його тепер хвилює, яка духова постава поета, як він реаґує на сьогоднішні справді боревійні дні, що рішають про майбутнє цілих континентів. Такі питання може ставити читач, та несподівану відповідь знайде, бо молодий поет оспівує вічно молоду хоч і стару, тему — любов на тлі весни. Що ж, вічно усміхненого Амора не зможе зліквідувати навіть змоторизований Марс! Поет іде "назустріч юности весняних літ", його "молодість цвіте" та "вчить його кохати співно кохлива пісня солов'я". Він "впоївся трунком днів", береться "під боки з квіттям", бо опанцирений молодістю та любов'ю проти сьогоднішніх "хуртовин", бо "не закостенів в душі і може осяйну невинність протиставити жорстокості днів". Автор сам знає, що він "замало жорстокий", але зате буде "міцніти щедрістю душі", буде "радістю все вороже кришити", та в той спосіб "щастя серцем подолає". Дай йому, Боже, цієї радости якнайдовше!
Цей життєрадісний тон бачимо і в поетичних засобах Ковалева, головним чином в його епітетах. В автора "ніжні" уста і чуття; він "ніжніє" в храмі; "натхнені" сліди, слова, думки, а навіть "марнотрати"; "сяйний" шлях і ранок; "пламенне серце"; вино "курильне"; життя "ясне й погоже"; душа "іскриста"; вітер "лагідний, південний, молодий, зелений", а то й "крилатий"; лети "соколові"; далечінь "прозора"; вічність "синя" і "змінна"; "ясний" зір і таке саме світло; "хвилястогриві гори, ба навіть мряка "чутлива". Можливо, що якби в поета переважали конкретні епітети, то лірика Ковалева зискала б ще більше на плястичності — та й так його перша поетична загра свідчить про талант автора, а це, як на поезію, дуже багато.
При дальшому поетичному рості сам поет побачить, що і "жорстокість" наших днів — також поетична! І в ній знаходять люди щастя, а не тільки в весняному коханні!
"Терпке вино" Б. Нижанківського розгортає перед нами багатшу скалю мотивів. Є тут поезії про любов, лірика описово-рефлєксійна, соцільна і патріотичні мотиви, а навіть сатира на "меркаторіїв" сьогоднішного дня. ця різнородність дещо школить суцільності збірки. Лірика — це "суб’єктивна" поезія, що зображує мистецьким словом актуальні душевні стани й переживання поета. Читач стрічає в книжечці сонети про "старість", в яких "одгула давно бурхлива юність, дивна і шалена", де "погас вогонь заобрійних хотінь". Поет у поправно написаних строфах мириться з невмолимими законами життя:
І бачу, бачу: підплива човно (!).
Покиньмо все! Всі радощі й печаль —
І випиймо до дна своє вино!
Та трохи далі знаходимо апострофу в честь молодости: "О юність! Юносте дзвінка! Гей простору — щоб вітер віяв! Пружисте серце і рука!" Захват вітальністю життя ("життя прекрасне в переливах жил") і думка про марноту цього світу ("смерть жде, як пес — ця любка найвірніша!"). Поруч елегійних тонів — заклик "вирвати з душі з корінням сантимент", бо "не хрест мій знак, а меч на тлі пожеж". Правда, людське життя — це не спокійно-рівне плесо, тільки розбурхане море з бурунами віри та безнадії, з припливом радости та відпливом смутку — але в Нижанківського ці протилежні настрої, на нашу думку, замало пов'язані в суцільну одність. Автор все ж таки кінчає збірку боєвим акордом — та проте читач трохи здезорієнтований щодо його настроїв, а вже ніяк не може зрозуміти, чому до збірки попали і поезії про "альфонса", "дівчину на розі" вулиць, бо вони ніяк не достроюються до цілости та тону збірки.
Цю нерівність в настроях показують і авторові епітети: яблука "доспілі", вечорі "зотлілі"; "мовчазне" поле; "елегійні спогади"; півприсмерки "спокійні" i "старосвітські"; "безмерний" смуток; радощі "забуті"; та є й меч "могутній"; "червоний" шолом; "рвійна" пісня; птаха "прекрасна"; "жорстока" січ; "звитяжний" бій; "страшний" удар та "кипуче" серце. Поетові порівняння та метафори образніші, як його епітети, в них більше конкретности та динаміки.
Нижанківський вміло користується чорною і червоною фарбою в малюванні своїх настроїв. Бажалося б тільки, щоб він в майбутньому чіткіше зазначував основну точку своєї життєвої філософії, щоб її легко можна було знайти навіть у збірці лірики, в якій малюється тільки настрої хвилин. Чергування хвилин — це життя, а в ньому мусить панувати якийсь основний тон.
Обидва поети обізнані з новішою нашою поезією — інакже й не може бути! Більших слідів цієї лектури не видно, хоч Нижанківського "зайчик перебіг" та "новий псалом" недвозначно вказують на відгомін автора "Соняшних клярнетів", а в деяких строфах Ковалева бренять тони Рильського.
Зі збірки Ковалева можна б було легко накинути щиро московське слово "опять" та заступити хочби найзвичайнісіньким нашим "і знов".
Поети! — Маєте талант у серці своїм — то ж слухайте серця свого (так колись ставив справу І. Франко). Якщо ви молоді — впивайтеся своєю юністю, цим людським раєм на землі. А коли пролетить "день, як вільний птах", коли "пройдуть дні, немов чарки вина солодкого й отрути", коли успокоїться кров, яка "диміла, як хмільне боїв кадило", — тоді з філософічним спокоєм міркуйте над тим, що "коротшає життя, як в сонці тінь", що не боїтеся "переплисти Рубікон", бо ваше "життя пройшло, як неспокійний сон", бо ви "випили до дна своє вино".
Л. Граничка. 