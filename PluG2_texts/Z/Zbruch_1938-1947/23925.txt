На шляхах фахового вишколу.

Малопомітно для ширших кругів українського громадянства виросла нова наша ґімназія у Львові, і то ґімназія особливого змісту, купецька. Шкільний рік, який тількищо покінчився, був останнім роком "Торговельної Школи", основаної в 1911. р. Т-вом "Просвіта" і перенятої в 1924. р. Т-вом "Рідна Школа". Кільканацять днів тому вийшли останні іспитовані абсольвенти цієї школи, а сама школа переформована в купецьку ґімназію, матиме в новому шк. році також чергову 3-тю клясу. В дальшому ще році дійде вона до повної зрілости, бо дістане IV-ту й останню клясу, присвячену спеціялізації (детайлічна торговля, торговля сіл.-госп. продуктами, адміністрація).
Перед нами найновіше "Звідомлення Дирекції 4-літньої коедукаційної Купецької Ґімназії і Школи Адмін.-Торговельної Підготови Р. Ш. у Львові за 1938-39 шк. рік". Це звідомлення цікаве не тільки для тих дітей і батьків, що вже стоять близько обох названих шкіл, але також для тих громадян, що у звязку з актуальністю тепер справи вибору школи для своїх дітей, кому віддадуть їх під опіку, чого вони навчаться і в якому середовищі житимуть декілька років. Про те все докладно інформують уступи згаданого звідомлення, а саме Педаґоґічна Рада, Орґанізація шкіл, Допомічні наукові засоби, Літопис Школи, Виховна праця в Школі, Опіка над Молоддю, тощо.
Подамо тут хоч би такий уривок з інформацій про купецьку ґімназію:
"Осереднім предметом навчання є наука про торговельне підприємство і його ведення. Основу навчання творять: наука про орґанізацію і техніку торговлі, товарознавство, господарська ґеоґрафія і техніка реклями. Крім того входять ще у програму навчання заг.-освітні предмети, звязані посередньо, або незвязані з торговельним званням. Програма навчання загально-освітних предметів зближена до програми цих предметів у загальноосвітних ґімназіях. Завдяки тому абсольвенти купецьких ґімназій можуть далі вчитися у фахових або загальноосвітних ліцеях і високих школах".
Та як завважили вже читачі — мова є ввесь час про "школи". Діло в тому, що при ґімназії є ще однорічна "Школа Адміністраційно-Торговельної Підготови", яка зявилась на місце зліквідованого Однорічного Торгов. Курсу для абсольвентів ґімназій. Цього року вийдуть із цієї школи перші її абсольвенти, числом около 80.
Коли ми при числах, то спинимось хвилину при статистичних даних, що їх находимо у "Звідомленні". І так: Усіх учениць і учнів у закінченому тепер шкільному році було 357. Найбільший континґент учнів дає Львів (101) і львівське воєвідство (125), далі йдуть за чергою: станиславівське воєвідство (51), тернопільське (49), волинське (13), поліське (2). З інших земель Польщі походило 7 учнів, з Буковини — 1, з УССР — 4, з Німеччини 4. Коли йде про звання батьків, то найчисленніші є три групи, я саме: хліборобська (124), урядники — державні і приватні (118) і робітники (43). Дальше йдуть: ремісники (33), священники (20), купці (19), тощо.
Самоорґанізація і самодіяльність учнів виявляється ось-такими орґанізаціями: "Шкільна Громада", кооп. "Чайка" (оборот поверх зл. 4.000, чистий зиск 1938/39 зл. 396.53), Гурток "Молоді Кооператори", Марійська Дружина, Протиґазовий Гурток, Спортовий Гурток "Стрибог" і врешті при школі є теж "Товариство Абсольвентів", яке має 150 членів.
*
Українське торговельне шкільництво в останньому часі почало замітно розростатись. Зявилась низка нових шкіл у Львові і в краю. Автім Купецька Ґімназія і Школа Адмін.-Торг. Підготови Р. Ш. у Львові займають почесне місце в торговельному шкільництві, маючи за собою довголітню традицію, досвід і велике надбання у виряді, так конечному для доцільного фахового навчання. Добре приміщення обох шкіл у будинку бурси "Нар. Дому" при вул. Курковій дали можливість дбайливому директорові А. Ковалиськові скомплєтувати все потрібне для успішної науки і зорґанізувати відділи, згідно з вимогами програми. Згадаймо хоч би товарознавчу робітню, відділ машиновий (писання на машинах), тощо. Зацікавлені мали б тепер добру нагоду познайомитись з вартістю школи хоч би на скромному показі реклямових праць учнів, який з нагоди закінчення шкільного року відбувається тепер в одній зі саль у будинку школи. Пишемо "скромній", тому, що це показ покищо для внутрішнього вжитку, дарма, що виставлені експонати направду гарні і заслуговують на увагу. Оглядаючи деякі афіші просто не вірите, що виконали його самі учні. Скомпоновані подекуди навіть по мистецьки. Слідний тут добрий фаховий провід знавця реклямового рисунку інж. С. Пастернака, учителя реклями.
Побажаним було б, щоб у черговому році Дирекція ґімназії влаштувала таку виставу для прилюдного вжитку. Особливо наші купці і промисловці могли б не без користи оглянути ці молодечі праці, і то не тільки плякати чи афіші, але теж зразкові, з великим майстерством удекоровані виставові вікна у комерційній робітні.
При кінці згадаємо, що обі названі школи — ґімназія і однорічна — мають повні права державних шкіл, як це вже подало "Діло" недавно в новинці.
В. Н. 