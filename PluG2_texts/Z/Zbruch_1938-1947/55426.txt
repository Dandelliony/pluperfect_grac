◦ ◦ ◦ ◦

Вечір джазової пісні. Вечір джазової пісні у виконанні Жіночого Квартету "Богема", Вокального Джаз-Квартету під керівництвом Осипа Курочка та оперного арт. Івана Романовського, відбудеться в п'ятницю, 29 серпня в год. 19 в залі Консерваторії, вул. Хорущини 7. Ціни місць від 3—10 крб.
Мотоциклевий випадок. На закруті вул. На Байки, коло вул. Ленартовича, трапився нещасний випадок. Трамвай, що їхав з вул. Пелчинської, був саме на закруті вул. На Байки, як його намагався випередити військовий мотоцикліст. Водночас згори вул. На Байки над'їздив другий трамвай. Віддаль між обома трамваями у хвилині випадку була дуже мала, щоб можна було між ними проїхати. В такій поганій ситуації опинився мотоцикліст. Трамваї розторощили мотоцикл, а вояк був сильно потовчений. Технічно-рятункова акція була дуже швидка. При помочі підойми піднесено негайно один з трамвайних возів і витягнено мотоцикль. В год. 12.54 трамваї рушили у призначеному їм напрямі, а вояка перевезли до лічниці.
Трамвайні карти і білєти. Від 1-го вересня ц. р. продаватиметься трамвайні карти. До місячної трамвайної карти мають право тільки урядовці або представники влади. Буде два роди місячних карт: карта зі знимкою, що коштуватиме 75 карбованців і карта "на пред'явника", що коштуватиме 90 карбованців. Крім того будуть робітничі карти на 60 їзд, що коштуватимуть 24 карб. Молодь, що вчиться, зможе купити шкільні карти на 60 їзд за 18 карбованців. Білєт у майбутньому коштуватиме, правдоподібно, — 10 фенігів, тобто 1 карбованець.
Гроші в трамваю. Щоб оминути непорозуміння між пасажирами і трамвайними кондукторами у Львові з приводу паперових грошей, подається до відома, що згідно з зарядженням, кондуктор не буде приймати жодного сплямленого або подертого паперового банкнота. 