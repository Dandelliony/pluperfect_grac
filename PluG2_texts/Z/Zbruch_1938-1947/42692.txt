Постриження проф. Огієнка в ченці

Українська Церковна Рада у Варшаві подає:
Тихий яблочинський манастир за останні дні пережив важливі події. У вівторок 8-го жовтня ц. р. приїхав до манастиря Діонізій, Митрополит Православної Церкви в Ґенеральному Ґубернаторстві, а з ним і проф. Огієнко, обраний на Архиєпископа Холмського й Підляського.
Другого дня, в середу 9-го жовтня ц. р., на свято Апостола Івана Богослова, в приявності всієї братії Яблочинського манастиря, вранці підчас Богослуження відбувся святочний чин постриження проф. Огієнка в ченці. Хто бачив цей повен суму чин, той не забуде його до смерти... Перестав істнувати всім відомий Іван Огієнко, — став смиренний чернець Іларіон. "Како імя ті, брате?" підходила братія один по одному на кінці й цілувала, запитуючи. А повний схвилювання проф. Огієнко сумно відповідав: "Смиренний Іларіон, брате"...
Проф. Огієнко вибрав собі імя Іларіон, на память Митрополита Київського Іларіона, що по довгій боротьбі, року 1051-го, був у нас першим митрополитом з українців. По закінченні обряду Митрополит в гарній промові нагадав новому ченцеві про головніші обіти ченця.
На сумному постриженні серед приявних був і старший син професора, асистент політехніки інж. Анатоль Огієнко.
Опісля з жалібним церковним співом, відвели всі нового ченця, одягненого в повний чернечий одяг з клобуком на голові, до його чернечої келії...
У четвер 10-го жовтня чернець Іларіон був висвячений на ієродіякона, в пятницю 11-го жовтня — на ієромонаха, а по Літурґії, за окремим чином, ієромонах Іларіон був возведений в сан архимандрита.
Усі ці свячення виконував сам Митрополит Діонізій, Голова Православної Церкви в Ґенеральному Ґубернаторстві.
Одночасно Українська Церковна Рада у Варшаві повідомляє все українське громадянство, що дня 20. жовтня ц. р. відбудеться у Холмі хіротонія архимандрита Іларіона на холмсько-підляського єпископа та просить прийняти у тому святі численну участь. 