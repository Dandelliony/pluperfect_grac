◦ ◦ ◦ ◦ ◦ ◦ ◦

Львівські музеї
У Львові є 4 українські музеї. Найкращий і найбагатший з них це культурно-історичний музей Наукового товариства імені Шевченка, що заснований в 1892 році. Головними відділами музею є археологічний і етнографічний. В археологічному відділі зібрані цікаві експонати кам'яної і середньовічної доби. В етнографічному відділі зберігаються старі українські килими, різні гуцульські вироби з дерева, бронзи і велика кількість народних тканин та вишивок.
Уряд шляхетської Польщі не цікавився розвитком музеїв. Ніхто не розгортав культурно-освітньої роботи навколо цих великих надбань культури і мистецтва. Зараз для розвитку музеїв відкриваються широкі можливості.
Змагання лікарів міста Станіславова і міста Львова
Медичні працівники Станіславовщини викликали на соціалістичне змагання медичних працівників Львівської області. У своєму листі до львівських медичних працівників станіславівці взяли на себе зобов'язання вжити всіх заходів, щоб протягом найближчих днів припинити пошесні захворування в області, провести широку роз'яснювальну санітарну роботу і виконати план по розширенню мережі медичних закладів.
— Ми закликаємо всіх медичних працівників Львівської області, — пишуть в листі Станіславівські медичні працівники — прийняти активну участь в розширенні лікувальної мережі. Зобов'язуємося зробити нашу область передовою в охороні здоров'я. На краще виконання завдань закликаємо медичних працівників Львівської області. 