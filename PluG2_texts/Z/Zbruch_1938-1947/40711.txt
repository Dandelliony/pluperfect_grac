◦ ◦ ◦ ◦ ◦ ◦ ◦

Комюніке англійського міністерства авіації
ЛОНДОН, 21. (ТАРС). В комюніке англійського міністерства авіації і міністерства внутрішніх справ говориться, що протягом вчорашнього дня авіація противника проявляла порівняно невелику активність. Бомби були скинуті на одне з міст в графстві Ессекс, а також в південному Уельсі. В обох випадках були пошкоджені будинки. Є вбиті і поранені. Бомби були також скинуті на порт в південному Уельсі, шкода заподіяна незначна. За відомостями, одержаними до 23 год. за лондонським часом, протягом вчорашнього дня було збито 7 ворожих літаків.
Міністерство також повідомляє, що 18 серпня під час нальоту німецької авіації на Англію німецька авіація втратила 152 літаки.
Заяви Рузвельта
НЬЮ-ЙОРК, 21. (ТАРС). За повідомленням агентства Юнайтед Пресс, Рузвельт відхилив пропозицію кандидата в президенти від республіканської партії Уілкі про проведення серії диспутів на політичні теми. Рузвельт заявив, що міжнародна обстановка, яка створилась, не дозволяє проводити активну передвиборну кампанію.
ЛОНДОН, 21 (ТАРС). Як передає агентство Рейтер, на прес-конференції Рузвельт заявив, що переговори з Англією про придбання баз на англійських островах в Атлантичному океані розвиваються задовільно. Рузвельт, проте, відмовився відповісти на запитання про те, коли можна чекати певних результатів цих переговорів.
Італьянська нота нейтральним країнам
РИМ, 21. (ТАРС). За повідомленням Стефані, італьянський уряд звернувся до нейтральних країн, які ведуть морську торгівлю, з такою нотою: "Італьянський уряд повідомив уряди нейтральних країн, які ведуть морську торгівлю, що в зв'язку з заходами блокади, вжитими противником щодо Італії, вона змушена заявити, що торгові пароплави, які йдуть в порти противника і знаходяться за 30 миль від його берегів, зазнають риску і що Італія знімає з себе відповідальність за наслідки для тих суден, які не візьмуть до уваги це попередження. Повторюючи тепер своє попередження, італьянський уряд звертає увагу цих урядів на той факт, що зона вздовж побережжя колоній, протекторатів і підмандатних англійських територій, а також Єгіпта, де знаходяться англійські морські і повітряні сили, у зв'язку з розвитком воєнних дій перетворилась в зону воєнних операцій. Це стосується британського побережжя в Середземному і Червоному морях, Аденській затоці, а також побережжя англійських колоній в Африці, побережжя Єгіпта — Судана. Всі судна, які плавають в цих зонах, можуть бути знищені мінами чи іншими засобами війни. Щоб уникнути цього, італьянський уряд пропонує урядам нейтральних країн зробити все можливе, щоб їх судна старанно уникали навігації в небезпечних зонах. Італьянський уряд знімає з себе відповідальність за ту шкоду, яка може бути заподіяна суднам в цих зонах. З свого боку італьянський уряд не має наміру перешкоджати транзитові суден нейтральних країн через протоки, прохід через які необхідний для навігації".
Франція напередодні голоду
ВІШІ, 21. (ТАРС). Англійський уряд ще не відповів на звернення французького уряду про пом'якшення режиму блокади. Вважають, що відповіді взагалі не буде. Французські газети визнають, що скоро у Франції настане справжній голод.
Промова прем'єра Фінляндії Рюті
ХЕЛЬСІНКІ, 20. (ТАРС). 18 серпня з промовою по радіо виступив прем'єр Фінляндії Рюті.
Відмітивши тяжке економічне становище Фінляндії, Рюті заявив, що фінляндський уряд вживає заходів до того, щоб наступна зима не була голодною. Основну увагу Рюті в своїй промові приділив радянсько-фінляндським відносинам. Рюті заявив, що основні заходи, передбачені мирним договором між СРСР і Фінляндією, уже реалізовані. Новий державний кордон, сказав Рюті, уже намічений, відповідні документи ратифіковані і обмін ними проведений.
Укладений у відповідності з мирним договором торговий договір між Фінляндією і СРСР, продовжував Рюті, відкриває широкі можливості для жвавої торгівлі. Залізниця Кеміярві — Кандалакша, яка тепер з можливою швидкістю будується на території Фінляндії і продовження якої на території СРСР уже готове, в значній мірі сприятиме залізничному сполученню між обома країнами. Відновлений також телефонний, поштовий і телеграфний зв'язок.
Далі Рюті повідомив про згоду Радянського уряду передати Фінляндії архіви з територій, які відійшли до СРСР. Радянський уряд проявив, заявив Рюті, добру волю і щодо надання можливості переселитись у Фінляндію частині населення тих територій, що відійшли до СРСР, яке висловило відповідне бажання.
Рюті відмітив далі, що фінляндський уряд прийняв пропозицію СРСР про демілітаризацію Аландських островів.
Наприкінці Рюті визнав, що створення міцного фундаменту у відносинах між Фінляндією і СРСР гарантує розвиток економіних відносин між обома країнами і в майбутньому.
Повідомлення італьянського командування
РИМ, 21. (ТАРС). Агентство Стефані передає зведення італьянського командування, в якому говориться: "В колишньому Британському Сомалі солдати "верблюжого корпусу" і туземні загони склали зброю. В Бербера знайдені 5 літаків "Бленхейм", пошкоджені під час наших повітряних атак.
Противник зробив численні повітряні нальоти на населені пункти Абіссінії, що мають другорядне значення. Убита одна жінка, п'ять чоловік поранені. Матеріальні збитки незначні. В одному невеликому госпіталі поранені двоє хворих, в другому госпіталі в Джелібе (Італьянське Сомалі) один хворий убитий і п'ять поранені.
В Діредауа (Абіссінія) наші винищувачі збили один літак "Бленхейм", який упав, охоплений полум'ям.
Наші бомбардувальники успішно атакували повітряні бази на Мальті. Всі наші літаки повернулись на свої бази, не зважаючи на сильний вогонь противника. Ворожі винищувачі, в результаті контратаки наших винищувачів примушені були втекти. Один ворожий літак був, очевидно, збитий".
Дебати в палаті громад
ЛОНДОН, 21. (ТАРС). Агентство Рейтер повідомляє, що після виступу Черчілля в палаті громад у дебатах виступив Ліс-Сміт, який заявив, що Черчілль в своїй промові сказав про два рішення: про максимальне посилення блокади і про надання повної можливості США придбати воєнно-морські бази. "Ці рішення, — заявив Ліс-Сміт, — є рішеннями всієї Англії".
Потім в дебатах виступив Хор-Беліша, який заявив: "Ми раді, що продукція наших воєнних заводів доходить до таких розмірів, які дають нам право сподіватися мати перевагу в повітрі".
В дебатах виступив також Уінтертон. Він сказав, що "ми повинні якомога швидше притягти величезні людські і матеріальні ресурси Африки і Індії. Міністри в справах колоній і Індії повинні створити найбільші в світі наземні армії, які будьколи знав світ".
Консерватор Пладж в своїй промові спинився на незадовільній роботі англійських радіостанцій і радіостанцій союзних держав. Він наполягав на створенні 500 потужних радіостанцій, які були б найпотужнішими в світі. 