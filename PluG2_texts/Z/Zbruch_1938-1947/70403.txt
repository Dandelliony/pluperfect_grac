Культ землі

Альфіо Руссо, кореспондент фльорентійської "Ля Націоне" в числі з 11 серпня видрукував доволі довгу кореспонденцію з України, в якій відмітивши величезні втрати населення підчас викликаного большевиками голоду та пізнішої війни, спиняється над тим культом землі, що відзначає всіх українців: "Справжня сила українців полягає, мабуть, в цій любові до землі, що примушує їх працювати над нею, незважаючи на різні погрози з Москви, розсівані большевицькими аґентами.
Та українські селяни важко працюють і хліб виростає поміж гробами забитих вояків, поміж кістяками втікачів, забитих довгою зимою та голодом. Стада худоби врятовано і худоба почала множитися. Поїзд, навантажений яйцями, виїхав до Німеччини. Українські селяни торгують яйцями, кожний може мати яйце в Україні за дрібні гроші..."
В цій любові до землі почувається щось релігійне, давнє, спадкове. — "Я вже й раніше завважував, пише Альфіо Руссо, що українське село релігійне. А тепер я вже в цьому цілком переконаний, мені здається, що я знаходжуся в величезному святилищі Церери, накритому банею неба. Єдине радісне почуття, що ця Україна викликає, це власне оте почування землі, яке для нас, італійців, таке зрозуміле. Доволі поговорити з нашими італійськими вояками. Вони кажуть: — "З такою багатющою землею, що можуть бажати собі українці? Хто має таку землю, мусить мати багатство і щастя". — І вони беруть в руку скибку землі, дивляться в неї закоханими очима, розтирають її на порох, щоб краще чути її пахощі. Повні релігійного чуття українські поля з своїми низенькими горбками, що видаються вівтарями, заквітчаними в соняшники, повні чару, як ніякі інші поля, своєю безмежністю, що в розпалені полуденні години розтоплює людину в безконечній млості. Ніщо тут не турбує і не заважає, ніщо не наводить смутку, навіть видовищі такої близької смерти, що нерідко про себе так неделікатно нагадує..."
На жаль, Альфіо Руссо ніби не розуміє, що українці не слухаються наказів Москви не тільки тому, що люблять землю, а працюють на ній, щоб допомогти своєю працею до знищення найгіршого ворога, який зробив із багатюшої країни — країну вічно голодних та обдертів рабів. Альфіо Руссо занадто часто плутає "українців" з "русскими", забуваючи, що те, що було б добре й потрібне для "русских", зовсім не підходить українцям і навпаки.
Далеко більше розуміння й правдивої історичної перспективи знаходимо в дописі Феліче Педати до лукського "Артильо" з 8 серпня. Педата стверджує, що незважаючи на незвичайно багату землю в Україні, хліборобство тут зовсім не на тій височині, на якій повинно б було стояти. "Нема сумніву, що в значній мірі до такого стану спричинилась і війна, але з усього видно, що і до війни не було тут багато краще, бо і до війни бракувало тут добрих шляхів, пильного господарського ока селянина-власника, бракувало творчої ініціятиви. В наслідок того всього — жахлива мізерія саме там, де існують всі підстави для багатства. "Можна бути певним, завважує Педата, що коли б Україна була не під ярмом, а вільна, вона була б стала однією з найбагатших і наймогутніших країн... "Але вона не була незалежною, і Москва зробила з неї те, що зробила. Чи ж дивуватися, що українські селяни не слухають закликів Москви, не нищать плугів та машин, не пускають землі облогом, а навпаки, де тільки можуть — засівають і обробляють?! Українські селяни відчули, що земля знову до них вертається, і тому знову запалали до неї тією могутньою святою пристрастю, що здивувала й захопила італійського кореспондента.
Е. Онацький. 