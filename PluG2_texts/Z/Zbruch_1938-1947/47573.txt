Вечір колядок і щедрівок у Кракові

Заходом українського мужеського хору "Сурма" у Кракові відбувся в неділю 9. лютого вечором у салі при вул. Льоретанській 18 концерт колядок і щедрівок на Зимову Допомогу. Українське громадянство Кракова заповнило вщерть салю. Впадало в очі велике число жінок з дітьми.
Хор "Сурма" під проводом проф. Б. Пюрка відспівав гарно бадьору колядку Стеценка "Добрий вечір" . Відтак проф. В. Андрієвський виголосив добре продуманий реферат про українські колядки й щедрівки. Прелєґент обговорив два циклі наших колядок, поганський і христіянський, що вкінці злилися в одну цілість. З великим знанням матеріялу зясував він головні елєменти наших чудових колядок і щедрівок. Пригадав, яке незабутнє вражіння викликували наші колядки в Берліні та в інших західньо-европейських центрах, у виконанні Української Республіканської Капелі під управою незрівнаного дириґента Ол. Кошиця в 1919 р. Настроєвий реферат проф. В. Андрієвського, виголошений з серцем, переплітаний цитатами з колядок і щедрівок, викликав глибоке вражіння і святочний настрій.
Опісля хор "Сурма" відспівав бездоганно колядки й щедрівки гармонізації Стеценка: "Ой видить Бог", "По всьому світі", "Щедрий вечір" і "Днесь поюще".
Відомий наш рецитатор м-р Ю. Ґеник-Березовський виголосив актуальний вірш Б. Лепкого "Свят-Вечір", що викликав помітне вражіння серед приявних.
Дальше хор "Сурма" відспівав коляду "Не плач, Рахиле", в гармонізації Т. Купчинського. Баритовоне сольо відспівав — як звичайно — прегарно м-р О. Стецура.
На закінчення п. З. Косоноцька-Онишкевич (сопран) на тлі хору відспівала з великим чуттям "Що то за предиво", колядку в гармонізації В. Барвінського, та щедрівку "Що в пана дядька", в гармонізації О. Кошиця. Цей виступ нашої співачки, що розпоряджає гарним металічним і незвичайно милим голосом, привітала публика невмокними оплесками.
З приємністю треба підкреслити, що хор "Сурма", під проводом проф. Б. Пюрка, осягнув у короткому часі замітні поступи та став справді репрезентаційним українським хором Кракова. Українське громадянство Кракова очікує від хору "Сурма" чергових удатних виступів, також і в краківській радіовисильні.
І. Савич 