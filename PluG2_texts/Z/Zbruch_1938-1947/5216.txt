— „Мені українського шильду не треба". — Право кураторів — Без бука нема дисципліни. — Буревій зі снігом і дощем.

— „Мені українського шильду не треба". Пишуть нам із Самбора:  Був собі перед роками такий дрібний чоловічок — попросту кельнер, який з часом завдяки українській клієнтелі виарендував ресторан Шляґора, а що українське громадянство підтримувало бідного кельнера, то наш пан Базьо Дзюбан (так він називається) поростав у піря і небавком купив собі першорядний ресторанний льокаль у ринку на лінії А.—Б. та отворив… "Подгалянку". Від того часу наш пан Базьо змінився дуже, згордів і зробився великим паном та заразом великим «патріотом" (не думайте, що нашим!). Для правди треба ще навести, що ще передтим оженився з полькою та двоє дітей охрестив у костелі. Тепер він уже свище на нашу клієнтелю —  наших часописів у льокалі не держить, вивіску дав лише польську, а коли йому давні знайомі гості звертають на це увагу, демонстраційно заявляє, що йому не залежить на українській клієнтелі. —  Подаємо цей факт до відома українського громадянства Самбірщини, щоб запамятало собі це та не понижувало своєї національної гідності, бо ще дуже багато наших людей — може з несвідомости —  можна стрінути у п. Базя. — Громадянин.
— Право кураторів поширило міністерство освіти і тому у шкільництві слід сподіватися важніших змін. Отже куратори матимуть право перекидати учителів з одної місцевості до другої у своїй окрузі, якщо цього вимагає "добро школи". Далі куратори будуть могти признавати полекші у кваліфікаціях учителів державних і приватних фахових шкіл. Отже над українськими учителями повис новий меч Дамокля, бо вони добре памятають масове переношення зі Сх. Галичини до центральної і західної Польші.
— Без бука нема дисципліни. Московська «Правда» стверджує, що в совітських щколах хуліґанство молоді дійшло вже до таких меж, що  його не можна інакше викорінити ніж биттям. Тому «Правда» домагається, щоб у всіх школах дітей карали буками.
— Буревій зі снігом і дощем. Минулого понеділка знову лютував страшний буревій у Сх. Галичині і заподіяв великі шкоди. Буревій зривав безліч дахів по містах і селах, електричні і телєґрафічні стовпи та повиривав багато дерев. Шкоди сягають сотки тисяч. При залізничнім шляху Любінь Великий – Львів буревій вирвав з корінням понад 100 дерев з березового ліса. На стації в Калинові вітер зніс дах вантажного ваґону з будкою. У Снятині буревій рушив з місця понад 20 товарних ваґонів, що їхали майже 800 м. і затрималися щойно зударившись з насипом. Тому вони поперекидались і частинно понищені. Також буревій зірвав хрест із церкви. У Бучачі падав зливний дощ, так, що вулиці перемінилися в потоки. У Львові впав у ночі з понеділка на віторок сніг. У Рудеччині пройшов буревій зі зливою і громами та заподіяв великі біди в місті і по селах. Вихор зірвав багато дахів, коминів, стін мурованих домів і т. д. В городах і лісах повиривало дерева. Підчас буревію, що лютував над Тернопільщиною, вихор зірвав дах з недокінченого «людового дому» в Мишківцях і ушкодив телєґрафний стовп. Шкода є в 3.000 зол. В самім Тернополі буревій ушкодив електричні проводі та кілька дахів. Грім ударив у дах вогневої сторожі та ушкодив електричні проводи. Вихор поперевертав багато парканів. 4. квітня лютував знову буревій Перемишлем, що зірвав багато дахів. Шкоди в Перемишлі та повіті доходять десяток тисяч зол.