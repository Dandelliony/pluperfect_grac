Ми в Кракові не перші!

Цікавий вечір на "Виставі української книжки й преси" в Кракові.
Блукаємо оце вже рік вулицями Кракова — і нарікаємо, чому це доля скривдила саме нас, кидаючи нас ген далеко, за Сян, над Вислу. Тиняємось оце вже рік обабіч Висли й міркуємо, які щасливі були наші предки, що ніколи не заходили в цю непривітну країну.
Міркуємо й нарікаємо. А не бачимо й не знаємо довкруги нас нічогісенько з того, що можна бачити й знати. Або знаючи колись — забули в злиднях тепер.
Забули ми, що понад Вислою витичував межі своєї держави лицарський Роман Галицький і тут таки, під Завихостом, згинув на полі бою; туди ходив і Данило, а згодом і останній зміж галицько-волинських суверенів Юрій Тройденович (в оцьому році 600-ліття його смерти!), що підписав союз із Прусією плянуючи розбір Польщі.
Забули ми й про козацьку дивізію Великої Армії Богдана Хмельницького, що майстерним рейдом здовж Карпат у 1657 р. дійшла до Кракова, та разом з частинами армії Гетьманського союзника Ракочого, під звуки литаврів, барабанів і козацьких пісень, входила в мури міста.
Козаки стояли тоді також у Камедулів на Белянах, та на замку в Тиньцу.
Все те пригадалося нам учора, коли ми слухали незвичайно цікавого оповідання редактора Льва Лепкого, що в рямках "Вистави української книжки й української преси", влаштованої "Українським Видавництвом" в салях "Просвіти" в Кракові, говорив на тему, що звязує нас, наше минуле, нашу літературу, мистецтво й загалом українство з Краковом.
Навязуючи до оцього, про що згадано вже вгорі — оповідач повів нас вулицями Кракова й відкривав перед нами одну картину з минулого за одною, що має будяке відношення до українства в минулому. Вчули ми й про наші фрески та каплиці на Вавелю, про наші дорогі памятки в музеях і збірках, шаблі гетьманів, пірначі полковників, портрети полковниць. Довідалися ми про те, як концентрувалося тут наше літературне й мистецьке життя на переломі XIX. і XX. століть, як збирали тут найвищі нагороди учні тутешньої Академії Мистецтв — Курилас, Новаківський, Северин, Гаврилко, Бойчук, як заворожував усіх дівчат-красунь маляр і бандурист Каспарович, як апотеозував усе українське, відомий поляк-мистець з України Станіславський, що знав тільки два подивугідні міста у світі — Венецію і Київ. З незвичайною увагою слухали ми як творив тут Василь Стефаник, як приїздив сюди Коцюбинський, як місцева українська Богема була атракцією мистецького життя Кракова, як концентрувалося духове життя при вул. Зеленій 28 в домі Богдана Лепкого. Ми довідалися, як українська пісня, українське сценічне мистецтво чарувало Краків, підчас ґастролів театру Сірецького, як німіло й мовкло все та майже молилося тут перед вершинами мистецькокого таланту невмірущої Рубчакової. Ми довідалися, як ця українська культура, що виявлялася тут, на краківському ґрунті картиною, піснею, виставою, навертала назад до українства тих, що вже від кількох поколінь були між чужими (полковник Гужковський, згодом Окружний Комендант у Дрогобичі, що не міг опісля пережити польської окупації, або магнат Володкович, що в домі його фундації міститься тепер Український Табор при вул. Яблоновських, що замовив у Парижі великий памятник Тарасові Шевченкові і заплативши за нього величезні суми, спровадив до Львова, де він так і не побачив ніколи Божого світа й ціла низка інших).
Ми довідалися, врешті й про політичний осередок, що його створили на краківському ґрунті дві сецесії українського студентства зі Львова, про приїзд й відвідування Кракова Михайлом Грушевським і Трильовським, про перші розмови й плянування на тему формації Січового Стрілецтва, про життя і працю Липинського та ін.
Багато ми довідалися з милих оповідань ред. Льва Лепкого в "Просвіті". Та інакше дивимося тепер на оці старинні мури, доми, ресторани, каварні, театри й музеї, що могли б нам стільки сказати про українців, що здавна бували тут.
А все те оповідав нам шановний оповідач так легко, так пливко й так цікаво та переплітував такими незвичайно милими фраґментами на цьому тлі з чужих і власних переживань на краківському ґрунті, що ми й не счулися, як минуло більш години і були б слухали ще — довго.
Дуже цікавий був цей вечір на "Виставі української книжки й преси" в Кракові.
Хто не був там — багато втратив.
(С-ий) 