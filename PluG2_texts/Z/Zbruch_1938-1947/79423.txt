◦ ◦ ◦ ◦

Орест Руснак у Львові. Дня 17-го травня у Львівському Оперному Театрі виступить із самостійним концертом знаменитий тенор Орест Руснак. У програмі пісні та оперові арії українських, німецьких та італійських композиторів. Замовлення на квитки від 1 травня приймає Концертне Бюро. Ринок 9, І. пов., тел. 232-27 щоденно від год. 8-ої до 14-ої.
Самодіяльні солісти. Другий Окружний Конкурс Самодіяльних Солістів львівської округи відбудеться в неділю, 8-го травня, в год. 9-ій рано в Інституті Народної Творчости у Львові (вул. Францішканська ч. 7). Участь у II. Конкурсі візьмуть новозголошені солісти і ті, що брали вже участь у першому конкурсі.
Українські радіопередачі. Сьогодні, в середу, 28-го квітня, в часі від год. 10.30 до 11-ої ранку, Львівська Радіовисильня передає концерт українських народних пісень у мистецькому опрацюванні. Участь беруть: Лідія Черних (меццосопран), струнний квартет у складі: Володимир Цісик, Роман Согор, Богдан Задорожний та Орест Березовський і Марія Роговська (фортепіянний супровід). Завтра, в четвер, 29-го квітня, в тому ж часі передача пісень українських композиторів у виконанні Марії Сабат-Свірської (сопран) Юрія Лаврівського (баритон) і Романа Савицького (фортепіянний супровід).
Відкриття виставки праць Олени Кульчицької. У Світлий Понеділок, 26 квітня ц. р., відбулось відкриття виставки праць визначного образотворчого мистця Олени Кульчицької. Виставку зорганізувала Спілка Українських Образотворчих Мистців у своїх виставових залях у Львові, Марійська площа ч. 9. І-ій пов. При участі багатьох десяток громадянства відкрив виставку короткою промовою керманич Відділу Культурної Праці УЦК, мґр. М. Кушнір, який передав слово мужеві довір'я Спілки, д-рові І. Іванцеві для безпосереднього відкриття виставки. У п’яти виставових залях розміщено около 400 праць: олії, офорти, дереворити, лінорити й інші, які зображують творчий шлях відомої малярки. Вже в першому дні відвідало виставку багато осіб.
За нову схему старої історії України. Заходом Спілки Праці Українських Науковців, відбудеться в середу, 28. IV. ц. р. у великій залі Літературно-мистецького Клюбу, при вул. 29-го Червня ч. 10. І. п., доповідь проф. д-ра М. Думки п. н.: "За нову схему старої історії України". Початок в год. 6-ій веч. (18-ій). 