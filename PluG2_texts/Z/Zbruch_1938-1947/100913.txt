◦ ◦ ◦ ◦

По Львову і області   Львів готується до свята. Громадськість Львова діяльно готується до святкування перших роковин визволення Радянської України від німецько-фашистських загарбників. На підприємствах і в установах міста провадяться бесіди і доповіді, присвячені цій знаменній даті. Напередодні свята з доповідями для робітників, службовців та інтелігенції виступлять секретарі райкомів КП(б)У та керівний партійний і радянський актив міста. 13 жовтня відбудеться урочисте засідання виконкому міської Ради депутатів трудящих разом з партійними і громадськими організаціями. На засіданні з доповіддю "Роковини визволення Радянської України від німецьких загарбників» виступить голова облвиконкому тов. Козирів.   Виставка в обласній бібліотеці. Львівська обласна бібліотека організувала виставку, присвячену визволенню Радянської України від німецьких загарбників. На виставці представлена література та вітрина з фотодокументами про звірства німців на окупованих землях України. Багато є матеріалів про відродження Радянської України.   Місячник допомоги інвалідам війни. В селах Львівського сільського району з 1 жовтня по 1 листопада провадиться місячник допомоги інвалідам Вітчизняної війни. Для практичної допомоги і керівництва місячником, у села району виїхали 30 чоловік з партійно-комсомольського та радянського активу.            Відбудовують електростанцію. Колектив золочівської електростанції енергійно працює над відбудовою свого підприємства. Уже відбудовано приміщення електростанції, закінчується ремонт потужного дизеля. Найближчим часом підприємства, установи та трудящі міста одержать додаткову електроенергію.   Книги і підручники для західних областей України. Протягом ІІІ-го кварталу цього року Львівська міжобласна база «Книгокультторг» одержала з Києва і Москви та розповсюдила в західних областях України біля 2 міліонів примірників художньої літератури і підручників. Крім цього за цей же час для шкіл завезено 1 міліон 200 тисяч зошитів та різне наочне приладдя.   Відновили роботу клуби. Протягом цього року в селах Краснянського району відновлено роботу в 15 клубах. Найкраще працюють клуби в Кутківській та Утішківській сільрадах. Тут пожвавили свою роботу гуртки художньої самодіяльності, часто відбуваються лекції, бесіди, демонструються кінокартини.   Підвищення кваліфікації вчителів. В місті Золочів закінчили свою роботу короткотермінові міжрайонні курси по підвищенню кваліфікації вчителів. На курсах навчалося до 100 чоловік. Після закінчення курсів, учителі роз'їхалися по селах для практичної роботи.   Зв'язківці працюють зразково. Колектив Зв'язківців Краснянської райконтори зв'язку бореться за чітке обслуговування трудящих. За останній місяць було одержано і вручено трудящим району 23.400 листів. За цей же час відправлено в різні кінці Радянського Союзу біля 47.000 листів.   Потужні районні радіовузли. В Лопатинському, Підкамінському та Пониковецькому районах розпочато монтаж нових потужних радіовузлів. Всі монтажні роботи будуть повністю закінчені до кінця цього року. Потужність кожного з цих радіовузлів становитиме 100 ватт.   Магазин для інвалідів вітчизняної війни. Для кращого обслуговування інвалідів Вітчизняної війни та сімей військовослужбовців. Золочівський міськторгвідділ відкрив спеціальний продуктово-промтоварний магазин. До магазину уже завезені різні продукти: цукор, масло, печиво тощо, Найближчим часом будуть завезені промтовари.   Вільна Україна 