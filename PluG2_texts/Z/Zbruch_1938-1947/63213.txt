"Україна" без спортового майдану

Львів, 8 березня.
Незабаром пригріє сонце і все спортове життя перенесеться з вузьких стін клюбових домівок і руханкових заль на зелену мураву. Щойно тоді оживиться спортове життя, щойно тоді зможуть наші спортові товариства виявити свою діяльність у всіх ділянках. Львівські товариства підготовлюються дбайливо до весняного сезону. Підготовляється також і СТ. "Україна". Одначе, щоб висліди спортової праці на майдані випали якнайкраще і принесли добру славу українському спортові, то до цього треба товариствам одного найважнішого чинника, а саме власного, чи хочби виарендованого спортового майдану.
Годі не признати, що досі найкращим репрезентантом нашого спорту на власному терені і в першу чергу перед чужинцями було СТ. "Україна". Зокрема в таких ділянках як футбол, гаківка, бокс і наколесництво може наше найстарше спортове товариство почванитися гарними успіхами. Традицію тих успіхів хоче воно вдержати і на майбутнє. Крім цього покликано до життя нові секції, з яких деякі вже перед війною проявляли деяку діяльність. Тепер провід Т-ва кладе велику вагу на розбудову тих секцій і є всі дані на те, що хоч вони ще молоді, то швидко зможуть похвалитися ненайгіршими вислідами своєї праці. Та, щоб перевести всі свої плани в життя, "Україна" мусить мати майдан. Товариство, яке має за собою 31 років спортової діяльности залишилося по сьогоднішній день без власного майдану. Склалося на те багато причин. У своїх початках, як клюб шкільної молоді уладжувала "Україна" свої імпрези на майдані "Сокола-Батька". Коли ж по світовій війні "Україна" розрослася до розмірів одного з найповажніших клюбів, почала вона робити заходи за придбання власного грища. На перешкоді цьому стояла зла воля колишньої польської влади, байдуже чи адміністративної, чи спортової, бо "Україна" загрожувала гегемонії польського спорту у Львові і в Галичині.
За большевиків удалося зберегти почасти змагунів і колишню добру славу та хочби частину майна під замаскованою назвою Облспоживспілки. З приходом Німецької Армії "Україна" відновила свою діяльність. Її змагуни і провід взялися з запалом до праці. Хоч висліди тієї праці може трохи за скромні, але безпосередньо після воєнної хуртовини, яка пройшла понад наш край, 17 футбольних змагань, 5 гаківкових і одні совгарські все таки промовляють в користь величезної живучости клюбу.
Щоб на майбутнє розмах праці і плани не пішли намарне, "Україні" треба рішуче спортового майдану, бо репрезентувати якнайкраще український спорт доведеться їй ще таки якийсь час, поки інші молодші товариства наберуть живучости і сили.
Ще мабуть ніколи не було таких сприятливих обставин для полагодження цієї важної справи, як сьогодні. Компетенції до її полагодження спочивають тепер виключно в руках Українського Центрального Комітету, чи пак його Відділу Опіки над Молоддю, якому "Україна" організаційно підчинена. Ця справа немаловажна і її слід в якнайкоротшому часі поладнати. Спортовими майданами, чи їх буде два, три, чи один спільний, мусять бути забезпечені рівномірно всі українські львівські спортові товариства. 