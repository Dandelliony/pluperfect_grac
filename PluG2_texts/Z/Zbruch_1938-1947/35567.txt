◦ ◦ ◦ ◦ ◦ ◦ ◦

Аерозв'язок Москва-Київ-Львів. 5 травня ц. р. о 10 годин 50 хв. ранку на аеродром львівського аеропорту прибуває з Москви через Київ перший пасажирський літак аерофлоту. Цим відкривається аеронавігація на лінії Москва — Київ — Львів.
В музеї сангігієни. Львівський музей гігієни на початку свого існування мав лише 5 кімнат і кілька десятків експонатів. Останнім часом його значно розширено. В 10 основних відділах тут зібрано біля 700 найрізноманітніших експонатів. Незабаром буде відкрито два нові відділи: "Хвороба рак" і "Гігієна в селі". В цьому році збагаченню музея приділяється особлива увага. Річний бюджет цього культурно-санітарного закладу обчислюється в 175 тис., крб. Лише на обладнання, придбання необхідного інвентаря, науководослідну роботу і укомплектування бібліотеки буде витрачено понад 50 тис. крб.
Трансляція Першотравневої демонстрації. Першотравневу демонстрацію трудящих міста Львова транслюватимуть по всьому Радянському Союзу через радіостанцію ім. Комінтерна. Щоб допомогти організувати передачу репортажу про святкування, у Львів приїхав поет Олексій Сурков.
Продаж прохолодних напоїв. Надходять гарячі літні дні. Львівські міські торговельні установи приступили до організації в місті та на його околицях сітки кіосків та магазинів по обслужуванню трудящих холодними безалькогольними напоями, морозивом, солодощами, пивом, фруктами та інше.
Львівська база "Головморозиво" відкрила в центрі міста 3 літні магазини та 8 кіосків по продажу морозива та содової води. Міськхарчторг №1 і №2 протягом травня відкривають понад сто нових точок по продажу холодних напоїв.
Першого і другого травня Міськхарчторг "Головморозиво", "Кондтрест" та інші торговельні установи міста організують в місцях, де будуть збиратися та проходити колони демонстрантів, а також в парках, садах та стадіонах і площах 630 пунктів по продажу холодних напоїв, пива, хлібобулочних виробів, солодощів, фруктів, цигарок тощо. 