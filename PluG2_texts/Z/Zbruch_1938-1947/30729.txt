◦ ◦ ◦ ◦ ◦ ◦ ◦

Курси бухгалтерів і плановиків
Народний Комісаріат м'ясної і молочної промисловості УРСР відкриває в місті Львові курси підготовки плановиків, бухгалтерів і рахівників. Термін навчання встановлено 2-місячний. На курси буде прийнято 300 чоловік.
Слухачі курсів забезпечуються за рахунок держави стипендією розміром від 225 до 300 крб. на місяць.
Прийом на курси триватиме до 1 січня 1940 року.
Всі ті, які закінчать курси, будуть відряджені для роботи по спеціальності на м'ясні і молочні підприємства західних областей України.
Нова читальня
При Львівському Державному Університеті відкрито нову читальню. Її за день відвідує 120—150 читачів. Велику цікавість виявляють відвідувачі до творів Леніна і Сталіна та історії комуністичної партії більшовиків. Бібліотека читальні нараховує 800 творів політичної і художньої літератури.
Будівельні робітники одержують роботу
Народний Комісаріат по будівництву проводить набір робочої сили. На роботи до різних міст України, Кавказу і Криму будуть прийняті каменярі, теслярі, штукатури, арматурщики, столярі, шофери, чорноробочі на строк не менше одного року. 