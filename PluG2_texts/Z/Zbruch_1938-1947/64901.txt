Перша Поліграфічна Школа з українською мовою навчання у Львові

Львів, 15 квітня.
У Львові відкривається перша Поліграфічна Школа з українською мовою навчання, до якої приймають учнів з покінченою 6-ою клясою совєтської школи. Вписи відбуваються при вул. Шептицьких (Штернштр.) 16.
Оце вперше шкільне заведення взяло на себе завдання вишколити поліграфічних працівників. Досі вони вишколювалися тільки практично у поліграфічних підприємствах, а своє знання доповнювали теоретично на вечірній науці для термінаторів. Очевидно, що цей спосіб вишколу був достатній, коли взяти на увагу, що поліграфія, то є друкарство і сполучені з ним галузі промислу, як хеміграфія, фотографія, ретушерство, переплетництво займає почесне місце в промислі і сповняє велике культурне завдання а саме: утривалює і масово поширює письмові та образові твори людського духа. В той спосіб вона являється могутнім двигуном культури. Вже сама праця друкаря-складача, це не механічна робота; вона вимагає не лише зручної, вправної руки і доброго ока, але також бистрого ума і знання, особливо мов. Друкареві приходиться часто розвязувати правдиві ребуси при відчитуванні нечитких рукописів авторів, інколи приходиться йому справляти недогляд автора, або коректора. Тому складачі часописів або наукових видань, які вимагають поспіху, де приходять різні мови і математичні, хемічні й ін. окремі друкарські знаки, мусять мати значний засіб інтелігенції. Сама добра техніка праці тут не вистарчає.
У ще вищому ступні відноситься це до побільшування всякого роду табель, ілюстрацій, портретів, мап і т. п. Тут потрібне знання основ хемії і рисунку а передусім дару скупленої уваги і точности в роботі, щоб уміло перевести на цинкову плиту малюнок чи рисунок автора та його чисто і вірно репродукувати.
Те саме відноситься теж до фотографії, яка вимагає також мистецького наставлення.
Переплетництво це знову не лише спосіб доброї, тривкої оправи книжок, але також свого роду мистецтво, якщо йде про добірні люксусові оправи, напр. різних пропам'ятних книг, дуже цінних видань, тощо. Вкінці до друкарства належить машиновий відділ, який вимагає знання відповідних машин і праці з ними.
Так отже, щоб стати добрим працівником поліграфічного заведення, треба перейти основний теоретичний та практичний вишкіл. Це завдання має якраз сповнити згадана школа. У ній набере молодь теоретичні відомості, відбуваючи рівночасно практичні вправи в одному з найкращих поліграфічних заведень Львова. Слід сподіватися, що наша молодь скористає з нагоди добути в розмірно короткому часі, бо підчас трьох років науки фахову освіту, що дасть їй змогу працювати в усяких поліграфічних заведеннях не лиш у краю, але й за кордоном. Це важне для нашої молоді тим більше, що в нас досі було дуже мало добрих фахівців у тій ділянці. 