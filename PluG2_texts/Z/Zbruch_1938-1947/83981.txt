Міські городи і парки

Управління Міських Городів розпоряджає великим адміністраційним і технічним апаратом і йому Львів завдячує свій чар "Зеленого міста". Великий господарський обшир, який знаходиться під опікою Управління Міських Городів, поділено на 3 господарства і 4 райони.   Перше господарство находиться на Персенківці. Там на 10-ти гектарах ведеться шкілку деревець, в якій плекається деревця й кущі, що ними висаджується вулиці й площі та поповнюється парки. Хоч війна не перериває праці в ділянці годівлі дерев й кущів, то все-таки воєнні умовини не дають змоги відповідно засадити міста деревами. Коли нпр. засадиться при вулиці молоду деревину і підіпреться її паликом, то дуже часто ці палики щезають так, що покищо треба було б залишити цю справу. Поруч того перше господарство управляє на 2-ох гектарах городовину, якою засобляє касинові кухні, тут плекається теж квіти для декорації.   Друге господарство повстало ще перед війною поміж Міською Електрівнею й Стрийською вулицею. Воно було заложене з думкою створити тут осередок міського городництва. У зв'язку з тим запроєктовано будову адміністраційного будинку з великою галею та з багатьма склярнями. Одначе цей будинок ще досі не викінчений і кінцеві роботи коло склярень ведеться ще й тепер. Через те лиш у невеличкій частині зужито город для плекання городовини для потреб касинових кухонь; решта т. є около 10-ти гектарів розділено, як пайкові городці поміж робітників, що працюють у міському городництві. У наступному році робітники одержать на свій ужиток землю в іншому місці, а тут цілу площу використається під управу городовини.   Третє господарство на Залізній Воді продукує передусім квіти на грядках, в інспектах і склярнях. Звідси квітами засобляється місто і прикрашується ними плянти та декорується залі підчас торжеств.   Через те, що приватне городництво мусіло з уваги на воєнні умовини закинути продукцію квітів, міські городи постачають декораційний матеріял не лиш для офіціяльних потреб, але також заспокоюють й приватне запотребування. Хоч вони не є торговельним підприємством, то в деяких випадках продасть квіти приватним особам по урядовій ціні. Незабаром відбудеться відкриття крамниці продажу квітів з міських городів. З тією метою відремонтовується при пл. св. Духа будинок колиш. вартівні.   Районами в розумінні адміністрації міських городів є частини міста, що лежать при великому публічному парку. Кожний з 4-ох районів має свойого керівника, своїх робітників і власний інвентар.   Район перший охоплює середмістя, Личаківський Парк і ліс Погулянки, район другий, то Високий Замок. Осередком третього району є Єзуїтській город. Четвертий район є найбагатший, бо до нього належить парк Йордана на Залізній Воді і Стрийський Парк. Цей район веде автономну городинну господарку.   На цьому великому обширі є багато праці, але Управління Міських Городів виконує її як слід, щоб мешканцям Львова запевнити здоровні умовини життя та щоб дбати про естетичний вигляд міста.   Рідна земля   