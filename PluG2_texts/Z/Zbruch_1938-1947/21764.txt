Новий журнал українознавства.

Вже появилося друге число наукового Журналу "Сьогочасне і минуле", що його видає: Наук. Т-во ім. Шевченка у Львові. Це вістник українознавства на 6 аркушів друку великого формату, дуже вибагливий з технічного боку, ілюстрований. Його мета подвійна: дати нашому інтеліґентному читачеві якнайбільше відомостей з усіх ділянок знання про рідний край у сьогочасних обставинах і з його минулого, — далі постачити чужинцям, тим, що хотять стежити за нашим культурним і господарським рухом, якнайбільше обєктивних інформацій, основаних на добрих джерелах. Науковий характер журналу зєднаний з якнайбільше доступною формою — ясного викладу, так мовити популярною, в якнайкращому розумінні. З кожної ділянки дають тут свої праці тільки спеціялісти, що добре опанували свій предмет і можуть ділитися зі своїм знанням легко, без помилок, які так часто роблять дилєтанти чи аматори, що починають знайомитися з темою праці щойно тоді, коли засідають до неї або користуються будьякими неперевіреними джерелами.
"Сьогочасне й минуле" дає не випадкові статті, які призбиралися на редакційному столі, а замовляє їх доцільно в авторів, добираючи планово ріжноманітний матеріял. Усі статті — короткі, прозорі, присвячені актуальним темам. Перше і друге число має кілька цікавих статтей про Карпатську Україну — її мову, літературу, про число українців у межах теперішньої Словаччини і загальну статтю у звязку з останніми міжнародними подіями п. з. "Схід і Захід у проблємі української культури".
Незвичайно цінний відділ журналу це хроніка, де вміщені події наукового життя, культурно-освітньої діяльности та господарської праці, мистецтва, огляд усіх нових видавництв, — окрім цього дуже обширний відділ рецензій на всілякі цікаві видавництва і "україніка" в чужій пресі.
Ввесь журнал витриманий у строго обєктивному тоні, без полєміки і без індивідуальних вискоків, не заступає якогось одного партійного чи політичного гуртка, а дає доступ усім, що працюють корисно на якомусь відтинку рідної культури. Своїм змістом і виглядом він розбуджує повне довіря читача; фірма "Наук. Т-ва ім. Шевченка" ще і зміцнює це довіря. Недостачу такого журналу відчувало наше громадянство вже віддавна; це одно з тих рідких видавництв, що не звертається тільки до якоїсь частини ідеольоґічних однодумців, а до всього громадянства, що його хоче обєднати своєю працею, а не розєднати. "Сьогочасне й минуле" нагадує нам найкращі випуски київської "України" та передвоєнного "Літер.-Наук. Вістника". Це один із тих журналів, що не потребує реклями, а якого так живо потребує наша інтеліґенція. З нього може теж користати шкільна молодь і відвідувачі наших читалень. Неодин може з нього теж учитися зразкової літературної мови.
Цим журналом "Наук. Т-во ім. Шевченка" дало доказ, що хоче навязати якнайтісніший звязок з ширшими колами нашої інтеліґенції. 