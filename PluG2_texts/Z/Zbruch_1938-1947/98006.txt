Коли райком не керує газетою.

Трудящі Товстенського району домоглися значних успіхів у відбудові народного господарства. Нога в ногу з усім радянським народом селяни району вивершують сівбу ярих, борються за те, щоб жоден гектар землі не гуляв. Але на сторінках газети "Більшовицьким шляхом" (орган Товстенського РК КП(б)У і районної Ради депутатів трудящих) не відчувається боротьби за врожай.   Ще в номері за 31 березня, в звіті про районну нараду передовиків сільського господарства, червоною ниткою в усіх виступах селян проходить прагнення змагатися за високий урожай, завоювати першість села в районі, а району в області. Тут же з трибуни наради промовці від імені селян викликали на змагання сусідні села.   Після такої події за газетою лишається почесна роль — широко, з номера в номер, показувати, як сільські ради, окремі селяни виконують свої соціалістичні зобов'язання, розповідати про успіхи передовиків, допомагати відсталим викривати причини відставання, організовували соціалістичне змагання.   Але минуло півтора місяці, район вивершує весняну сівбу а в газеті майже нічого немає про цю важливу господарсько-політичну справу.   В районі відбулася важлива політична подія — організація земельних громад. Газета "Більшовицьким шляхом" обмежилася тільки тим, що надрукувала статут земельної громади. І жодним словом не обмовилася про те, як іде організація громад, як вони працюють на перших кроках своєї діяльності.   Замість живої інформації з сіл, замість показу передових людей, поширення їх досвіду, газета заповнювала свої сторінки знеособленими, загальними порадами.   В номері за 18 березня голова райвиконкому тов. Каравацький в статті "Про відбудову міста Товсте" пише: "Днями відновлює свою роботу електростанція, яка дасть світло в першу чергу установам та організаціям; лазня, яка позбавить населення від різних хвороб; закінчується ремонт готелю на 8–10 ліжок" і далі: "На базі сировини, яка мається в районі, райпромкомбінатом в найближчому часі буде відкрито вапняний завод".   Насправді ж нічого цього не було і немає й досі. Надрукувавши таку вигадку, газета опинилася в незручному становищі перед читачем. Але таких обіцянок в газеті багато. Майже в кожному номері даються поради, які з успіхом можна написати, ніколи не бувши в районі. В них немає жодного живого прикладу з дійсності району. Всі ті повчальні поради характерні своєю відірваністю від життя. Так, Гасніков у номері за 8 березня подає пам'ятку, як треба готувати тяглову силу до весняних робіт, і пише: "Для супряг треба добирати коней однакової сили, віку, росту і кроку". Коли б селяни додержувалися такої "наукової" настанови, то навряд чи були б у районі супряги. Газета багато повчає, багато обіцяє, а про те, що районна нарада передовиків сільського господарства прийняла договір на соціалістичне змагання з Борщівським районом, вона забула.   З усього видно, що Товстенський районний комітет партії (секретар тов. Піддубний) не цікавиться своїм органом, не керує газетою, не допомагає колективові редакції виправити недоліки.   Вільне життя   