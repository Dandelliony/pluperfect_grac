Перед новими подіями в Европі

Рим, квітень 1940.
Візита мін. Рібентропа в Римі, історична зустріч Гітлєра і Мусолінія у Бренері та їх півтреття годинна розмова дуже заскочили всіх — і воюючих і центральних.
Найбільші пресові агенції, найкраще поставлені у світі щоденники нічого про цю зустріч не знали. Рим теж нічого не знав. Населення Риму, як завсіди в таких випадках, з мовчаливим подивом для свого вожда, приняло цю несподівану зустріч. Уся преса столиці Італії багато про цю зустріч писала, але нічого не сказала. Проте в голосі її вичувалася певність дальших, для Італії і для Німеччини, ясних подій. "Попольо ді Рома" писав між іншим ось що: "Те, що було темою розмов між Мусолінієм і канц. Гітлєром, безперечно не може бути матерією до легких коментарів". Цей часопис сказав із усіх іще найясніше.
У столицях світу з приводу цієї історичної зустрічі запанувало велике оживлення і метушня, яку лише поглибили ревеляції "Білої книги" з польськими документами. — І франц. й анґл. преса, заскочена цією зустріччю, писала, що це є маневр для "фальшивого миру". Американська преса признає, що ця зустріч була дійсно історичною і що вона принесе: мир або війну! Це щось як наш се лянин каже: "як не буде дощу, то буде погода"! Це найпевніша ворожба.
На тлі цієї зустрічі й на тлі голосів усіх важніших столиць світу хотіти передбачити: що буде завтра? Краще — таки не братись за пророцтво, Европа вже не раз переживала великі роки, що приносили їй нові устрої, нову культуру — але завжди европейську. І в таких роках — одні народи щезали, нові творились, повставали до нового життя. Звичайно, при життю втримуються тільки ті народи, що мають виконати якесь післанництво, що мають ідеали. Народи, що того не мають, чи не вміють того створити — падуть.
На наших очах твориться нова, велика історія Европи. Зустріч у Бреннері і дво і пів годинна розмова двох сьогодні у світі найбільших державних мужів — це та нова історія, що йде до нас. Одно певне: Гітлєр і Мусоліні находяться сьогодні у тому щасливому положенні, що могли б пропонувати мир. Після Чехії, після Польщи, після Фінляндії — це таки поважний удар для Анґлії, та й чи тільки для Анґлії? Чи нині якась держава, може мати довіря до ґарантій Анґлії? Це найкраще бачимо вже по Туреччині, яка нині не хоче вже ніяк датися втягнути в сітку плянів і задумів Анґлії та Франції.
Тимчасом в Европі істнують проблєми, що їх треба розвязати, але миром мабуть не розвяже їх ніхто. Отже незапереченим фактом є: Европа стоїть нині перед великими подіями, що пошматують дотеперішню мапу її до решти. І колись, може незабаром, цей момент буде для соціольоґів цікавим для студій. А що події йдуть великі, то першою її ластівкою був: мир на півночі.
М. Тибрський. 