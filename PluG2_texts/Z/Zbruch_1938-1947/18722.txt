Життя і діяльність Папи Пія ХІ.

Пій XI прийшов на світ як Ахиль Ратті 31. V. 1857. р. у льомбардському містечку Ідезіо. Його батько був директором фабрики. Студії покінчив він у Міляні та в Римі, де дістав ступінь доктора богословія, фільософії та канонічного права. 1882 р. обняв Ахиль Ратті першу душпастирську посаду у Барні, опісля був префектом великої семинарії.
Покійний папа працював науково, зокрема над латинською палєоґрафією, і оголосив чимало праць з тієї ділянки. 1912 р. став він віце-префектом ватиканської бібліотеки.
1918 р. виїхав Ахиль Ратті у дипльоматичній місії до Польщі, де став 1919. р. нунцієм, діставши титул архиєпископа Лєпанту. 1921. р. дістав він кардинальський капелюх та став архиєпископом Міляна. 6 лютого 1922 р. конклаве вибрало його папою.
***
12. лютого було б минуло 17 літ від часу, як вступив на престіл св. Отець Пій XI. Вибрано його папою дня 6. лютого 1922. р., після смерти Венедикта XV. Пій XI. особливо старався привернути єдність Церков і навернути якнайбільше поган, щоб знову розбудити серед усіх народів христіянського духа покликав до життя Католицьку Акцію, себто співпрацю світських в духовенством. На перший плян його правління вибивалася орґанізація місій. В Азії є вже 2.265 семинарів, в Африці 420, на островах Океанії 24, в Америці 123.
Папа Пій XI. був теж оборонцем одної ідеї, яку підняв за своїм великим попередником Львом ХІІІ. — соціяльної рівности. Він поборював противенство кляс і проголошував принцип, що треба оперти взаємини робітників і працедавців на основі любови ближнього. Він привернув мирне співжиття між Апостольською Столицею та італійським королівством, яке минулого століття заняло церковну державу. Тепер на її місце є т. зв. Ватиканське Місто — і від тепер папа перестав бути добровільним "вязнем Ватикану". Пій XI. виступав проти переслідувань христіян у Мексику, Еспанії та Совітах.
Папа Пій XI. від десяти років поруч своєї духовної влади, був також світським володарем церковної держави. Був він в Европі єдиним володарем абсолютним, що управляв сам без ніякого законодатного тіла. Сьогодні має Ватикан свою власну валюту, власні марки, власний залізничий двірець і радіовисильню.
о. Степан Ковалів. 