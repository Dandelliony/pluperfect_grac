◦ ◦ ◦ ◦ ◦ ◦ ◦

Зведення італьянського командування
РИМ, 15. (ТАРС). Агентство Стефані передає таке повідомлення верховного командування італьянської армії: "на альпійському фронті наші позиції покращені заняттям деяких пунктів по той бік кордону. Намагання противника перешкодити нашим операціям відбиті, при чому взято велику кількість полонених. Ранком 13 червня наші морські сили зустрілись з морськими силами противника. Відбувся бій, під час якого вступила в дію берегова артилерія. Наш есмінець "Калатафімі" зробив торпедні залпи по двох есмінцях противника, один з яких потонув.
Ворожі кораблі обстріляли побережжя Генуезської затоки. Є багато поранених і вбитих серед цивільного населення.
Італьянська авіація, не зважаючи на неблагоприятні атмосферні умови, провела нове ефективне бомбардування воєнних об'єктів на Мальті і провела ряд розвідувальних польотів у районі баз противника. Наші гідролітаки потопили один підводний човен противника.
В італьянській Північній Африці противник при підтримці бронечастин відновив свої атаки на наші порти. Всі атаки були відбиті.. Дії нашої авіації, що вела кулеметний обстріл і бомбардування з невеликої висоти, дали значні результати. Розвідувальна авіація проявляла велику активність у районі Туніса.
В італьянській Східній Африці наша авіація, крім багаточисленних розвідувальних польотів за межі італьянської території, провела в ніч на 13 червня успішні нальоти на авіаційні бази Адена (англійська база біля входу в Червоне море). Збитий один винищувальний літак противника. Один з наших літаків не повернувся на свою базу. Ввечері наша авіація успішно бомбардувала повітряну базу Алжира. На аеродромі знищено 3 літаки і дуже пошкоджені будівлі. Всі наші літаки повернулись на свої бази.
Ввечорі 12 і в ніч на 13 червня англійці бомбардували містечко Гобуен (Італьянське Сомалі) і аеродром Ассаб (Ерітрея), не завдавши їй значних втрат. Авіація противника зробила кілька нічних польотів над містами Центральної і Північної Італії".
Воєнні операції в Африці
ЛОНДОН, 15. (ТАРС). Агентство Рейтер передає, що англійські військово-повітряні сили бомбардували форт Капуцто на кордоні Єгіпта і Лівії, в результаті чого спричинено великі пошкодження двом укріпленим лініям. Англійська авіація зробила також наліт на Ассаб (Італьянська Східна Африка), спричинивши великі пошкодження будовам ангарам, а також вантажному транспорту. Один з італьянських літаків, що перебував на посадочній площадці, знищений. Три інших літаки загорілись.
НЬЮ-ЙОРК, 15. (ТАРС). За повідомленням агентства Ассошіейтед Пресс авіація Південно-Африканського Союзу піддала бомбардуванню італьянські воєнні табори в Чізімао (Італьянське Сомалі).
Розрив дипломатичних відносин між Італією і Єгіптом
РИМ, 15. (ТАРС). Агентство Стефані передає, що єгіпетський уряд вручив італьянському уряду через італьянського посланика в Каірі і єгіпетського посла в Римі таку заяву:
"В зв'язку з оголошенням війни з боку Італії, єгіпетський уряд відповідно з умовою про союз з Англією вирішив порвати дипломатичні відносини з італьянським урядом. Єгіпетський парламент ознайомився з цим рішенням і на засіданні палати депутатів і сенату, що відбулося 12 червня, схвалив таку заяву, запропоновану головою ради міністрів: Єгіпет буде виконувати свої зобов'язання, що випливають з союзу з Англією і зробить все необхідне в межах своєї території, щоб надати своєму союзникові всіляке сприяння і допомогу, яку він зажадає; Єгіпет вступить у війну лише в тому випадку, якщо він піддасться якому небудь з таких трьох видів нападу з боку Італії: Якщо італьянські солдати нападуть на єгіпетську територію, якщо Італія буде бомбардувати єгіпетські міста, якщо Італія зробить повітряні нальоти на воєнні об'єкти Єгіпта."
Розпорядження грецьких властей
НЬЮ-ЙОРК, 14. (ТАРС). За повідомленням стамбульського кореспондента агентства Ассошіейтед Пресс, грецькі судна, що перебувають у турецьких водах, дістали розпорядження повернутися В Грецію.
Рішення французської ради міністрів
НЬЮ-ЙОРК, 14. (ТАРС). Кореспондент агентства Юнайтед Пресс, у Турі, посилаючись на авторитетні заяви, передає, що на засіданні ради міністрів Франції було вирішено продовжувати війну. Це рішення буде прийняте після одержання від Англії обіцянки подати Франції негайну допомогу в широких масштабах. 