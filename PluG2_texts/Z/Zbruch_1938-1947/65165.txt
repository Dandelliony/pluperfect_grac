Де був тоді?

Львів—Рівне, квітень 1942.
На тему нашої еміґрації ми вже писали в "Кр. Вістях", зазначивши, що багато тисяч українців із східніх і західніх земель покинуло рідні землі, щоб рятувати голе життя, висловили ми тоді переконання, що всі еміґранти тужать тільки за тим, щоб вернутись на рідні землі і тут, з набутим досвідом і практикою, взятися до праці, присвячуючи всі свої сили відбудові.
Переважна частина української еміґрації не змарнувала своїх років на чужині. Багато тисяч української молоді закінчило за кордоном студії, багато здобуло в Европі дійсно високу европейську освіту і набуло неабияке фахове знання. А при тому ця еміґрація, чи її провід вела постійно великого значіння пропаґандивно-інформаційну працю серед чужинців в обороні правди, замученої займанцями. Еміґрація була саме тим неофіційним дипломатичним представництвом в поодиноких европейських державах і за океаном. Не треба забувати, що українська еміґрація, протягом майже чвертьстоліття, коли відвічний ворог лютував на нашій землі, помагала різними збірками політичним утікачам, несла допомогу студентству, тощо. Отож приходимо до висновку, що наша еміґрація вповні заслуговує на пошану й на те, щоб ця рідна земля повитала її щиро-сердешно із поворотом.
Настали часи, коли еміґрація, що так стужилася за рідним краєм, може бодай частинно вернутись на ясні зорі й тихі води. Та тут виринає питання — чи всім нашим еміґрантам спішно вертатись, бо справа представляється не дуже ясно. Вже під осінь минулого року були можливості повороту на частину звільнених земель — до Галичини й на Волинь і така можливість є ще й тепер. Та як знаємо, багато з еміґрантів не використало її.
Можна розуміти і брати під увагу родинні та всякі інші труднощі, які стоять на перешкоді повороту, але все це труднощі, що їх побороти при добрій волі не важко. Є по різних чужонаціональних осередках тисячі еміґрантів, які й досі сидять собі спокійно на вигрітих місцях, вичікуючи, аж мовляв, буде усе наладнане і т. д., а тимчасом на їх місця попадають люди коли не випадкові, то інакше наставлені до відбудови зруйнованого життя. Байдужність частини еміґрації та заточенців до тїєї важливої хвилини подиву гідна. Такої дійсности ніхто не передбачував би.
Правда, що доля декого з еміґрантів була дійсно незавидна. Постійна непевність, чуже, часто вороже оточення, туга за рідним краєм та ріднею; багато еміґрантів було при тому протягом майже чвертьстоліття насправді вбогими скитальцями, але й не лекше було жити тоді й на рідних землях. Всі знаємо про міліони замучених голодом, сотки тисяч замордованих в льохах ЧЕКА-ҐПУ-НКВД, замучених на Соловках, Сибіру, Біломорськім каналі і т. д. А таки ці люди якось пережили пекло на землі — пережили і зберіглись. Тепер вони, передусім на східніх землях багато, дечого чекають від тих братів, що жили десь там поза большевицьким муром. Ми були на східноукраїнських землях не раз свідками того, як місцеві люди і то часом дуже здібні, вправні, ставали супроти деяких, часто зовсім простих справ безладні. — Большевицьке ярмо вбило кожний відрух особистої ініціятиви, індивідуальної, самостійної праці, а навіть думку. Тож не диво, що тепер нетеперливо там чекають від братів із европейського заходу чогось нового, свіжого; тієї сміливої думки, самостійної праці — ініціятиви.
Україна — тепер як зранена істота, потребує лікування впертою, щоденною і цілеспрямованою працею в кожній ділянці. І коли в цій великій, історичній відбудові хтось не візьме участи, чекаючи "кращих, спокійніших" часів, то нехай не дивується, якщо колись почує докір: А де ти був тоді, як народжувалося та творилося нове життя?
Юрій Таркович. 