◦ ◦ ◦ ◦ ◦ ◦ ◦

Новий сталеливарний цех. Колективу Львівського чавуноливарного заводу довелось попрацювати, щоб відновити напів зруйнований завод. Відбудувавши цехи, колектив почав щомісяця виробляти 8—10 тонн литва. Остаточно налагодивши відливку деталів, збільшили випуск литва до 15 тонн на місяць.
Зараз завод дає 80 процентів своєї продукції для трамвайного тресту. Проте для львівських трамваїв потрібні не тільки деталі з чавуну, вони гостру потребу відчувають в сталевому литві. Завод вирішив освоїти випуск сталевих компресорів для гальмів і відливку стрілок для трамвайної колії.
Для цього тут будують новий сталеливарний цех. В цьому цеху буде встановлено конвертер, який буде давати 700 кілограмів сталі за одну виплавку. Новий цех матиме вентиляцію для додачі свіжого повітря. В цеху буде установлений трьохтонний механічний кран. З пуском в експлуатацію цього цеху завод збільшить випуск продукції в три рази. Це буде перший сталеливарний цех в західних областях України.
Провадиться набір у всі класи (з І по X) до нововідкритої російської середньої школи №86. З питаннями в справі прийому звертатися в канцелярію школи вул. Стрілецька, 4, кімната №25. Дирекція.
Зривають виконання хлібопоставок. В Перемишлянському районі темпи виконання хлібопоставок зовсім незадовільні. Районні керівники не взялися по-справжньому виконувати постанову партії і уряду про збирання врожаю і заготовки сільськогосподарських продуктів. Були і є ВСІ можливості вчасно розрахуватись з державою, але їх не використовують в більшості сіл району. Молотарки працюють з величезними перебоями.
В селі Липівці панує дивовижний спокій. Сільська Рада не вживає заходів до злісних саботажників хлібоздачі. Куркуль Гжесік ще не здав державі жадного кілограма зерна. Він агітує проти виконання плану хлібоставок. А сільська Рада не притягує до відповідальності цього злісного саботажника.
Село Бруховичі було передовим по виконанню завдань з хлібопоставок. Тепер же тут заспокоїлися: вже кілька днів з цього села на приймальний пункт "Заготзерно" не поступає хліб. Голова сільради тов. Юліян Фтома вважає цей стан нормальним. В цьому селі є 9 молотарок. Вже можна було давно закінчити молотьбу, але молотарки не використовуються на повну потужність, а в більшості випадків зовсім не працюють.
Найвідсталішим по хлібопоставках є село Лоні. Тут ще не здано державі жодного кілограма хліба. Сільрада і її голова тов. Петровський самоусунулись від керівництва молотьбою та хлібоздачею. Зерно в цьому селі гниє в снопах, а деяка частина хліба навіть не скошена. 