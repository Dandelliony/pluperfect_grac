Насилення духа

Холм, у листопаді 1941.
Для українця, що цікавиться психологією одиниці і збірноти, сьогоднішня наша дійсність дає багатий матеріял до негативних хиб, що їх треба лікувати.
А вперш треба лікувати ось яку болячку: фразерство, підфундаментоване слабовільністю.
Деякі річеві критики нераз звертали слушну увагу на цю громову тарабанщину, бездушно-бряскотливі прядива нашої улюбленої Музи — поезії. І також ці люди щоденної впертої праці, звичайно непомітної й негаласливої, нераз вказували на зайвість гомінливих поривів нашої молоді, бо дійсність вимагає напруження всіх сил у важкій праці при кожному варстаті на кожному місці й у кожному часі. Деякі відважніші громадяни навіть рискували натяками, що те, яке бралося за пробудження сил нації та боротьбу за її кращу долю, було по суті лише фразерством — маскою слабовольности і внутрішнього безсилля та непризвичаєння до дійсної боротьби, якою є праця.
Сьогодні всі ці помічення й висновки ще більше підтверджуються. Словесні боєвики, зіткнувшись із дійсним життям, умить поламали собі незвичні крила, або тихо засіли на місцях. Чим далі відкочуються від нас дійсні Гераклеві змагання за нове життя сторонніх сил, тим помітніше потахає запал і понижується активність нашої молоді та хотіння приймати участь у необхідній щоденній праці для загалу. В міру велетенського напруження волі, сил і мязів на східній арені "бути чи не бути", гарне фразерство щораз більше оголюється, зраджуючи все помітніше своє підмуровання — безвольність і слабість.
У людей праці, боротьби й сильної волі в міру зростання труднощів і перешкод відповідно насилюється дух. У нас навпаки: повстає ослаблення запалу й активности; навіть гірше — виправдування неробства сотнями різних труднощів. Фразерство з дурового строю перестроюється на молевий; позування "на борців" замінюється позуванням "на покривджених долею"; актори "змагань" відходять від видовища дійсних, велетенських змагань за куліси дійсности, щоб там вибрати собі інші "ролі". Не згадували б ми в цьому відповідальному моменті про такі сумні явища, якби не наслідки, що їх знову бачимо обабіч Буга й далі на Сході.
Одинокою потіхою для нас може бути лиш те, що бачимо ще перед собою одиниці, які заєдно в напруженій, безпереривній праці, що насилюється в міру труднощів.
Але праця цих одиниць, сама по собі героїчна й свята, не може бути названа цілком задовільною і вистарчальною. І найбільш працьовиті одиниці не зможуть зробити те, що є під силу сотням чи тисячам.
Крім цієї особистої праці для загалу, на цих одиницях лежить ще більший і святіший обовязок: насилювати духа оточення, цілого суспільства. Бо або ми потрапимо духово насилити й зактивізувати наше суспільство, або наше життя знову попливе з бурхливими хвилями у невідоме.
В. Островський. 