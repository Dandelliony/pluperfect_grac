◦ ◦ ◦ ◦ ◦ ◦ ◦

В облвиконкомі. Зважаючи на виключну практичну і наукову цінність архівних матеріалів ліквідованих установ і організацій колишньої польської держави, Львівський облвиконком зобов'язав усіх керівників підприємств і установ у двохтижневий термін передати архівним органам НКВС всі архівні матеріали, що залишились в їх приміщеннях. Облвиконком зобов'язав голів райвиконкомів в 10-ти денний термін забезпечити районні архіви приміщеннями. Керівникам установ і підприємств заборонено здавати будьякі архівні матеріали союзутилю. Облвиконком зобов'язав Архівний відділ УНКВС притягати до судової відповідальності винних у знищенні архівних матеріалів.
Лист до редакції. Через неможливість відповісти особисто на численні привітання в день 20-річчя моєї літературної діяльності, передаю через пресу гарячу подяку всім організаціям і товаришам, що вітали мене, як юбіляра. В. Сосюра.
Указ Президії Верховної Ради УРСР про увічнення пам'яті академіка Яворницького Д. І. Присвоїти ім'я академіка Яворницького Д. І. Дніпропетровському історичному музеєві. Доручити Раді Народних Комісарів УРСР: Встановити на могилі академіка Яворницького Д. І. надгробний пам'ятник. Зберегти за дружиною померлого академіка Д. І. Яворницького — О. Д. Яворницькою республіканську академічну пенсію в розмірі 600 крб. на місяць. Голова Президії Верховної Ради УРСР — М. Гречуха. Секретар Президії Верховної Ради УРСР — О. Межжерін, м. Київ, 11 жовтня 1940 р. 