Новий костел у Львові.

Пригадка п. Д-ров: Островському, Президентові м. Львова, його заяви зперед півтора року.
У Львові збудують в найближчому часі ще один костел. Львівська Міська Управа рішила дарувати оо. Редемптористам латинського обряду положену при вул. Стрийській міську площу, що повстала з колишнього стрийського цвинтаря, простору понад 7.600 квадр. метрів і вартости кругло 115.000 золотих під будову костела і монастиря. Цей щедрий дар громади м. Львова — це тільки продовження послідовної акції, що її веде Міська Управа від довшого часу. Загально відома, якими великими грошевими субвенціями причинилася громада м. Львова до будови костела Остробрамської Богоматері на Личакові та раніше ще до будови інших костелів на периферіях Львова. У 1936 році Міська Рада дарувала під будову нового костела на Богданівці міську площу простору понад 4500 квадр. метрів і вартости кругло 22.000 золотих. В рік пізніше Міська Рада відступила під будову нового костела і монастиря оо. Місіонарів міську площу при вул. Дверніцького і Снопківській, простору 5.490 квадр. метрів і вартости кругло 110.000 золотих.
Цілком інакше ставиться громада м. Львова до реліґійних потреб міського населення, коли йде не про костел, лише про церкву. Читачам "Діла" добре відома справа будови церкви на Замарстинові, що про неї "Діло" вже стільки разів писало. Отся справа тягнеться вже від 1928. року, коли бувша замарстинівська громадська рада рішила відступити безплатно громадську площу під будову церкви. Та львівський Повітовий Виділ відмовив затвердження і справа тоді застрягла. Після прилучення Замарстинова до Львова в 1931. році тодішній клюб українських міських радних разом з замарстинівськими українцями став робити заходи, щоб спонукати громаду м. Львова здійснити волю б. громади Замарстинів. Отсі заходи довели до цього, що Міська Управа відступила в 1935. році з проєктом відступити безплатно під будову церкви і парохіяльних будинків у Замарстинові міську площу при вул. На Торфах. Одначе якісь польські орґанізації виступили проти того проєкту з протестом, мотивуючи свій спротив такими дивними арґументами, як той, що церква на Замарстинові "непотрібна" та що вона була б осередком "політичної аґітації". Внаслідку цього спротиву Міська Управа рішила відложити справу, доки "обі сторони не погодяться" і тим самим справа відступлення міської площі під будову церкви станула на мертвій точці.
При нарадах над справою відступлення міської площі під будову костела і монастиря оо. Місіонарів лавник сенатор Децикевич пригадав історію заходів біля будови церкви на Замарстинові і домагався предложити внесок на відступлення площі під будову церкви на Замарстинові. Тоді президент міста д-р Островський заявив, що Міська Управа "не робить жадної ріжниці поміж обома католицькими обрядами", та висловив надію, що в справі церкви на Замарстинові вдасться усунути дотеперішні перешкоди. Від того часу минуло вже півтора року, місто відступає знову площу під будову нового костела, та "перешкоди" в справі замарстинівської церкви все ще не вдалося усунути. 