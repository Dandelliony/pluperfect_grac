Академія у честь Тараса Шевченка у Кракові

В суботу, 15. березня, відбулась з нагоди 80-их роковин смерти Тараса Шевченка у салі Старого Театру у Кракові святочна Академія. Орґанізував її краківський УДК.
Загальна характеристика Академії: надзвичайно культурна імпреза, не лише формою, але і змістом на поважному, високому рівні. Програма не перевантажена, цілість звязка (вся академія тривала ок. 2 години), при чому точки конвертового характеру творили радше рямці для сутньої програми — точок академічного характеру.
Промова голови УДК, д-ра В. Загайкевича, підкреслювала два головні актуальні моменти, тісно звязані з Шевченковою творчістю і Шевченковими помилками: велитенське почуття громадянської відповідальности, що тяжить на справжніх звеличниках Шевченка, як одне в головних повчальних думок "Кобзаря", та віра в силу всіх віщих пророцтв Шевченка, навіть тих, які покищо ще не здійснились.
П-ні м-р Марія Гарасовська-Дачишин деклямувала виривки з "Гайдамаків". Ця поема манила вже неодного українського декляматора своїми драматичними зворотами та може саме — трудністю передати їх. П-ні М. Дачишин має безумовний декляматорський талант, видно теж відразу, що річ, яку вона деклямує, вона перетривала й у нюансах її розуміє. Але не вина навіть найбільшої драматичної артистки, коли вона вибірає для рецитації поему, немов прикметну для мужеської рецитації: ніяка жінка у світі не зможе добути належних акордів сили й розпуки в приказі Залізняка: "Оттак, оттак! Добре діти! Мордуйте скажених! Добре хлопці! ("Червоний бенкет"). Ось нпр. ліричний уступ "Ізза лісу, зза туману" ("Свято в Чигирині"), який вимагає мягкости інтонації — вийшов справді гарно, переконливо й зворушливо.
Цікаво, що другий рецитатор на тому вечорі, п. Ю. Ґеник-Березовський вибрав собі знову — не драматичну, а ліричну поему "Лічу в неводі дні і ночі", вже більш підхожу для жіночої деклямації. Проте віддав по мистецьки мелянхолійно-розпучливу атмосферу цієї перлини Шевченкової творчости, таксамо, як заманіфестував широку скалю свого рецитаторського талану у черговій декламації "Псалом Давида" (XLIII.)
Осередньою точкою всієї академї був безумовно реферат Євгена Маланюка: короткий, з виразною провідною думкою-ідеєю, на справжньому науково-критичному рівні, у прегарній літературній формі та з поривом виголошений. Головна думка реферату: Шевченкольоґія, не вважаючи на розмірно дуже високу цифру творів, статтей, брошур і книжок, — наука молода й далеко незавершена. Шевченка все ще "відкривають" і його справді треба вічно ще відкривати та ліквідувати фальші й лєґенди, якими сповили його особу численні фальшиві його дослідники. У "Кобзарі" ще багато невичерпаних тайн та незглиблене джерело ідей. Підходити до Шевченкознавства не слід ні з сентиментальною лірикою, ні просвітянською наївністю. Свою тезу прелєґент ілюстрував яскравим прикладом незрозуміння, що його проявили деякі Шевченкознавці в оцінці характеристичної поеми "Бували войни і військові свари", що повстала на кілька місяців перед смертю поета. Фальшивий інколи підхід до Шевченка та розмірно недовге тривання науки Шевченкознавства пояснює прелєґент трійливим впливом російської анархо-лібералістичної доби, головно під впливом Герцена й Чернишевського у суспільному розумінні, та Бєлінського — у літературно-критичному. Щоб визволитись з отих впливів, треба було атмосфери 1917 року. Відтоді теж треба поправді датувати початок поважних студій над Шевченком, які мусять спростовувати та проаналізовувати навіть таких знавців Шевченка, як Доманицький. Прелєґент надзвичайно плястично вказав на многогранність Шевченкових думок і почувань. Такий відчит про поета може виголосити тільки той знавець літератури, що сам є великим письменником-поетом.
Як єдиний співак-соліст виступив м-р Осип Стецура у двох піснях Лисенка: "Гетьмани" та "Ой Дніпре мій, Дніпре". П. О. Стецура не відперше вже чарував слухачів надзвичайно милим тембром свого баритону.
Хор під орудою проф. Б. Пюрка розпочав Академію "Заповітом" та виповнював тільки одну окрему точку програми двома піснями: "Косар" та "Хор підземних ковалів". Члени "20-ки" хору — де все співаки "не-нинішнього дня", не тільки з добрими голосами, але й з рутиною, зіспівані, культурні. Тенорове сольо в хорі відспівав дир. І. Коцур. — Фортепяновий дострій вела п-на Марта Колтунюк.
Академія закінчилась відспіванням національного гимну, що його підходила вщерть виповнена саля.
І. І. 