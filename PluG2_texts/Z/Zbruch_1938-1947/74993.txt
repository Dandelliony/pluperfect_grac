Непоправні

"Нойе Ціріхер Цайтунґ" з 15. ХІ. помістила на три шпальти велику і незвичайно характеристичну статтю москвина Михайла Осорґіна, перекладену співробітником цього щоденника Йолесом, відомим зі свого москвофільства. Статтю затитуловано "Про Росію і росіян", до яких зачислюється й українців. В одному уступові зазначено таке: "Я не можу тут також досліджувати одну з основних "загадок" Росії, як було це можливо, що численні народності, які замешкують Росію, витворили одну єдину "націю", хоч для росіянина нема ніякого сумніву відносно того, що її витворено й вона існує. Я хочу вказати лише на одно незвичайне явище, на єдність російської мови на величезнім просторі російської держави. В маленькій, на нашу думку, Італії різняться діялекти в такій мірі між собою, що неаполітанець не розуміє ґенуенця. В російській мові нема діялектів, є лише 3 говори — велико-, мало- і білоросійський, але різниці між ними відносно незначні і ледви перешкаджають розуміти їх. Як всюди, є особливі місцеві вислови та незначні відхилення у вимові кількох букв. Але це не є ніякі діялекти і на цілім просторі між Петербургом та Владивостоком існує лише одна російська мова. Другим остільки ж загадковим явищем є відсутність якогось сепаратизму поодиноких частин країни. Найчастіше говориться про український сепаратизм, який справді існує, але лише поза Росією. Коли у воєнних повідомленнях зазначують Київ як столицю України, то це звучить для росіян, включно з тими, що мешкають в Києві, смішно і дурновато...".
Згаданий уступ зі статті Осорґіна свідчить дуже виразно про те, що ті українці, які не бачать різниці поміж большевиками та іншими москвинами, мають цілковиту слушність. Про це ж свідчать і наступні міркування Осорґіна, якими він намагається виправдати большевиків: "...Російська релігійність є містичною тугою за пізнанням, за абсолютною правдою. Перед тим змаганням втрачають реальні життєві вартості їх значіння, їх приноситься легко в жертву ідеї (напр. московського імперіялізму — М. Д.). Для мешканця і власника тих безмежних просторів, поняття власности щось чуже, йому бракує почуття звязку з домом його предків, з родиною, з предметами вжитку. Світ, суспільство, нарід завсіди відсували в Росії кожне приватне право. Що до релігійности, то вона поширена в усіх верствах громадянства — між селянством, вченими, політиками. Сучасна "протирелігійність" володарів Росії, означення її як "опіюм для наброду" є також релігійним проявом, так би казати релігійністю поставленою "до гори ногами...".
М. Д. 