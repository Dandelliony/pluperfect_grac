Виступ Театру Малих форм "Веселий Львів" у Відні.

Відень 23 червня.   В черзі зорганізованого Проводом УЦК мистецького турне українських театрів на терені Остмарку відбувся в неділю, 18. ц. м. в залі готелю "Цур Пост" в 19-ій год. гостинний виступ Театру Малих форм "Веселий Львів" під дирекцією Зенона Тарнавського, а під мистецькою кермою режисери В. Шашарівського, диригента В. Цісика та балетмайстра К. Янушківського.   Отак після незабутніх вистав "Наталки Полтавки" та "Запорожця за Дунаєм", даних недавно у Відні ансамблем Українського Станиславівського Театру, це був новий вечір нашого театрального мистецтва. Мистецтва — у протиставленні до попередніх вистав — легкого, веселого жанру, на зразок европейського варієте, культ якого саме в наших часах такий дуже поширений, зокрема ж у Відні, де він особливо улюблений. І саме з цього погляду завдання театру "Веселий Львів" було подекуди трудніше, ніж його попередника. Бо поскільки така річ, як "Наталка Полтавка" ні тут у Відні, ні ніде інде на чужині не має для нас і не може мати ніякого конкурента, то в ділянці мистецтва театральної всячини саме у наших еміграційних центрах в Европі конкурентів просто не почислиш — і то яких конкурентів! Отим то і так цікаво було нам подивитися на перший виступ театру "Веселий Львів" та побачити українське оформлення сцени зазначеного характеру. Та мусимо признати, що добір виконаної програми відповів гаразд жанрові театру веселої всячини, всячини назагал узгідненої режисерією вдоволяючо і принадно, так що кожна з поодиноких точок мала свій рівень, а в цілості вистава увінчалася — як це показав аплявз публіки — грімким сміхом. Деякі точки, як ось напр.: "Вальс" — балет (Т. Янушківська) з балетним ансамблем, "Балєтні сцена з Кордови" (Т. і К. Янушківські) та "Помагай Біг, дівчата" (ансамбль і солісти), були виведені так захоплююче, що могли б стати сміло прикрасою програми і кожного віденського вар'єте, особливо чарівний вальс балєту. Деякі знову — інсценізації "Куди їдеш, Явтуше" (Л. Шашарівська і А. Муратів), далі ж "Ой, не ходи, Грицю" (Лаврівська, Муратова, Муратів, Лаврівський, Зорич) та "Добрий винахід" (Шашарівський, Муратів і Зорич), — викликували, правда, раз-у-раз сальви бурхливого сміху, але може завдяки дещо надто яскраво підкресленій лінії сценічної карикатури. Зате ж всі співані і танкові точки зберігали вдатно рису легкого, погідного гумору, причім як куплєтист зазначився особливо чітко Ю. Лаврівський. Не мало гумору було і в промовах елегантного заповідача — дир. З. Тарнавського, який зумів зараз з початку нав'язати дуже живий контакт з публікою, що завдяки веселим промовам заповідача протривав аж до самого кінця вистави. Тільки чи не за багато, як на Відень! — говорилося про "паскарство"? Позатим одначе деякі думки, зауваги і алюзії заповідача були просто блискучі!   Словом: Перший вечір театру "Веселий Львів" у Відні вдався гарно і став знову одним з пропам'ятних моментів у життю тутешньої української громади, як це зазначив голова УНО у своїй привітальній промові до директора та до членів ансамблю, передаючи їм на відкритій сцені розкішну китицю цвітів у привіт і подяку.   Оркестра під орудою диригента Цісика держалася добре.   Львівські вісті   