◦ ◦ ◦ ◦

Нальоти нашої авіації на німецькі транспорти в порту Таллін (Ревель).   Увечері 21 і в ніч на 22 вересня авіація Червонопрапорного Балтійського Флоту і авіація далекої дії вчинили нальоти на німецькі транспорти в порту Таллін (Ревель). В момент нальотів в порту знаходилося велике число транспортів з німецькими військами. В результаті бомбардування прямим влучанням бомб потоплені 3 великі німецькі транспорти і сторожовий корабель противника. Крім того, на одному транспорті, який виходив з порту, виникла пожежа, а потім стався вибух величезної сили. Трьом німецьким транспортам, тральщику і іншим суднам противника заподіяні пошкодження. Війська Ленінградського фронту розвивали навальний наступ. В результаті атаки наші частини зайняли місто і важливий залізничний вузол Тапа. В місті Тапа захоплено у німців 50 гармат, велику кількість кулеметів, 5 залізничних ешелонів з вантажами, 10 великих складів з боєприпасами, майном зв'язку й іншими воєнними матеріалами. Взято в полон понад 300 німецьких солдатів і офіцерів. Противник зробив отчайдушні спроби затриматися на проміжних оборонних рубежах. Умілими і рішучими діями радянських частин опір німців був зломлений. Наші танкісти і піхотинці ринули вперед, громлячи на своєму шляху колони і обози противника. Зробивши навальний марш, наші війська прорвалися до міста Таллін. Захоплений зненацька і приголомшений ворожий гарнізон був деморалізований. В результаті вуличних боїв війська Ленінградського фронту і естонський корпус генерал-лейтенанта Перна визволили від німецько-фашистських загарбників столицю Радянської Естонії — місто і порт Таллін — важливу воєнно-морську базу на Балтиці.   ***   На північний захід від міста Валга частини Н-ського з'єднання з півночі і півдня обійшли болотяний район і вибили німців з населеного пункту Ала. Відступаючи, противник лишив на полі бою понад 300 трупів своїх солдатів і офіцерів. На захід від міста Валга наші війська, підтягнувши артилерію, завдали потужного вогневого удару по укріпленнях німців. Потім ворога атакували радянські піхотинці і танкісти. Противник, увівши в бій свіжі війська, намагався затриматися на рубежі ріки Седа. Наші війська з боями форсували ріку Седа і зайняли містечко Даксти, розташоване в 25 кілометрах від міста і залізничного вузла Валміера. Наша авіація активно підтримувала дії наземних військ. Радянські льотчики знищили кілька німецьких танків, 14 гармат, 3 бронетранспортери, 150 автомашин з вантажами, висадили 4 склади з боєприпасами і склад з пальним. В повітряних боях збито 6 німецьких літаків.   ***   На південний захід від міста Сянок противник створив на висотах сильні укріплення. Німецька піхота, підсилена танками і самохідними гарматами, багато разів переходила в контратаку. Відбиваючи контратаки ворога і сковуючи його основні сили, радянські частини зробили обхідний маневр і з флангів атакували вузол опору німців. Після запеклої сутички противник поспішно відступив. Розгромлений 228 піхотний полк 101 німецької гірсько-стрілецької дивізії. Захоплено 12 гармат і мінометів, 44 кулемети, 2 склади з боєприпасами і склад з інженерним майном. Взято в полон 230 німецьких солдатів і офіцерів. Серед полонених — командир 228 німецького полку і група штабних офіцерів.   ***   В західній частині Румунії наші війська, діючи спільно з румунськими військами, оволоділи містом Арад. Німецько-угорські війська в боях за це місто зазнали великих втрат в живій силі і техніці. Арад — п'яте по величині місто Румунії — є великий промисловий центр. В Араді є текстильні фабрики, вагоно-будівельний завод, пороховий завод і харчові підприємства. Місто розташоване в 16 кілометрах від румунсько-угорського кордону. В іншому районі наші війська, просуваючись вперед, зайняли ряд населених пунктів. Взято в полон понад 600 німецьких і угорських солдатів і офіцерів.   ***   На захід від міста Остроленка чотири радянські штурмовики, під командуванням лейтенанта Васіна, виявили і атакували німецький ешелон. Від першого заходу наші льотчики підпалили паровоз і кілька вагонів. При повторних атаках загорілися платформи з танками. Група штурмовиків, що наспіла скоро під командуванням старшого лейтенанта Давиденка, завершила знищення німецького ешелону. Розбито і спалено 15 платформ з танками, цистерна в пальним і кілька вагонів з воєнними вантажами.   ***   Авіацією Північного флоту в Баренцовому морі і Варангер-фіорді потоплені два німецькі транспорти, загальною тонажністю в 11.000 тон.   До подій в Данії.   СТОКГОЛЬМ, 21 вересня. (ТАРС). Як повідомляє шведське радіо, одночасно з оголошенням всієї Данії на надзвичайному становищі, гітлерівські окупаційні власті видали наказ про негайний розпуск датської поліції і всіх датських громадських організацій. По всій Данії відбуваються арешти датських поліцейських. У виданому окупаційними властями наказі про введення надзвичайного положення вказується, що винні в незаконному зберіганні зброї підлягають розстрілу на місці, і що всякі дії, спрямовані на зрив міроприємств німецьких властей будуть каратись найсуворіше аж до смертньої кари. Опівдні 19 вересня в Копенгагені знов спалахнув масовий страйк. Газети не виходять. Через датські радіостанції передаються лише накази окупаційних властей. Вулиці столиці зовсім порожні, всякий рух завмер. Перед королівським палацом в Копенгагені відбулась перестрілка між датськими поліцейськими, які охороняли палац, і загоном німецької морської піхоти. Вбито і поранено 7 німців. Комендант поліції палацу поранений. СТОКГОЛЬМ, 21 вересня. (ТАРС) Як повідомляє шведське радіо, в ніч на 20 вересня в прилеглих до порту кварталах Копенгагена відбувалася перестрілка. Залізнично-поромний зв'язок між Гельсінборгом і Гельсінгером перервано.   Гітлерівські злочинці переховуються в Іспанії і в Аргентині.   ЛОНДОН. (ТАРС). Дипломатичний оглядач газети "Санді діспетч" пише, що через кожні 4—6 годин до Барселони (Іспанія) прибувають з Штутгарта німецькі літаки. Щоразу ними прибувають по 24 гітлерівці, які рятуються з Німеччини, поки є можливість. З Іспанії вони відправляються до Аргентіни. Слідом за цими пасажирськими літаками прибувають транспортні літаки, на яких доставляються речі і майно гітлерівців і належні їм цінності. Газета «Санді експресс» в своїй передовій відзначає, що Гітлер може знайти собі притулок і хороший прийом в Аргентіні. «Настав час, — пише газета, — одверто поговорити з цією країною. Ми, англійці, в згоді з нашими союзниками, не бажаємо, щоб Гітлер скористувався денебудь священним правом притулку. Ми повні рішучості захопити його і його головних помічників живими чи мертвими, і краще живими, ніж мертвими. Якщо Аргентіна дасть йому покровительство, треба, щоб до цієї країни негайно були застосовані економічні санкції. Аргентіна поставляє нам потрібне нам м'ясо. Якщо захоплення Гітлера коштуватиме нам всього нашого м'ясного довольства, ми заплатимо цю ціну.»   Вільна Україна 