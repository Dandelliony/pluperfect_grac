За мистецький рівень наших склепових вітрин

Львів, 24 березня.
Реактивування приватної власности після большевиків дало в останньому році поштовх на нашому терені до буйного розквіту приватної ініціятиви у напрямку торгівлі.
Зокрема війна, що створила ненормальні і важкі умовини життя, зліквідувала можливости тихої, спокійної праці у багатьох культурних та громадських установах та забезпечення цією працею щоденних потреб, була теж спонукою, яка розвинула та спрямувала цю ініціятиву на шлях приватних підприємств.
На наших очах виростають нові кадри енергійних, підприємчивих та ділових купців, множаться нові крамниці, магазини, зростає разом з ними боротьба за споживача.
В умовинах війни кількість товарів обмежена; товари одноманітні. Тимбільше загострюється ця боротьба, а пристосованість до неї відіграє величезну ролю у життєздатності підприємства і його майбутності.
Метою цієї нашої замітки є, звернути увагу наших купців та промисловців на один з найважніших засобів боротьби за споживача, який ще досі у нас — за малими виїмками — не найшов зрозуміння, а який усюди на Заході ставлять на першому місці, цебто на рекляму, зокрема вітринну виставу крамниці.
Зацікавлення цією справою почалося вже з початком XIX. сторіччя. Купці, що до того часу викладали свій товар при вході в маленьке, завалене товаром приміщення крамниці, або прямо на вулиці чи площі, як це дотепер ще буває на Сході, згодом з огляду на можливість крадежі та кліматичні переміни, стали виставляти свій товар у межуючих з крамницею малих мешканевих вікнах.
Не треба й казати, що у цьому викладанні товару не було ніякої системи, ніякої провідної думки. Товар був розкладений хаотично і неестетично.
В половині XIX. сторіччя, при зрості капіталізму та великих торговельних підприємств, архітекти, що одержували замовлення на проєкти великих торговельних будинків, включили виставову вітрину як окремий і один з найважливіших елементів архітектури, і з цього моменту зростає самостійна її вартість та подекуди самостійне існування як торговельного, так мистецького засобу реклами.
Багаті купці і промисловці в погоні за споживачем, у боротьбі з конкурентом бажають осліпити його обильністю товару та ефектом вітрини. Це якраз час другого рококо, доба пишності у прикрасах. У вітринах появляються цілі архітектурні споруди із окремих предметів як фонтанни із скатертей, замки із кусків мила з пейзажами, тощо. Вітрина приковує і захоплює своєю майстерністю проходячих, але товар в цьому хаосі складних споруд загублюється, перестає ісувати. Така вистава не сповнювала своєї мети.
В кінці XIX. сторіччя і з початком ХХ-го зростає зацікавлення виставовою вітриною як мистецьким висловом серед професійних мистців, і багато з них віддає свою працю цій ділянці. Тоді саме в Австрії та Німеччині починають засновувати школи мистецького промислу, які вишколюють кадри вжиткових мистців, працюючих у промислі, в протилежність до станкового мистецтва, — і власне з-посеред них рекрутуються в більшості декоратори вітрин. Повстають теж спеціяльні школи та робітні таких декораторів. Професор архітектури Мессель у Берліні, кидає гасло боротьби за добрий смак та мистецький рівень вітринної вистави і пише книжку під наголовком: "Дас Варенгавс Вертгайм, Берлін". Вертгайм ангажує до співпраці при оформленні свойого "Варенгавзу" численних мистців. Торговий дім Мarschall Field у Чікаго держить спущену вітринну ролету цілий тиждень перед весняним та осіннім сезоном та цим розбуджує зацікавлення громадянства вітриною, яка опісля захоплює своїм мистецьким оформленням.
Ідею культурного оформлення магазину проф. Месселя продовжує мисткиня Елізабет Стефані-Ган, яка працюючи у Вертгайма 20 років та студіюючи засоби для зацікавлення споживача, випрацьовує цілу систему декорації вітрин та видає книжку: "Шауфенстеркунст", в якій передає в вичерпній формі свій довголітній досвід.
Оглядаючи вітрини наших крамниць, за малими виїмками — спостерігаємо повну хаотичність у розложенні товару, не говорячи вже про їх мистецький вигляд. Треба однак відмітити добру волю наших купців, які щораз то частіше звертаються за порадою до мистців і користають з їхньої співпраці. Іноді важко найти взаємне порозуміння, бо — купець звичайно хоче виставити все, що має в крамниці, а мистець-декоратор, керуючись правом композиції, не може на це погодитись. Краще тоді було б частіше зміняти виставу, а все ж таки удержати її в культурному виді. Мистець, що приступає до оформлення вітрини, мусить безумовно брати під увагу торговельні вимоги і їм підпорядковуватись у композиції. Не вільно вжиткового товару трактувати як мертвий матеріял, бо він має своє призначення, своє право до життя, а призначенням вітрини є якраз підчеркнути його прикмети. Власник крамниці зі свойого боку мусить добре зрозуміти, що вітрина це лице його крамниці, його культурного рівня та що по ній будуть його судити.
Декоратори великих магазинів приписують велику вагу до т. зв. блікфанг-ів, цебто пунктів, які приковують увагу до вітрини. Блікфанг мусить захоплювати своєю незвичайністю або красою. Завдання вітрини є приманити глядача у крамницю. Є цілі томи літератури, що трактує якраз про засоби цієї приманки.
Дальшою передумовою доброї вітрини є її прозорість, цебто таке розкладення товару — особливо ж коли він різноманітний, — щоб за цю секунду, в яку людина проходить побіч вітрини, вона зацікавилася ним. Купець, що дбає про добро та розвиток свойого підприємства, повинен раз зробити більший видаток на придбання підставових предметів для оформлених вітрини — в доброму виконанні стояків, ваз, фіранок, тощо, якими декоратор опісля міг би користуватись. Оскільки в крамниці є товар різноманітний, треба виставу зміняти 1—2 рази на тиждень, підчеркуючи в ній то один, то другий рід товару.
Новітні купці, які бажають свойому підприємству надати культурний вигляд, і якнайбільш з’єднати собі споживача — є тепер у багато щасливішому положенні від своїх попередників у XIX. сторіччі. До їх послуг є кадри вишколених спеціялістів декораторів, є відповідна література. Новітня вітрина крамниці стала мистецьким об’єктом, в якому автор може виявити свою індивідуальність та смак не менше, як в інших ділянках мистецтва.
С. В. 