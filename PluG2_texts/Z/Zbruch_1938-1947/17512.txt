М. Рудницька. Закарлючки.

Праця додає віри у власні сили... тим, на яких працюємо. Народи, як і одиниці, повторюють помилки минулого, переконані, що впертість заступає характер. Доба, яка винайшла вічні пера, перестала писати для вічности. У малому місті почуваємося великі тому, що воно мале, у великому тому, що воно — велике. Політичні союзи не сорочки, — не можна їх зміняти, коли вони брудні. Найчастіше стараємося обезцінити ті становища, які ми сами хотіли б займати. Покоління захоплене фізичною силою більше, ніж ідеєю справедливости — справедливо заслуговує на те, щоб раніше зазнало свободи, а потім поневолення. Влада, яка боїться сміху своїх громадян, лякається, що маса охотніше оплескуватиме дотепи звернені проти неї, ніж її поклики, звернені до народу. Щораз більший вплив політичних діячів бачимо в тому, що щораз більше громадян їх наслідує: закликає інших до діла, задовольняючись словом... "Політика — кричать нам — це не справа почувань, а розуму". Гаразд, але відки його взяти? Найсильніша література це та, що тримається слабкими талантами. Критик має найбільший вплив тоді, коли відучує деяких писати. Найбільш безнадійні люди це ті, що вічно живуть надією. Приємніше вести дурну розмову з інтеліґентними людьми, ніж інтеліґентну з дурними. Нашими приятелями стають частіше ті, що нас цінять, ніж ті, яких ми цінимо. Чим більше старіємося, тим краще вчимося користати з насолод буденщини, що з них щораз менше можемо користати. Чи повірили б із приємністю, що живемо у вийняткових часах, якби ми не чули цього раз-у-раз з уст людей, які позбавляють нас цієї приємности. Вибачайте своїм ворогам помилки, які шкодять більше їм самим, ніж вам. 