Літній театральний сезон у Львові. — Про хорошу погоду і дядь з міськкомунгоспу

Літній театральний сезон у Львові
Першого травня у Львові розпочнеться літній театральній гастрольний сезон спектаклями Київського Державного драматичного театру ім. Івана Франка.
Наприкінці травня у Львів приїде державний ордена Леніна академічний театр опери і балету УРСР ім. Т. Г. Шевченка.
Театр прибуває у Львів в своєму повному складі — солісти, хор, балет, оркестр — всього понад 430 чоловік. На чолі з художнім керівником театру — народним артистом УРСР М. В. Смолічем приїжджають такі видатні майстри оперного мистецтва, як народна артистка Союзу РСР, орденоносниця М. І. Литвиненко-Вольгемут, народні артисти республіки орденоносці О. А. Петрусенко, І. С. Паторжинський, М. І. Донець, народний артист УРСР Ю. С. Кипаренко — Доманський, заслужені артисти УРСР орденоносці В. Я. Йориш, В. Д. Манзій, М. С. Гришко, заслужені артисти УРСР Зоя Гайдай, О. Д. Родська та багато інших.
У Львові театр покаже один з нових радянських творів — оперу композитора Тихона Хреннікова "В бурю", оперу про великого українського поета революціонера Т. Г. Шевченка "Поетова доля" — Володимира Йориша, "Пікова дама" — Чайковського, "Запорожець за Дунаєм" — Артемовського. З балетів буде показано "Лебедине озеро" — Чайковського, "Лауренсія" — Крейна.
Крім того в концертних залах Львова виступатимуть видатніші радянські музиканти, співаки і ансамблі.
З Львова у велику гастрольну подорож виїде Державний театр мініатюр, театр побуде в Києві, Харкові, Москві, Ленінграді. Про хорошу погоду і дядь з міськкомунгоспу
Львів, одне з красивих міст Радянського Союзу. Місто оточують зелені схили, тут є багато парків, садів, скверів.
Місто не має лише річки. Отже, як тільки настануть сталі теплі дні, десятки тисяч трудящих устрімляться до зелених масиви парків, садів.
Але нажаль не почувається, щоб відповідні організації готувалися своєчасно зустріти весну. Теплі дні застають їх зненацька.
Настала хороша погода, а в бульварах і садах ще немає господарів. На газонах рябіють плями та сіріють клумби, де мають бути посаджені квіти. Навіть в самому центрі міста, на бульварі, що на вулиці Легіонів, є ще розбиті, незалиті асфальтом доріжки. А там, де заасфальтовано — в хорошу погоду від бруду здіймається курява. Це стається тому, що доріжки не прибирають і не поливають водою. Зовсім невпорядковано також парк на Підвальній, як і в багатьох інших парках. Тут стоять пошарпані, непофарбовані, розмиті дощем лавки, які наводять сум. В різних місцях лежать купи неприбраного сміття, що від тепла розкладається.
Вдень в сади і парки приходять діти. Вони хотіли б зустріти там різні розваги, іграшки, атракціони, але їх там зустрічає байдужість дядь з міськкомунгоспу і тресту зеленого насадження.
Вже час також і торговельним організаціям відкрити в залюднених місцях Львова і зокрема садах і парках точки продажу різних напоїв.
Л. Михайлович. 