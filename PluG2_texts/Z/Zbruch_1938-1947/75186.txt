◦ ◦ ◦ ◦

"Львівський Боян", зразковий мішаний хор Інституту Народної Творчости у Львові, відспіває коляди в церкві Преображення св. Спаса, вул. Краківська на дванадцятці в днях 7-го і 8-го січня 1943 р.
"Веселий Львів". Дня 8, 9 і 10-го січня 1943 р., в год. 18-ій у залі І. Н. Т., вул. Францішканська ч. 7. Останні дні ІІ-го програми "Веселого Львова" з святочними додатками: Ялинка і Коляди. Участь приймають: Теа-Джаз, Балет, Ревелєрси О. Курочка, солісти: Слоневська, Ільницька і Вежинський Програму веде З. Тарнавський. Квитки можна набути що дня у Концертному Бюрі, Ринок ч. 9. І пов., тел. 232-27 від год. 8.15. В днях 8-го, 9-го та 10-го січня при касі І. Н. Т. від год. 10-ої до початку програми. Дітям до 14 років вступ на вечірні програми безумовно заборонений.
Гостре стріляння. У п'ятницю, 8-го січня 1943 р. і тиждень пізніше, себто 15-го січня від год. 8-ої рано до 4-ої пополудні, відбудеться військове гостре стріляння з ручної зброї й зі скорострілів на терені, що лежить між місцевостями Голосько Велике, Брюховичі, Гамулець, Грибовичі Малі й Великі, Малехів, Збоїська й у замкненні шляхів, що сполучують ті місцевості. Початок і кінець стріляння проголосить сигнал військової трубки. Стійки, що їх виставлять відділи уповноважені обмежити рух на згаданому терені. 