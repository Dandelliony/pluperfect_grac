◦ ◦ ◦ ◦

Спільне комюніке представників Радянського Союзу, Сполучених Штатів Америки та З'єднаного Королівства. Як вже повідомлялось, з 21 серпня в Думбартон-Оксі (Вашінгтон) відбувалися попередні неофіційні переговори по основних питаннях заснування Міжнародної Організації для підтримки миру та безпеки. В переговорах брали участь: делегація Радянського Союзу на чолі з радянським послом в США А.А. Громико, делегація Сполучених Штатів Америки на чолі з заступником державного секретаря п. Стеттініус та делегація Великобританії на чолі з заступником міністра закордонних справ п. Кадоганом. Голови трьох делегацій опублікували сьогодні таке комюніке: «Переговори, які відбулися в Вашінгтоні, між делегаціями Радянського Союзу, Сполучених Штатів та З'єднаного Королівства в питанні Міжнародної Організації Безпеки, закінчилися. Переговори були корисні і привели у великій мірі до згоди про рекомендації у питанні спільного плану організації, та зокрема, у відношенні механізму, потрібного для підтримки миру та безпеки. Три делегації направляють доповіді своїм відповідним урядам, які розглянуть ці доповіді та, в потрібний час, виступлять з одночасними заявами в даному питанню.   Припинити халтурні виступи. Днями я відвідав парк ім. Костюшка у Львові. Культурний вигляд парку зробив на мене дуже гарне вражіння. Щоб доповнити це вражіння, я вирішив піти до літнього театру, що міститься в парку, на постановку «Цирк на сцені». І тут протягом майже двох годин я пережив те, чого не бажаю нікому. Я дуже люблю і поважаю мистецтво. І мені було боляче дивитись, як під виглядом радянського мистецтва на сцену потрапила нестерпна халтура. Виникає питання: хто дав право халтурникам, які виступають під маркою Ровенської філармонії, глузувати з нашого радянського мистецтва? Хто дав право глузувати з радянських глядачів, воїнів Червоної Армії і трудівників тилу, ображуючи їх найдорожчі почуття і принижуючи їх художні смаки?Лейтенант І. ОВЧАРОВ, польова пошта №01791.   Нова газета в Яворівському районі. Поновила вихід після більше ніж трьохрічної перерви яворівська районна газета «Нове життя». В першому номері надруковано звернення селян Винниківського району про розгортання переджовтневого змагання, статті завідуючого парткабінетом тов. Самуніної — "Назустріч Жовтневим святам", секретаря райкому комсомолу тов. Іванова "Комсомол в боротьбі за дострокове виконання хлібопоставок" і стаття секретаря райкому КП(б)У тов. Іващенка, в якій він розповідав про те, як вивчають трудящі району книгу товариша Сталіна "Про велику Вітчизняну війну Радянського Союзу".   Мінеральне добриво для селянських господарств. Обласна контора сільгосппостачання почала видавати через свої бази селянам мінеральні добрива для підвищення врожайності. На базах є понад 2.000 тонн калійної солі, суперфосфату та інших добрив. В Львівському сільському районі, наприклад, є на базі 180 тонн різних мінеральних добрив.   Вільна Україна   