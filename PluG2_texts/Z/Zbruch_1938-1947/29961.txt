Почав працювати завод. — Жінки однієї фабрики

Почав працювати завод
Два місяці тому, Дрогобичський завод по переробці нафтових продуктів "Нафта" нагадував руїну. Він був спалений. З деяких будинків залишилися лише згорища, апаратура багатьох цехів була зруйнована до щенту.
Жахливе видовище уявляли собою порозривані вибухами збірники сировини й продуктів. З дерева і коксу лишився тільки попіл. Вздовж зруйнованого на просторі 650 метрів залізничної колії можна було бачити десятки цистерн, перетворених бомбами в купи покрученого заліза. З тисячометрової заводської огорожі не осталось і сліду.
Але все де не зупинило волі робітничого колективу, не стало перешкодою, щоб уже на другий день після приходу Червоної Армії взятися до роботи. Працювати довелось у важких умовах.
Бригади робітників день і ніч працювали на відбудові виробництва. Одні ремонтували залізничну колію, другі підбирали останки зруйнованих будинків. Як ніколи працювали люди.
Минуло три тижні. І ось одного ранку гудок проголосив робітничому Дрогобичеві радісну звістку, — завод "Нафта" почав працювати. В нечувано короткий строк зусиллями робітничого колективу завод був відбудований, а сьогодні вже працює на повний хід.
Серед робітників велике творче піднесення. Вони радіють, що тепер самі кують свою долю і щастя. Нема сили, яка б зломила творче піднесення робітничого колективу.
К. Гехт — член завкому заводу "Нафта".
Жінки однієї фабрики
Більше ніж дві третини робітників фабрики шоколаду й цукерок "Газет" це — жінки. Вони майстри цехів, їх більшість у фабкомі, вони керують культосвітньою роботою.
Коли зайдете в будинок фабрики і побачите, яка напружена робота кипить у всіх цехах, ви вже не впізнаєте в цих ентузіастках праці затурканих, тероризованих робітниць колишнього "Газету".
Ось на машині, що вибиває кекси працює Зоня Вайсбарт, а біля неї її помічниці Віся Копичинська і Клара Ган. За весь робочий день вони ні на хвилину не зупиняють машину, дбають про те, щоб їм своєчасно постачали тісто. А результат такий, що продуктивність їх праці зросла на 30—40 процентів. Те ж саме в кексовій бригаді Мані Пудлес.
Велике завдання мають робітниці, що працюють при смаруванні вафлів. Взимку смарувальна маса скоро стигне. Треба максимум енергії, щоб зажитувати її поки не ствердне. І смарувальниці прекрасно справились з своїм завданням. Продуктивність їх машини не тільки не знизилась, як це було раніш, а виросла на 20 процентів. Це заслуга Регіни Байдлер, Пепки Ліхт, Гелі Позерінен та Селі Блюменфельд.
Рекорд встановили робітниці вафлевого цеху Яніна Циптор та Фріда Штрасберг, які за 7 годин праці пакують 400 коробок, проти 200 коробок, що їх пакували раніше протягом 8 годин. Це наслідок високопродуктивної праці жінок, які зрозуміли, що працюють зараз не на капіталістів, а для самих себе, для радянської країни.
Прекрасно працює шоколадний цех під керуванням Станіслави Белянської. Її цех переключився на виріб поштучного начиненого шоколаду.
Одна з кращих робітниць цукеркового цеху — це Казіміра Маринич. Вона не тільки по-ударному працює на своїй машині, а й віддає весь свій вільний час роботі в фабкомі. Часто вона до пізньої ночі працює в комітеті. Вона ж керує роботою фабричної станції опіки над дитиною і матір'ю.
В кожному цеху фабрики "Газет" робітниці обрали своїх делегаток. Під час перерв на сніданок делегатки проводять з робітницями бесіди, знайомлять їх з найновішими подіями і вивчають Сталінську Конституцію.
Я. Галан. 