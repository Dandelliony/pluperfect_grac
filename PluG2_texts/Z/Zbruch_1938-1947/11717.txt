Дитяча білизна.

Балачки про моду.
За літо діти підросли, будемо робити їм новий запас білизни. При цьому памятатимемо про дві головні засади: добра якість матеріялу і крій.
Матеріял, який він не був би, мусить бути иайкращої якости. Робити дитячу білизну з дешевих, але не тривких матеріялів — це велике марнотравство, бо хоч, правда, діти скоро ростуть і тому їх білизна й одяг скоро стають для них малі, то зате мусимо памятати, що дитячі речі, а вже особливо білизну треба дуже часто і старанно прати, а від цього матеріяли нищаться І дешевенький, слабенький матеріял навіть не витримає і того короткого часу, на який дитині білизну шиємо. Мусимо також памятати й про те, що одяг дитини мусить бути естетичний у вигляді, бо від цього дитина звикає на ціле життя до гарних річей, які вона буде більше шанувати і до краси та естетики довкола себе. Дитячий смак вироблюється від тих найраніших літ, коли нам навіть не здається, що дитина взагалі звертає увагу на своє оточення.
Тепер про крій. Крій дитячої білизни мусить бути якнайпростіший і такий, щоб у нічому не обмежував руху дитини та розвитку її тіла.
Найкращим дитячим одягом будуть сорочинки, штанятка, для дівчаток ще й комбінації з білого бавовняного трикоту. Цей матеріял має для дитячої білизни неоцінені вартости: його легко прати, він провівний і втягає в себе добре піт, мягкий у доторку і легко розтягається. З гіґієнічного боку цей матеріял перевищує усі інші. До того всього цей матеріял дуже добрий для шиття дома і кожна ощадна мама може зшити для своїх потомків з того, розмірно навіть не дуже дорогого матеріялу і сорочинки і штанятка сама. Добре надається цей матеріял і для ріжних комбінацій, чи то під суконочку для дівчинки чи однопільну сорочинку зі штанятами для хлопчика. Такі „штяняткові" комбінації дуже прості в крою. Спереду вони розтяті на цілу довжину і запинаються на ґудзички,  а ззаду розтяті впоперек в стані і теж застібнуті на три гузики. Така комбінація ніде дитину не тисне і особливо вліті дуже приємна.
З батисту чи перкаліни в квіти, горошки чи з звірятками можна для тих найменших теж зробити прегарні частини дитячої білизни. Особлива гарні такі взористі матеріяли на нічній білизні.
Гарного сорту попелінка в пружки чи крати,сирий шовк — добре надаються для хлопчиків, особливо тих, що вже ходять до школи. Спідні штанята можуть бути навіть і з веби, але все ж найкраще для цього надається бавовняна трикотина.
Нічнї сорочинки все довгі, вільні з вільним рукавом і без комірців. А взимі добра піжама з двох частин — штанят і блюзочки тільки ті штанята треба припинати на вільний станичок, а не робити поясу з ґумою, бо це тисне дитину в стані і зле впливає на кровообіг. 