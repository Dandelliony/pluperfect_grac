Смерть Апостольського Адміністратора

Апостольський Адміністратор для Лемківщини о. Д-Р Яків Медвецький помер у Кракові в понеділок 27. січня ц. р. в год. 7-ій рано в шпиталі в 61-ому році життя, після затяжної й важкої недуги. Покійний прийшов на світ у Цвітовій, у Бучаччині, 7. січня 1880 р. Після закінчення ґімназії в Бучачі виїхав на богословські студії до Відня, де 6. липня 1910 р. осягнув докторат і відтак став професором богословських наук у духовній семінарії у Станиславові. Тут працював Покійний увесь час аж до 1936 р., коли то 13. липня Апостольська Столиця призначила о. д-ра Я. Медвецького Апостольським Адміністратором для Лемківщини ad nutum Sanctae Sedis.
Тому, що в останньому часі здоровний стан Апостольського Адміністратора не дозволяв йому виконувати своїх обовязків, покликав до керми Адміністратурою, на становище Ґенерального Вікарія, загально відомого українському громадянству й заслуженого церковного та громадянського діяча о. ректора Олександра Малиновського, який виконує ці свої обовязки від весни 1940 р.
Не зважаючи на свою важку недугу, о. Адміністратор до останньої хвилини свого життя живо цікавився справами Адміністратури та встиг ще видати цілу низку важних розпорядків, якими виразно зазначив свій зворот до наладнання справ Адміністратури згідно з дійсними потребами Церкви й народу. — В. Й. П.! 