З минулих зустрічей

На крилах спогаду...
Було нас у готелевій кімнаті троє. Ми сиділи в сумерку, незатінені абажурами світла супротилежних мешкань освітлювали вбоге нутро київських гуртових кватир, в низу з дзенькотом проїздили великі, переповнені трамваї.
— Я ніколи не зустрічала вас у спілці письменників, хоч ваше звання так зв’язане з літературою — сказала Софія Михайлівна до мойого нового знайомого. — Чому це так?
Він хвилинку мовчав, цей молодий ще, однак дивно пристарілий мужчина, що раз-по-разу закурював міцні київські цигарки. Потім
— Колись я брав близьку участь у цих справах, а тепер... я вчився в інституті літератури з тими, про яких не можна сьогодні говорити... Робфаківцем прийшов туди. Увесь палав бажанням вчитись — і був такий щасливий, що в радянських умовах можу здійснити те, про що ніколи не міг би мріяти в інших. Однак... потім прийшло тамте.
— Як довго ви сиділи? — зразу, скоріше за мене, догадалася Софія Михайлівна.
— Три роки.
— Увесь час у заперті?
— Ні, тільки півтори. Потім працював переплетчиком книг...
— А тепер ви знову на вашій, милій вам, роботі. Тамте хай забувається. Чому ж вам держатися на боці?
— Ні, не забувається. За мною увесь час слідкують, не довіряють. Та й моє особисте життя розбите, понівечене. Одне, що мені зосталося, це — після праці — книжка й самота.
— Ви були одружені? — Софія Михайлівна читала в його думках, як у відкритій книзі.
— Був...
— Покинула, тоді?
— Я застав її дружиною іншого, у неї була вже дитина.
А бачучи мій жест обурення, він хутко додав:
— Ні, ні! Цього я не вважав ніяким злочином. Моє життя було припечатане... а тільки, згодом, вона покинула і того і дитину. Вийшла заміж за енкаведиста. От, що страшне.
Хвилину ми мовчали, він заговорив знову.
— Знаєте, що я вважаю нашим найгіршим лихом? Те,. що ми, українці, не маємо тепер матерів. Розумієте мене? Не матері припадкової, розсіяної тисячу дрібницями, жінки, що усього потроху нахапалась, що скаче по поверхні. А матері, такої, якої образ передала нам наша традиція. Такий тип жінки-матері у нас тепер не існує!
Ці слова, що викликали б в мене зовсім іншу реакцію, коли б їх казали уста галицького обивателя, який залюбки деклямує про "найвище покликання жінки", а розуміє його плитко й обмежено — в устах цього вченого робітника і українського політв’язня прозвучали для мене, як інтродукція великого народного пробудження.
М. С. 