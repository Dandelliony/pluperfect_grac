◦ ◦ ◦ ◦

Читання п'єси "Карпо і Марта". Сьогодні, в п'ятницю, 12 червня влаштовує Спілка Праці Українських Письменників у Світлиці Співробітників Відділу Культурної Праці У. Ц. К. "Літературно-Мистецький Клюб", вул. 29-го Червня 10, творчий вечір, в програмі якого буде читання і обговорення нової п'єси Е. Кузева п. н. "Карпо і Марта". Правління обох Спілок запрошує своїх членів і тих, що цікавляться новими здобутками української драматургії. Початок в 7-ій год. вечором.
Вечір-концерт молодих виконавців. Завтра, в суботу, 13-го червня, відбудеться у Світлиці Співробітників Відділу Культурної Праці УЦК: "Літературно-мистецькому клюбі" (вул. 29-го Червня 10), вечір-концерт молодих виконавців, в якому візьмуть участь такі молоді мистецькі сили: Ніна Шевченко (сопран), Володимир Баранський (баритон), скрипачка Леся Деркач і піяніст Северин Сапрун. Виконавців представить публиці д-р Василь Витвицький. Концерт буде цікавим переглядом наших молодих мистецьких сил у ділянці музики. Початок в год. 7-ій вечором.
Орест Руснак у Львові. До Львова приїжджає камерний соліст, Орест Руснак — тенор Мюнхенської Опери. 3-го та 5-го липня відбудуться у Львові концерти цього співака. Їх улаштовує Концертне Бюро.
Концерти на провінції. Наші містечка, ба навіть села мають змогу щораз частіше бачити та чути концерти, чи інші мистецькі імпрези. Останньої суботи та неділі львівська капела бандуристів під управою Ю. Сінгалевича гостила з концертами з Золочені та у Зборові. Жіночий квартет "Богема" концертував останньої неділі в великій залі "Народного Дому" у Перемишлі, 13-го, 14-го та 15-го ц. р. відвідає квартет Коломию. Станиславів і Ходорів. Разом із квартетом виїдуть теж солісти: Р. Геринович і М. Захарчук (танок), Собота (сопран), Кокотайло (бас) і В. Шашарівський (конферансієр). У нове концертне турне виїздить октет М. Лозинського. Він відвідає: Тернопіль, Бірки, Гаї, Березовицю Велику, Прошову, Микулинці, Богатківці, Денисів, Купчинці, Золоту Свободу, Козову, Криве, Більшовець, Ямницю, Єзупіль, Галич, Бурштин, Бабухів, Рогатин, Пуків, Жовчів, Мечищів і Саранчуки.
Фабрика срібного столового начиння у Львові. Фабрика срібного столового накриття у Львові, що належить до державного виробництва, приміщується при Гандельштр. (кол. Бурлярда) ч. 5 й виробляє срібні ложки, ножі й вилки. Сирівець приготовляється на місці. Вживається до того срібні ліхтарі, сільнички, цукернички і т. п. Все те перетоплюється у печах. Пливку масу вливається у залізні форми, з яких за кілька хвилин виймається штабку. Її тнеться на кусники й при помочі машин надається їй відповідну форму. Відтак обробляється її ручно шліфується та вигладжується. У фабриці працює 9 робітників. Вони продукують місячно около 10 кг. товару у п'яти різних узорах. Незабаром ці вироби будуть продавані. 