Пам'яті Б. Лепкого

Жалібна академія у Львові
Дня 21. липня ц. р. помер один з найвизначніших українських ліриків, новеліст і повістяр — Богдан Лепкий. Для вшанування його пам'яті влаштував Український Літературно-Мистецький Клуб у Львові 8. серпня в салі Українського Міського Театру жалібну академію.
Програму академії зачали славні "Журавлі" Б. Лепкого — Л. Лепкого. Їх виконав мішаний хор під керуванням О. Плашкевича. Той самий хор виконав, таксамо з успіхом, як і вступну пісню Б. Лепкого — В. Барвінського: "Ой, колосися, ниво" і О. Колесси-Ф. Колесси: "Грають труби над Дністром".
Вступне слово про життя, творчість і значення Богдана Лепкого виголосив ред. М. Голубець.
Сольоспів оперового співака-тенора В. Тисяка вийшов незвичайно вдатно. Він відспівав Б. Лепкого-С. Людкевича: "Черемоше, брате мій" і Б. Лепкого-Д. Січинського: "Розжалобилася душа".
Чоловічий хор під керуванням І. Охримовича виконав дві мельодійні пісні: Б. Лепкого-Б. Кудрика: "Часом я тужу за тобою" і Б. Лепкого-Ф. Колесси: "Тим, що впали".
З замітною мистецькою експресією віддеклямував артист дир. В. Блавацький Б. Лепкого: "Над рікою".
Сольоспів п. М. Свірської (Б. Лепкий-В. Барвінський: "Вечором у хаті" і Б. Лепкий-Д. Січинський: "Бабине літо") вийшов, як звичайно в цієї співачки, ніжно і глибоко-чуттєво.
Пісню "Ой Морозе, Морозенку" С. Людкевича виконав по мистецьки мішаний хор під керуванням самого автора.
Коли ще додати, що сцена театру була прибрана великим жалібним портретом пок. Богдана Лепкого, а дальше, що академія не тривала задовго — треба ствердити, що ціла імпреза вийшла поважно, як щирий вияв пошани для покійного Поета.
Е. Олександрівський. 