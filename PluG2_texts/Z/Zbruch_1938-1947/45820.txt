Пій XII за поляглих у цій війні

(Від нашого кореспондента.)
Рим, кінець листопада 1940.
Сьогодні ранком — неділя — ідете до базиліки св. Петра: Папа Пій XII, служить Службу Божу за поляглих у цій війні. На сході все небо в заграві, за якою встає сонце. Вірні цілими гурмами йдуть до базиліки. Цим разом ніяких обмежень, ніяких вступних білєтів нема. Усе має відбутись у скромній, аж суворо скромній формі: характеристична риса цього Первосвященика, що сидить тепер на престолі св. апостола Петра. Щораз більше до базиліки напливає народу. Юрба постійно приглушено шорохтить, гомонить, як хвилі моря. Тут-там по кутах базиліки розложені шатра; лікарське поготівля. У жінок із народу, що не носять капелюхів, замужня чи дівчина, на голові хустина або шалик: із відкритою головою італійка не ввійде в храм. Це напевне залишки зо староримських часів: жінки підчас відправ тоді в поганських святинях накривали такою плахтою, що звалась по латинському "гіса", голову й рамена. Сьогодні цю "ріку" заступав шалик чи хусточка.
Перед 10-ю годиною входить до базиліки військо — ґвардія папи — й уставляється довгим шпаліром від головних входових дверей аж до головного престолу, довкола якого уже стоять традиційні галябардисти.
До головних входових дверей іде спершу хор базиліки, а по кількох хвилинах кардинали-сеніори з кардиналом-архидіяконом на чолі назустріч папі. Далеко, біля головних дверей, захиталась юрба, легко загомоніла, пронеслась команда "Струнко!" для війська: в базиліку ввійшов папа. Торжественна й поважна тиша! Сьогодні не грають на привітання папи срібні труби-фанфари, а ввесь зібраний народ співає відповідні церковні співи. Юрба не плеще в долоні, папу не несуть у "седія ґестаторія" — крісло, що з нього він благословить, — а йде папа пішки, без тіяри, без риз, у звичайній священичій (тільки ясно-кремовій папській) рясі, на раменах у нього папська, кармазинного коліру, пелеринка. Іде папа і повагом, із настановлю, удивляючись у вірних, благословить їх. І всі кардинали зодягнені скромно у фіолєтних пелєринках на раменах, і старшини без ордерів, і світська служба в смокінґах.
Точно в годині 10-ій загуділи гудки: як і що неділі пробний алярм. Папа став до Служби Божої у сослуженні кардиналів-архидіякона й діяконів. По євангелії, так як був при престолі*), почав папа свою проповідь. Вона була передавана через радіо й тому не стану її тут наводити. В цій глибокій і піднеслій проповіді, що була закінчена благальною молитвою до Всевишнього, була та христіянська, європейській культурі питоменна нота, що її можна б оформити: боронити свою батьківщину — це обовязок кожного, бо тривкість батьківщини, це тривкість даного народу, що живе в імя Господа і на вічну славу Його.
Після проповіди, що її у напруженій тиші вислухали вірні — при помочі голосників, що їх є постійно влучених у просторій базиліці до двадцятькілька штук, — дальше йшла Служба Божа. Співав хор і вірні — на переміну. Богослуження закінчено благальною молитвою вірних із папою і благословенням Найсв. Евхаристією.
І знову, серед загальної тиші, у супроводі свого духовного оточення, благословлючи вірних, св. Отець Пій XII. пішов у папські палати. Біля головних дверей загоріла, нерівна італійська душа таки не втрималась, вискочила й на одну мить залопотіли оплески, що були негайно приглушені.
Базиліка стала поволі порожніти. З бані густо, сильно, з напором вливалось золотими лотоками сонце, що в цю днину від ранку заливало Рим.
М. Островерха.
*) У базиліці св. Петра голов. престіл находить ся під банею над гробом апост. Петра, й папа — як звичайний священик — підчас Сл. Божої постійно звернений обличчям до церкви, до вірних. І взагалі у кожній іншій римській базилиці священик підчас Сл. Б. звернений обличчям до вірних. — М. О. 