Українська справа темою нарад. — Процес проти інвалідів. — Кара за метрики.

Українська справа темою нарад Союзу східно-галицьких дідичів. У вівторок 28. лютого відбулись у Львові загальні збори Союзу східно-галицьких дідичів, на якому займались основно українською справою. Реферували: Віктор Чарковський-Ґолєєвський, д-р Кшечунович та Франц Розвадовський. Після того відбулась дискусія.
Процес проти інвалідів. Перед апеляційним судом у Львові розпочався у понеділок великий процес проти інвалідів. На лаві обвинувачених сидить кількадесять осіб, у більшости воєнні інваліди і також кількох урядовців з інвалідського реферату при городськім старостві у Львові. Всіх обвинувачують за зловживання, або за намову до зловживань. Ці зловживання основувались на тому, що обвинувачені діставали від урядовців посвідку, яка стверджувала вищий ступінь неспосібности до праці, ніж це було в дійсности. Урядовці за виставлення цих посвідок брали хабарі. У висліді розправи в першій інстанції всіх обвинувачених засуджено на кари вязниці від кількох місяців до 6 років. Ті, що не приняли засуду, відкликались до апеляційного суду, який саме займається їхньою справою. Розправу розписали на 10 днів.
Кара за метрики. В окружнім суді у Станиславові закінчився процес проти о. крилошанина Івана Лятишевського, пароха в Ланчині та проти о. Андрія Лакусти, пароха в Красній, повіт Надвірна, яких обвинувачено в українщенні польських назв при вписах до метрикальних книжок та у виказах осіб, що вони їх предкладали владі. Суд признав вину обох священників і засудив їх на кари по 6 місяців вязниці, умовно завішеної. 