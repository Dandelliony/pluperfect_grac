◦ ◦ ◦ ◦

Важний розпорядок про полонених. Розпорядок з дня 23 X. 1941 р. про воєнних полонених у Ген.-Губернаторстві, проголошений у ч. 101 Дневника Розпорядків для Ген.-Губернаторства, відноситься до полонених ворожих армій, яких захопили в свої руки німецькі війська під час бойових дій. Мешканцям Галичини слід здати собі докладно справу, що в цьому випадку означає слово "полонений". Слово "полонений" не відноситься до тих мешканців Галичини, яких большевики силоміць захопили до війська й щойно німецька армія дає їм тепер змогу вертатися додому. Те саме відноситься до всіх інших українців, яких німецьке командування відсилає додому. Згаданий розпорядок забороняє усім контактуватися в якийнебудь спосіб з полоненими хіба у виїмкових випадках, напр. при праці, яку полонені виконують. Хто знав би, що полонений старається втекти, мусить негайно повідомити про це найближчу військову або поліційну станицю. Хто цього не зробить, буде суворо покараний. Те саме постигне кожного, хто допоможе полоненому втікати. Поміччю вважається переховування  полонених, інформування їх. Таксамо не вільно давати йому одягу ані прохарчувати його. Коли виновника тяжко викрити, тоді накладається кару на цілу громаду у формі грошевої гривни, яку розділюється рівномірно на кожного мешканця. (Повторюємо: цей розпорядок не відноситься до звільнених з полону українців).   Вже можна писати до Литви, Лотви й Естонії та до б. воєвідств виленського, білостоцького, поліського й волинського. Висилати можна звичайні та поручені листи й поштівки. Оплата ще не устійнена.   Добувайте фахову освіту. Жіноча Фахова Школа, вул. Пекарська 9, кравецтва, білизнярства, конфекції і т. д. Вимоги від 14 року життя, освіта 6 кл. народна, або 7 кл. большевицької 10-и річки. Вписи щодня від 11—13. Дівчата, що працюють в торг. промисл. підприємствах є законно обов'язані ходити до фахових шкіл.   До читачів "Рідної Землі" і "Львівських Вістей". Українське Видавництво часописів і журналів для Дистрикту Галичини повідомляє своїх читачів поза Львовом, що покищо не можна передплачувати "Рідної Землі" і "Львівських Вістей" поза містом Львовом. Ця справа буде наладнана правдоподібно в кінці листопада таким чином, що передплату "Рідної Землі" і "Львівських Вістей", можна буде полагодити в кожному поштовому уряді. Грошеві перекази, надіслані до Видавництва на рахунок передплати, відсилаємо надавцям назад по відтягненні поштової оплати.   Копійки вже втратили обігову вартість дня 31 жовтня ц. р. Зате важні аж до відкликання одно- і двокопійкові монети.   Втратила пам'ять під час купелі у Львові 50 літня жінка. Вона опритомніла в шпиталі, але пам'яті досі не відзискала.   Рідна земля 