Завершуємо започатковане!

Трапляються в житті людини моменти, що своїм змістом виходять поза тісні стіни її хатніх справ, поза сферу її особистих інтересів, поза вузькі рямки зацікавлення ними її найближчого гурта рідних і знайомих.
Бувають у житті, праці й змаганнях спільноти події, що своїм форматом не дають замкнути себе в межах її власних заінтересувань, набірають загально — громадського характеру, стають наче власністю всього загалу, часткою його душі й серця. Всі тією подією цікавляться, всі вважають її своєю, близькою, рідною, всі радіють, чи сумують нею — дивлячись, що вона їм, їхній справі, приносить. Всі хвилюються нею, всі переживають її. Вона зосереджує на собі всю їхню увагу, вона стає темою їхніх міркувань.
Так воно й з нашою спільнотою, що гуртується довкруги нашого часопису.
Те, що заіснує внутрі нашої спільноти 1. листопада 1940 року, коли наш часопис досягне третього, остаточного ступня свойого розвитку, коли він стане щоденником і започаткує нову сторінку в історії відродження української преси — не прогомонить тільки між нами. А голосним гомоном полине далеко — далеко між наших земляків. Дійде радісною вісткою й до тих, що знали його від першого дня появи й постійно читали його, дістанеться може й до тих, що не знають про нього й не читали його. Всі радітимуть тією вісткою — однаково одні, що й другі. Втішатиме їх вона черговим культурним надбанням, бадьоритиме надією нових надбань, кріпитиме вірою в силу й незломність українського духа.
Ця подія в житті нашої спільноти — не буде нашою тільки власністю. Вона стане власністю всього загалу й започаткує новий етап праці для його справи і його майбутнього.
Такою й перейде вона в історію тієї доби.
*
Від скромних початків, коли під Різдво 1940 року зявилося перше число нашого часопису й пішло між земляків, ніяково оглядаючись на всі сторони, як вони його привітають, від незадовільної, як наше теперішнє існування, появи двічі в тиждень — ми невпинно змагали до того, щоб його розбудовувати й досконалити. Ми свідомі були того, чого вимагає загал, чого вимагає наша громадська справа. Ми напружили всі наші зусилля й перейшли до чергового етапу — до появи часопису тричі в тиждень. Це вже вспокоювало в дечому потреби обслуговання читацької громади, але не вдоволяло нас, та не спинювало в стремлінні до досягнення найвищого ступня розвитку й розбудови.
На цьому шляху наших турбот біля підготови тієї справи, ми стрінули збоку Громадянства стільки зрозуміння ваги й труднощів наших зусиль, стільки заохоти й підбадьорювання, стільки моральної підтримки, що це дало нам силу до невгнутого стремління реалізувати наш плян, глибоке преконання в необхідності цих наших зусиль, віру в досягнення мети, певність у тому, що завершимо започатковане.
Так воно й сталося. Наші зусилля не були даремні. Ми виконали взяте на себе завдання, ми зреалізували те, чого вимагала наша загально-громадська справа:
Від 1. листопада — "Краківські Вісті" — щоденником!
Ледви чи сьогодні можна збагнути ввесь зміст і вагу тієї події в процесі національно-культурного відродження українських земель на цьому боці Буга й Сяну. Ледви чи можна гаразд зясувати собі наслідки, що вона матиме згодом на цілість життя цих земель. Сьогодні не пора над цим призадумуватись — сьогодні необхідно стати до напруженої праці, щоб оте наше досягнення вміло й доцільно використати для справи.
Саме цю працю й започаковуємо. Саме до тієї праці стаємо з одною волею, одним бажанням і одним прагненням: Принести хосен нашій національній справі.
Те, що ми робили досі, в цих невимовно несприятливих умовинах — було таке, як могло бути. Це повинні зрозуміти ті, що були з нами постійно. Гадаємо, що й вони свідомі були того, як приходилося нам працювати. Поява нашого часопису тричі в тиждень — не могла вдоволити Читачів. Ми цього свідомі. Постараємося, щоб вони були вдоволені щоденною появою нашого часопису — так у відношенні форми, що й змісту.
Переходимо від 1. листопада 1940 року на щоденний випуск "Краківських Вістей".
Але не зриваємо звязків і духового єднання з тими, що були досі з нами, — а дальше, з будьяких причин, не зможуть бути. Для них лишаємо часопис, що заступатиме їм наш щоденник: "Український Тижневик" що раз у тижні інформуватиме їх про політичні, економічні й культурні справи. Цим і збагачуємо стан української преси на цьому боці Буга й Сяну.
З сьогоднішнім, 110. числом "Краківських Вістей" закінчуємо другий етап нашого розвитку й започатковуємо третій.
Пращаємося з Тими, що досі чекали й виглядали нашого часопису тричі в тиждень.
І вітаємо Тих, що від сьогодні чекатимуть і виглядатимуть його вже щоденно.
Він, український щоденник, прийде до них 1. листопада 1940 року!
Редакція "Краківських вістей"
Краків, 28. жовтня 1940 року 