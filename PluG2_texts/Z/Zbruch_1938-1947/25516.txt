Вістки з Буковини і Басарабії.

Літературні недомагання.
В Чернівцях вийшли окремою відбиткою "Оповідання" Антона О. Довганчука, що передше друкувалися на сторінках "Часу". Оповідання не мають власного ориґінального творчого обличчя. Недавно один шановний видавець оповідав у "Ділі", як то сільський парубчак з народньо-шкільною освітою оферував йому до друку твір з латинськими цитатами. Подібне можна сказати і про молодого буковинського автора та його оповідання (Дон Філіпе, Де Салгір та ін.).
На літературному і науковому полі Буковини, де ще так недавно працювали Кобилянська, Ярошинська, Ст. См. Стоцький, Маковей, Кордуба, Попович і б. ін., тепер цвитуть буряни.
Молоді таланти, як Осип Дуда, Аркадій Данилевич, В. Яловеґо, Іван Бордейний, Ілько Гаврилюк (усі три басарабці), Іван Лестівка, Іван Пігуляк, які друкували свої твори на сторінках "Проміня" і "Самост. Думки" вже кілька років не проявляють жадної письменницької діяльности. Зі шкодою для себе і для рідної культури.
Хочуть учителя українця.
У румунському Банаті, на сербській границі, є кілька сіл з українським населенням. Одно з тих сіл, громада Падурени (Ліски), звернулося до буков. українців з проханням післати їм учителя українця. Вони виклопотали у шкільних властей, шо він буде принятий на державну службу. Крім того громада дає гарне муроване мешкання та 5 гектарів доброї землі. Зате мусить учити їх дітей українського письма, історії та пісень.
Вислід матури в буковинських ґімназіях.
У буковинських ґімназіях здали іспит зрілости такі українці: Дівчата: Аврам Тамара, Антонюк Наталка, Веренька Маруся, Драґан Фільомена, Лукаш Орися. Хлопці: Антохій Мирослав, Барецький Осип, Гаврищук Орест, Кухта Нестор, Лукинюк Евген, Мельничук Мирослав, Мойсюк Мирослав, Турлик Корнило, Сливка Іван, Фурман Юрій, Лазовінськнй Василь, Ластівка Микола, Лолушанський Володимир, Романовський Богдан, Стусяк Ярослав, Корнилик Плятон.
Це інтеліґентний доріст півтора міліони українців під Румунією за останній рік. Це переважно діти учителів та священників. Бо між селянами панує нехіть до школи.
Здібних українських сільських дітей румунські установи посилають до шкіл на свій кошт. Ті діти вже пропавші для нашої нації.
Коли б наше товариство "Українська Школа" почало наново працювати так, як давніше та урухомило б бурсу ім. Федьковича, яка пусткою стоїть, для нашої шкільної та ремісничої молоді, то певне дійсність не була би така трівожна.
"Культурні каміни".
На місце українських читалень влада засновує по селах т. зв. "культурні каміни". Щоб селяни хоч у части мали довіря до цих новотворів, головою настановляють священника, секретарем звичайно стає директор школи. Все майно наших читалень і народніх домів хочуть перебрати ці "каміни" у свою управу. Вони пропаґують румунську історію, народню ношу, пісні і танці. Такі "каміни" повстали в останньому часі в майже всіх селах півн. Буковини і Басарабії. 