Й. Л. Перец

(90-річчя з дня народження)
Письменник Й. І. Перец, як і Шолом Алейхем, класик єврейської літератури.
Й. Л. Перец народився в 1851 р. в Замості і виховувався в традиційному міщанському релігійному дусі. Уже юнаком він познайомився з популярною тоді течею "Гаскалі", яка була далеким відгомоном західно-європейського раціоналізму. Єдиними ліками на всі болі єврейських мас ця течія вбачала освіту. Перец був деякий час під впливами цієї течії. У своїх статтях він закликав до освітньої роботи серед мас, ставлячи при цьому питання єврейської мови, яку нехтували міщанські кола. Щоб знайти зв'язок з масами — говорив Перец — треба промовляти до них на їхній мові. І вийшло так, що мова, яка мала бути для Переца тільки знаряддям освітньої пропаганди, стала для нього, як письменника, чудовим художнім інструментом.
В ряді публіцистичних статтей Перец висміював бундючній і повний викрутасів стиль сучасної гебрайської літератури. Він говорив, що така література не дає ніякої користі для народу. Народні болі стали для Переца барометром літературних вартостей, а служба для народу основним завданням письменника.
Й. Л. Перец великих повістей не написав, але в своїх новелах, оповіданнях і сатирах він давав яскраві картини життя. Письменник був під впливом великої творчості Горького. Він зрозумів, що найвищим завданням художника є пізнавання того багатства характерів і життєвих проявів людини, які має в собі так звана "сіра товпа". Переживання маси Перец скупчував в переживаннях однієї людини. Завдяки цьому його літературне слово було близьке читачам і переконливе.
Досить перечитати такі його оповідання, як "Любов ткача", "Віддали заміж", або "Баллада про двох братів", щоб переконатися в тому, як активно був зближений Перец до соціалізму. Він докладно спостерігав класовий механізм в економіці, побуті і науці. І він показував насильство пануючої системи в житті тих, які не можуть вільно відчувати, любити, бо вони передчасно приречені на нидіння і злигодні.
"Божий порядок" виступає в поезії Переца, як одна з основ того ладу. Ми не багато маємо таких письменників, в яких антирелігійний мотив був би так глибоко закорінений як у Переца. Сарказм Переца має свої глибокі джерела в соціальних почуваннях і в переконанні, що небо залишається нейтральне до людської кривди, а боги допомагають вовкам здирати шкуру з ягнят. Оповідання "Гнів жінки", "Морал", "Набожний кіт", вірші: "Апетити богів", "Божа благодать" і інші — де гостра сатира на релігійні вірування на девоцію і попівство, яка стоїть у воріт середньовічного обскурантизму і лякається кожного нового проміньчика світла, що його в головах людей запалюють смільчаки. Людські переживання і досвіди, які ми знаходимо в оповіданнях Переца, прокладають дорогу безбожництву і запалюють в серцях гноблених бунт. Найяскравіше виступає це в жіночих персонажах оповідань Переца.
Новий тип жінки в єврейській літературі відкрив і створив саме Перец. Правда, про жінок писали також інші єврейські письменники, але Перец вперше показав єврейську жінку з робітничого і дрібно-міщанського середовища. В своїх творах він перший дозволив жінці говорити. Адже єврейська жінка була досі німа, про неї вирішували без неї. В новелі "Поштовий віз" пасажири розповідають про жінку, яка під впливом життєвих обставин зовсім забула, що вона людина, її примусили вийти заміж, вона ненавидить свого чоловіка, її пригнічує це огидне одруження.
Ще глибше відобразив Перец у своїх творах питання молоді. Він пов'язав його з питанням культури єврейських мас. Єврейська культура зовсім не знала про такі художні ділянки, як почування, інтелект. Цим самим збагатив її Перец. Письменник удосконалював також мову лірики, якої зовсім в єврейській літературі не було. Він писав баллади, перекладав зразкові твори старої і сучасної народної літератури. Він відкрив цінні скарби народної уяви, вивчав народні приказки, перекази, відсіваючи з них різну полову. В суті народних оповідань Перец бачив віру у вартість людини, здоровий інстинкт мас та їх готовність боротися за своє визволення. В народних джерелах культури Перец знаходив загальнолюдські цінності і через те в своїх оповіданнях він був глибоким інтернаціоналістом.
Й. Л. Перец виступав проти тісної вузькоглядності єврейської культури, він прагнув бачити її, як складову частину загально-людської культури на шляху боротьби за прогрес і свободу. Головним мотивом у його творчості було стремління розширити творчі горизонти в усіх ділянках життя. Сатирами, казками, реалістичними оповіданнями Перец поборював всі ці суспільні умовини, в яких родилося народне лихо. Іноді під впливом сучасних художніх течій він попадав на бездоріжжя символізму, проте він ніколи не забував про своє головне завдання — щиро служити народові у його боротьбі за визволення, за інший суспільний лад.
В нових радянських обставинах, на тлі визволених національних культур і стремління до великого соціалістичного гуманізму, творчість Й. Л. Переца матиме свою повноцінну вартість.
Г. Вебер. 