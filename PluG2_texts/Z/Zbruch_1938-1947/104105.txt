По Львову і області.

«Безталанна» в театрі ім. Горького. 20-го березня у Львівському державному театрі юного глядача ім. Горького відбудеться прем'єра п'єси Карпенка-Карого «Безталанна» у постановці художнього керівника театру заслуженого діяча мистецтв УРСР В.М. Скляренка. Ролі виконуватимуть: Софії — заслужена артистка УРСР Титаренко, Степана — артист Р.С. Глина, Варки — артистка Н.С. Самойлова, Гната — артист О.М. Давиденко, матері — заслужена артистка УРСР Н.С. Галицька-Крижанівська. Художнє оформлення і декорації — Б.В. Косарева. Музику до п'єси написав композитор І.I. Вимер.   Нові авіалінії. Львівський аеропорт за останній час значно поширив свою роботу. В березні почали курсувати пасажирські і вантажні літаки на трасах, що зв'язують Львів з усіма західними обласними центрами України. Крім того щоденно курсують літаки по маршрутах: Львів—Ужгород, Львів—Чернівці. Через Львівський аеропорт по вівторках і четвергах курсують швидкісні літаки траси Київ—Дрезден. Щоденно курсують літаки Київ—Львів, Львів—Київ—Москва. В окремі дні працюють літаки по маршруту Москва—Відень через Львів.   Промтовари — селянам. На 500 тисяч карбованців рівного краму одержала в цьому році Бродська райспоживспілка. В сільські споживчі товариства завезено: сіль, гас, сірники, галантерійні вироби тощо. Для обслуговування колгоспників артілі ім. Сталіна, Бібрського району в селі відкрито магазин споживчої кооперації. Серед колгоспників буде реалізовано більше як на 30 тисяч крб. мануфактури, взуття і галантерійних виробів.   Нове обладнання львівським підприємствам. Партія і радянський уряд проявляють велике піклування про розвиток у Львові легкої промисловості, про розширення виробів речей широкого вжитку. Днями Наркомат легкої промисловості СРСР вирішив надати Львівській легкій промисловості додаткове устаткування. В цьому році будуть завезені панчішні машини, які збільшать на 6 міліонів пар в рік випуск панчіх. Трикотажній фабриці додається 15 мольєзних машин, що виробляють трикотажне полотно. Вони дозволять збільшити виготовлення трикотажних виробів на 200 тисяч пар на рік. 15 фангових машин дадуть можливість виробляти на рік, крім намічених, 60 тисяч штук верхнього трикотажу. Львівській взуттєвій фабриці Наркомлегпром СРСР вирішив відпустити додаткове устаткування для виробництва дитячого взуття.   Будівництво нафтобази. В Радехові в цьому році буде збудована міжрайонна нафтобаза, яка постачатиме пальним кілька районів Львівщини.   Кіоск для продажу насіння. У Бібрці відкрився спеціальний кіоск для продажу селянам різних сортів насіння городніх культур. Цей захід допоможе селянам придбати необхідне насіння та збільшити площу посіву городніх культур в районі.   Січневий номер журналу «Радянський Львів». Днями вийшов у світ січневий номер журналу «Радянський Львів». (Орган Львівської організації спілки радянських письменників України). В ньому вміщено статтю «Безсмертне ім'я» М. Пархоменка — доцента Львівського державного університету ім. Івана Франка, присвячену пам'яті В.І. Леніна, новелу Ірини Вільде «Три вузли», оповідання «Хочу бути матір'ю» Володимира Островського; розділ з книги Станіслава Вінценза «На високій полонині», що вийшла у Варшаві в 1936 р. (переклад з польської П. Козланюка) — переказ народних оповідань про опришків на Гуцульщині та їх славного ватажка Олексу Довбуша; статтю академіка Ф. Колесси «Народнопісенні мелодії українського Закарпаття». В журналі надруковані поезії: Андрія Волощака — «Сталінська Конституція», Ростислава Братуня — «Матері», «Ленінградський щоденник» Ольги Берггольц в перекладі С. Масляка, І. Цинковського — «Василь Стефаник», «Осінь» — Марії Хоросницької та інш. Хоч журнал змістовний, проте читач має рацію бути незадоволеним. Січневий номер потрапив до нього лише в середині березня. Знову постає питання про покращення роботи поліграфії.   Вільна Україна 