◦ ◦ ◦ ◦

Перший евакуаційний поїзд покинув Львів. Львів, 13-го травня. 17-го травня покинула Львів більша кількість людей, які евакуувалися добровільно. Вагони, віддані до їх диспозиції, були якнайдбайливіше приготовані. Поодинокі особи могли забрати з собою своє добро, з навіть зайняти лежачі місця, щоб вигідно відбути подорож. Добровільно евакуовані покинули поїзд на стаціях, які вибрали по своїй вподобі і там заопікувалися ними далі місцеві Комітети. Звертається ще раз увагу населення, що спеціяльні поїзди, які стоять до диспозиції евакуованих, запевнюють їм усяку вигоду, а передусім дають їм змогу забрати з собою своє добро.   Перегляд псів. Львів, 18-го травня. Згідно з розпорядком Міського старости у Львові відбудеться в понеділок, дня 22-го травня ц. р. в год. 8-ій рано на площі Софії перегляд псів. Закликається всіх посідачів псів, щоб привели їх на призначене місце до перегляду. Виняток становлять пси малої породи, наприклад, ямники, пінчери, раклери, і т. п. Хто не повинується цьому розпорядкові, буде покараний.   Українські радіопередачі. Сьогодні, в п'ятницю, 19. травня, в часі від год. 17.10 до години 17.45 — українські пісні, дуети і терцети. Виконавці: Катря Войтіхівська (сопран), Стефа Михалюк (меццосопран), Лев Рейнарович (баритон) і Маріяна Лисенко — фортепіянний супровід.   Куди передати книжки? Допоможіть Відділові Молоді УЦК зложити бібліотеки для української молоді на чужині! Виїжджаєте зі Львова і не маєте змоги перевезти своїх книжок? Зложіть їх негайно в Українському Комітеті на Львів-місто при вул. Семінарійній ч. 18/І. Кожна добра українська книжка буде приятелем нашої молоді на чужині!   Львівські вісті   