10 днів відпустки в Моршині

Не знаю, що на це скаже мій шеф, але ж кожна відпустка зачинається від шефа, врешті він — редактор, — тож зрозуміє, що не можу інакше зачинати, — як "від кінця".
Зачалася офензива (літо). У нас забились живіше серця — ось-ось зачнуться обіцяні відпустки. Дійсно, кілька днів пізніше прийшов обіжник. По гарячих балачках, протестах і торгах — ми врешті устійнили (узгіднили) між собого реченці та почали висуватись до обіжника. Я вписала найскоріший реченець. Але вписатись до обіжника — це ще далеко, далеко до відпустки! Так далеко — як з Кракова — до Львова! До повного успіху потрібна ще була офіціяльна авдієнція нашого мужа довіря, що сердечними, батьківськими словами переконав нашого шефа, що мені і нам всім потрібні відпустки, а на кінець до решти розкрушила молоде його серце моя авдієнція, на яку я привела за руку дійсну свою заступницю. На цей вид шеф цілком розмяк і сказав, що можу їхати.
Дорога Катрусю! Чи розумієш, як вдячно бється моє серце в тій хвилині для Тебе?!...
Поспішний поїзд ("Дацуґ") Краків — Львів "помчався стрілою". Я між Краковом та Переворськом час-від-часу думала: коби то заціпитись за свою етнографічну територію — все то в своїй хаті безпечніше і привітніше. Пізнім вечором, достойно сапаючи, як пристоїть безпосередньому поспішному поїздові, — ми вїхали в імпозантну галю львівського двірця. Коханий Львове — як рідко я тебе бачу! (Позавидували "добрі люди" долі)...
Серце билося мені від зворушення, коли я входила на сходи "свого 4-поверхового хмародера": Яка ж радість привитати стареньких родичів — і знову бачити те все, що складається на рідну хату: знайомі меблі, образи, родинні фотографії, і книжки і ноти і з дівочих літ фортепіян.
Після довгих розмов і батьківських фахових порад, ми в трійку рішили, що я на відпочинок поїду до Моршина.
В противенстві до поспішного поїзду Краків — Львів, — особовим поїздом Львів — Стрий — Моршин — їхала сама "Русь". Студенти, ученики, купці, селянки зі збіжжям, коротко кажучи — вагони гомоніли українською мовою.
Врешті — Моршин. Перше вражіння це: смерекові ліси та сіножати. Чемний, незнайомий українець помагає мені нести валізку та показує дорогу до українського пансіону "Маратон". — Скільки споминів навіває ця назва! Не дармо ж ноги стільки набігалися лещетарськими бігами по замерзлих, білих, ледяних шляхах! Тепер, на "старості літ", по різних спортових успіхах і неуспіхах, приходиться відпочивати в пансіоні під багатомовним, повним слави імям.
Отже "Маратон" — це велика, містовна вілля, з виду скромна. Одначе цю зовнішню скромність винагороджує внутрішня елеґантність, блискуча чистота та повний комфорт. А вже положення "Маратону" вимріяне! Сидить собі "Маратон" таки на леваді, — правдиво (як тут кажуть), на зеленій пахучій леваді. Ароматичний запах високої трави та всякого зілля і ляскіт різної травяної комашні бється Вам до вікон. Серед левади мальовничо порозкидані кущики вільшин та молодих берізок. На краю цієї сіножаті став зеленою стіною (я читала десь такий вислів) смерековий темний ліс. Серед цієї краси царює ідеальний, святий спокій.
Чого ж більше може бажати собі замучена душа бюровика, якому доводиться цілий рік працювати серед клекоту машин, поспіху, перекладів, мовних "розходжень", тривожних і важних вісток і т. п. і т. п.?!
Цілий власне Моршин лежить серед смерекових лісів, що ближче або дальше підходять до кожної віллі.
Неоцінною вартістю "Маратону" є його господиня, пані Марія М. Слухайте: я ще не вспіла положити своїх клунків, коли назустріч мені вибігає молода жінка і направду щиро та радісно, без тіні (-и?) усякої урядової штивности витає мене та представляється — господиня-директорка "Маратону". Подумати тільки, не Ви йдете до управи представитись, але Вас випереджують і ця же симпатична управа приходить до Вас з милою і гостинною усмішкою. Де ж на світі є така радісна, радісна гостинність та ввічливість, — як українська?!
Дуже важною справою кожного пансіону є його кухня. Щоб нікого не виводити з рівноваги, наведу лиш один примір з першого дня, коли я приїхала (я депеші не висилала, отже в "Маратоні" ніхто не знав, що я приїду), отже обід: 1) борівчана зупа на сметані, 2) молода бараболя, курятко, салата, 3) компот з овочів. Вечеря: молода бараболя, молодий горох, квасне молоко. Коментарі зайві. Я переконана, що ніде, в ніякому пансіоні, не дають тепер борівчаної зупи на сметані та курятка, та, що всі, які мали в пляні оглядати далекі прекрасні країни, — змінять чимскорше маршруту та приїдуть до Моршина.
Моршин — це галицький Карльсбад. Незвичайно чемна українська прислуга дозволяє мені на перший раз досхочу помокнути в сильній, бронзовій соляній купелі. Дають Вам тут Все потрібне: рушники, купелеве простирало, коц — нічого не потрібно зі собою возити.
Як доповнення в лікуванні купелями Є тут і різні мінеральні води до пиття, які в усяких напрямках і ступнях (мені — ляїкові ближче невідомих) лікують, чистять та грунтовно ремонтують усю внутрішню, складну машинерію — чоловічу та жіночу. Найбільше знані це — природня гірка моршинська вода та т. зв. "Моршинка" (газована).
Моршин має багато нових вибагливих віль, не накопчених безпляново так, у Криниці, а гарно розкинені вони серед смерекового ліса та зелених сіножатей. Великий живцевий дім, вершок багатства, люксусу та комфорту. Вибудований ще до війни коштом кільканадцяти міліонів золотих. Большевики не вивезли та не знищили нічого. Лазнички дуже гарні, модерні. Все це в обрамуванні шпилькового ліса, просторого, добре вдержаного парку та рож, рож, рож...
Ординуючим лікарем Моршина є наша слава в ділянці бальнеології президент Лікарської палати у Львові д-р Мирон Вахнянин. Скрупулятно та до дрібничок докладно наперед сповідає кожного лікуванця з усіх його прогріхів, а відтак перевірює дбайливо та прецизно стан організму. Щойно на основі такої докладної контролі ставить діягнозу та приписує цілий плян лікування. Тепер Ви вже вірите, що після такого солідного лікування — Ви мусите — хочете, чи ні — бути здоровим.
Ідея організації українського живцевого (літниськового) осередка в Моршині вийшла з Окружного Комітету в Стрию. І дійсно УОК умів дібрати собі відповідні сили (інж. Бартків, п. Матковська) та зорганізувати наразі один пансіон на 40 місць. Німецька управа живців у Львові признала українцям ще дальші три вибагливі пансіони та 10.000 зол. на уладження.
До всіх цих багатств та вартостей Моршина одного власне замало: лікуванців-українців. І дають і води і купелі — а їх нема. Приїдьте, змучені та спрацьовані, відпочиньте по трудах цілого року, зміцніть організм та докажіть, що Моршин як і инші живці — це не "перли польських вуд", а жемчуги непереліченого багатства української землі.
Д. Л. 