У Зелені Свята

Культ пошани предків, культ поляглих на полі слави — це познака зрілости народу, що вміє цінити минуле для майбутнього, що на старій традиції будує нове життя. Це врешті так, як і в природі. Що-рік приходить весна й нове відростає листя, а корінь не гине, лише щораз глибше вростає у землю. Сильно коріння — це міць деревини. Ним вона тягне живучі соки, ним вона держиться проти бурунів і вітру, проти всякої негоди. І чим глибше вростає коріння, тим сильніше дерево, тим воно здоровіше, тим ширша й багатіша його корона.
Розуміють це добре народи творчі, сильні й життєспосібні, а в першу чергу народи культурні. І чим культурніший який народ, тим у більшій пошані в нього його минуле, звичаї, традиція, память про славних предків та героїв, що життя віддали своє за Батьківщину, за спільне добро.
Коли доводиться бачити уперше чужу країну й хотілось би зразу пізнати рівень її культури — то найкраще піти ніде інде, лише на цвинтар. Там, по тих могилках, по гробах і памятниках зразу пізнати, що це за край і народ. Якщо повно скрізь квітів, як гроби в пошані, як ними піклуються з пієтизмом — це знак, що народ це культурний і гідний.
Та не тільки на цвинтарях по містах чи селах, й на полі, по лісах, яругах — скрізь, де ступила вояцька нога, можна помітити по вояцьких гробах — чиї вони, якого народу сини там спочивають.
Хто з нас не бачив могилок німецьких вояків, розкинутих і по наших землях?
На кожній із них березовий хрест, шолом і квіти. Це в боях, у поході заквітчали могилу товариші зброї. Про неї памятатимуть не лише вони, але й батько та мати, дружина й рідня, ніхто її не забуде. Ніодин гріб німецького героя не залишиться без опіки. Це святість усього народу.
В памятний день, присвячений поминкам за поляглих, являється кожного року Фірер Великонімеччини на тому святі особисто. Він складає вінець під памятником слави в Берліні, а віддавши шану поляглим, вітається з живими свідками тієї слави — інвалідами, ветеранами, давніми товаришами зброї.
І ми маємо свої прадавні звичаї, обряди та традицію. Маємо й свої рокові свята. Їх обходить народ та розчислює по них не лише дні, що скоро минають, але й час, що пливе нестримно.
До кожного з цих свят привязані окремі звичаї. Це наша традиція, це наш скарб.
І так: Різдво — це свято рідні, де в колядках і щедрівках славиться Пана Господаря; Великдень — це Воскресення, свято радости, весни, яку величається гагілками-веснянками; третє з черги свято у році — це Зелені Свята, свята Землі.
Земля тоді в зелені, в квітах. Стеляться буйні трави, хвилюють лани збіжжя. Око господаря позирає на цю Божу красу й мимохіть складаються струджені руки до молитви, благаючи Всевишнього, щоб градові хмари й бурі поля минали, щоб праця й труд були благословенні.
Обходять тоді поля цілою громадою. Село із священиком, з корогвами. Священик кропить свяченою водою ниви, на пільних стежках і доріжках видзвонює дзвіночками дітвора.
По полях де-не-де могилки. Тут, біля кожної, спинюється похід. Кланяються корогви, хиляться голови в пошані.
Тиша. Лише тихий шепіт уст pозмолених і шелест збіжжя:
"Нехай буде благословенна земля, зрошена кровю героїв..."
По містах інакше. Тут не йдуть на поля, але йдуть спільним походом на міські цвинтарі, щоб віддати пошану тіням Великих Предків.
Зелені Свята! Це великі свята традиції — великої молитви за тих, що трудилися на цій рідній землі й за неї життя своє віддали. 