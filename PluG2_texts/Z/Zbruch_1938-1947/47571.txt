Алькоголь

До ваших вразливих совістей відкликуюся, громадяни. Всі, в кого в грудях бється щире українське серце, в кого тільки розум уміє відрізнити добре від злого, чия душа любить правду, будьте справедливими суддями. Знаєте, що від вашого осуду залежить щастя й здоровля майбутніх поколінь українського народу.
Перед ваші очі, громадяни, привожу найбільшого злочинця всіх часів. Нема на світі народу, що його важко не скривдив би цей звироднілий опир. Та здається мені, що нема на світі також народу, що стільки лиха зазнав від цього злочинця, що український народ. Якщо любите свою націю й бажаєте їй добра, видайте справедливий присуд на цього темного духа.
Громадяни, почувши про якогось злодія, що обікрав кілька людей, кажете: суде, карай його! Побачите злочинця, що вбив невинну людину, ваша совість домагається найважчого присяду на нього. Справедлива людська совість домагається, щоб ні один злочин, або провина не пройшов нікому безкарно. Говорите, що ви справедливі й хочете, щоб вас такими вважали.
А я спитаю вас, а може ваша совість приспана? Коли не приспана, то глуха й сліпа!
Ображуєтеся моїм осудом? Не ображайтеся. Вислухайте моє обвинувачення, осудіть справедливо кожний мій закид, а тоді скажете, чи я ображаю вашу совість, чи говорю правду.
Судите всіх злочинців та їх злочини, але не по правді. Бачите малих, а не бачите великих. Чому не хочете видати справедливого присуду на того, що кожного дня, кожної хвилини доконує не десятки, не сотні, або тисячі, але міліони тяжких злочинів? Чи ж не бачите його нещасних жертв? Не бачите тисячі трупів, що їх довів до душегубства найбільший з усіх злочинців усіх віків? Глядіть — он, у крові зойкають, — он, заморожені, он, міліони у вязницях плачуть, ось нещасні каліки хліба просять, он, умирають на смітті, ось бідні сироти, матері старенькі, заплакані жінки проклинають свою долю. Не бачите їх? Дивіться, добре. Вслухайтеся в ті стони конаючих нещасливців в останніх судорогах смерти. Змірте вилиті сльози калік, сиріт, матерей, жінок і всіх покривджених. Почисліть усі проклони й нарікання. Чи ще й тоді не стрепенеться ваша совість? О, ні! Вона вибухне пекельним гнівом і закричить несамовитим голосом: Де ж цей злочинець? Де ж цей темний Демон, що стільки вилив сліз і крови, що стільки зла накоїв і коїть далі? Будьте терпеливі! Я виявлю вам злочинця, але хай скінчу своє обвинувачення. Слухайте далі та пильно приглядайтеся черговим його жертвам! Виводжу його жертви перед ваші очі. Дивіться! Це ваші майбутні покоління в поході до слави й волі. Ох, горе! Які вони та кволі. Не жаль вам дивитися на їх запалі груди? Не сором вам, що це ваші діти? Тяжкий біль виривається з серця. — О, бідна ти, націє, коли ось такі фізичні й духові каліки будуть брати участь у поході до кращого майбутнього! Де вина? І цією виною цей злочинець. Він глузує з вас і нарочно ще в вашому лоні калічить ваших дітей — борців за краще завтра.
А ось підлі зрадники, що їх лютий ворог-братовбивник підмовив зрадити рідний народ. А це ті всі осміяні, без чести, без людської гідности. Спитаєте: Хто ж їх позбавив найдорожчого, що є в людини — чести й людської гідности? Хто з людей поробив звірів? Відповідаю коротко: І ще раз цей злочинець. Вірю, що ваш гнів перебирає мірку. Ще хвилина і крикнете всі з один голос: Давай! Кажи, де цей злочинець?
Ось його імя: алькоголь!
Алькоголь? Алькоголь? Чого ж ви здивувалися? Певно. Вам дивно, бо ж ви цього злочинця — цю гадину передержуєте в своїх хатах, тиснете біля своїх замучених сердець, а він славно-явно кпить собі з вас та далі веде свою злочинну роботу. Він так засліпив вас, що ви навіть осмілюєтеся називати його своїм щирим приятелем.
А де ж ваша людська совість? Чи цей злочинець заглушив її, чи вже вбив її на смерть? О, ні! Я вірю, що вона ще жива, тільки приспана. Розбудіть її! Удруге закликаю вас, громадяни, будьте справедливими суддями й осудіть найбільшого злочинця світа. Не допустіть до того, щоб він духово й фізично викривлював молоде покоління — оцих піонірів і аванґард української нації! Не дайте цьому ворогові глузувати й ганьбити рідного народу. Докажіть ділом, що ваша совість ще жива!
Ось вам моє обвинувачення цього грізного ворога й злочинця. А тепер, громадяни, слово й діло за вами. Або ви осудите злочинну роботу алькоголю та виречетеся його раз на все й цим докажете свою моральну вартість, або ви далі будете глухі й сліпі на його руїнницьку роботу, та ще раз засвідчите, що ви слабодухі раби алькоголю, найбільшого ворога людства!
Михайло Дяченко. 