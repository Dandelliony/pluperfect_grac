◦ ◦ ◦ ◦ ◦ ◦ ◦

Бій в Середземному морі
ЛОНДОН, 29. (ТАРС). Англійське міністерство інформації опублікувало офіціальне повідомлення, в якому наводяться подробиці морського бою, що відбувся 27 листопада в Середземному морі, поблизу острова Сардинія.
Вранці 27 листопада англійські воєнно-морські сили одержали відомості, що в районі Сардініі помічена ворожа ескадра, яка складається з двох лінкорів і великої кількості крейсерів і есмінців. Англійські воєнні кораблі негайно направилися назустріч противникові. Після полудня на горизонті було помічено 4 ворожих крейсери, які зазнали артилерійського обстрілу легких кораблів, що йшли в авангарді англійських воєнно-морських сил. Італьянські крейсери повернули назад. Незабаром були помічені два італьянських лінкори, що йшли в супроводі крейсерів. Італійські кораблі відкрили надзвичайно сильний артилерійський огонь, однак через кілька хвилин повернули назад. Англійські есмінці переслідували їх.
Встановлено, що ворожим воєнно-морським силам заподіяні значні пошкодження. На одному з італьянських крейсерів спалахнула велика пожежа. Італьянський есмінець сильно накренився і був примушений зупинитися. Також було помічено, що ворожий крейсер накренився і втратив правильний курс.
Літаки англійської морської авіації переслідуючи італьянські воєнно-морські сили, не раз піддавали їх бомбардуванню. Одна з торпед попала в італьянський лінкор. Вважають, що одна з торпед попала в інший ворожий корабель водотоннажністю в 10.000 тонн.
РИМ, 29. (ТАРС). Як передає агентство Стефані, під час морського бою біля Сардініі два італьянських снаряди вибухнули на борту одного з англійських крейсерів. По гарматному вогню крейсера можна було помітити, що дві його башти припинили стрільбу. Крейсер втратив швидкість, і його корма майже поринула у воду.
Ескадра ворожих літаків-торпедоносців скинула 7 торпед, направляючи їх у італьянський лінкор "Вітторіо Венето". Лінкор зманеврував і уникнув поразки. Зенітною артилерією італьянських кораблів збито два літаки противника.
Відкривши вогонь, "Вітторіо Венето" примусив кораблі противника втекти, при чому одним з його залпів був пошкоджений інший англійський крейсер типу "Бірмінгам" водотоннажністю в 10 тисяч тонн.
Через деякий час англійські літаки-торпедоносці намагалися провести нову атаку, але знову були примушені повернути назад.
Італо-грецька війна
АФІНИ, 29. (ТАРС). Верховне командування грецької армії повідомляє, що 28 листопада на фронті відбувались лише місцеві сутички. В повітряних боях збито значну кількість літаків противника.
Італьянська авіація бомбардувала кілька міст і сіл Епіра, Корфу, Кефаллініі і західного побережжя Пелопоннеса. Кількість жертв і збитки невеликі.
Есмінці противника зробили кілька пострілів по північному побережжю острова Корфу, але скрились за димовою завісою при появі грецьких літаків.
В процесі операцій був пошкоджений англійський крейсер "Бервік", який, однак, зберіг свою боєздатність. З команди крейсера один офіцер і 6 матросів убиті, два матроси тяжко поранені і 7 матросів легко поранені.
У повідомленні говориться далі, що в цей же день англійські воєнні кораблі двічі зазнавали нападу італьянських бомбардувальників і винищувачів. Ні одному з англійських кораблів не заподіяно ніякої шкоди. Збито два італьянських літаки. Не повернувся на свою базу один англійський винищувач.
РИМ, 29. (ТАРС). Італійське командування повідомляє: Вчора частини 11-ої армії присікли на грецькому фронті всяку спробу просочування противника. Коло 300 італьянських літаків бомбардували дороги противника, а також воєнні об'єкти особливо в зонах Ерсеке і Сопіки. В результаті нальотів винили пожежі і відбулися вибухи.
Війна між Англією і Німеччиною
Німецькі повідомлення. БЕРЛІН, 29. (ТАРС). Німецьке інформаційне бюро передає зведення верховного командування німецької армії.
Німецькі есмінці зробили спробу прорватися до англійського побережжя через західний вихід Ла-Манша. При цьому зав'язався бій з англійськими есмінцями. Два есмінці противника удалось торпедувати. Інші німецькі есмінці потопили біля південного побережжя Англії два пароплави водотоннажністю в 6.000 і 3.000 тонн і два невеликих судна.
В ніч на 28 листопада і на протязі дня 28 листопада німецька авіація продовжувала свої нальоти на важливі у воєнному відношенні об'єкти Лондона. Відмічено нові пожежі і великої сили вибухи.
В ніч на 28 листопада німецька авіація атакувала портові споруди і саме місто Плімут, викликавши сильні вибухи. Успішно були бомбардовані також залізничні споруди і промислові підприємства одного крупного міста в Шотландії.
Далекобійні батареї польової і морської артилерії обстріляли вчора ворожі судна і інші об'єкти в районі Дувра.
В ніч на 29 листопада кілька англійських літаків скинули фугасні і запалювальні бомби в Північній і Західній Німеччині. Деякі будинки дістали значні пошкодження. За вчорашній день ворог втратив 13 літаків. Чотири німецьких літаки пропали без вісті.
Англійські  повідомлення. ЛОНДОН, 29. (ТАРС). Офіціально повідомляється, що вчора вночі німецькі літаки піддали інтенсивному бомбардуванню район гирла ріки Мерсей і місто в Північно-західній Англії. В районі ріки Мерсей виникли великі пожежі. Зруйновано і пошкоджено багато будинків. Бомби були скинуті також у багатьох пунктах південної частини Англії.
Матеріальна шкода, заподіяна бомбардуванням, і число жертв невеликі.
Вчора німецькі літаки-винищувачі і бомбардувальники — не раз з'являлися над графством Кент і гирлом Темзи. Літаки скинули кілька бомб. В одному місті графства Кент пошкоджений ряд будинків. Жертв немає. Протягом дня збито 5 ворожих винищувачів. Англійська авіація втратила 6 літаків.
Агентство Рейтер передає, що великі з'єднання англійських літаків бомбардували Дюссельдорф і Маннгейм. Головними об'єктами бомбардування були газові заводи, комунікації і воєнні підприємства. Крім того, бомбардування зазнали нафтосховища в одному з балтійських портів Німеччини, а також порти Антверпен, Булонь і Гавр.
Дебати в англійській палаті громад
ЛОНДОН, 28. (ТАРС). Вчора в палаті громад відбулись дебати в питанні про стан воєнного виробництва в Англії. Під час дебатів члени палати висловлювали серйозне невдоволення існуючим станом речей. Лейборист Шінуелл, який відкрив дебати, заявив, що існуюче становище, безумовно, викликає неспокій. Шінуелл вказав, що у втрати англійського флоту і флоту союзників, які становлять 2,5 млн. тонн, не включені втрати бельгійського і голландського торгових флотів, з врахуванням яких загальні втрати становитимуть понад 3 млн. тонн. Проте навіть ці цифри не дають повної картини, бо вибуло з строю багато суден тоннажністю в 5—6 тисяч тонн, які є основним ядром англійського торгового флоту.
Відповідаючи на запитання підняті в дебатах, міністр без портфеля Грінвуд заявив, що, хоч становище з воєнним виробництвом не може вважатися цілком задовільним, воно проте не таке сумне як було змальовано в дебатах. Шкода, заподіяна англійській промисловості, непокоїть і буде непокоїти англійський уряд, але розміри воєнного виробництва фактично не зачеплені. Грінвуд визнав також, що англійський торговий флот зазнав тяжких втрат. Програма будівництва торгових суден неповністю була виконана, але вона недалека від завершення, оскільки з травня обсяг виробництва суднобудівної промисловості збільшився на 50 процентів. Труднощі Англії, заявив Грінвуд, не тільки не кінчилися, але далі зростатимуть ще більше.
Бомбардування Ліверпуля
БЕРЛІН, 29. (ТАРС). Як передає німецьке інформаційне бюро, німецькі льотчики, які повернулися з польоту в Англію, повідомляють, що Ліверпуль охоплений пожежею. Атака на Ліверпуль в ніч на 29 листопада була дуже сильною. Це місто є другим по величині англійським портом, крупним центром постачання Англії продовольством і різною сировиною. На великому просторі загорілися зерносховища, силосні башти, маслобійні сухі доки, нафтосховища і авіазаводи, розташовані в районі ріки Мерсей. Ліверпуль є крупнішим центром англійської воєнної промисловості. Після ударів, нанесених Лондону, Брістолю, Ковентрі, Бірмінгаму, Портсмуту і Саутгемптону, німецька авіація сконцентрувала свої атаки на важливішій базі англійських островів — Ліверпулі.
Плавучі сховища для льотчиків збитих німецьких літаків
ЛОНДОН, 28. (ТАРС). Англійська газета "Дейлі експресс" вмістила описання плавучих сховищ, розставлених німцями в протоці Ла-Манш поблизу французького побережжя для врятування льотчиків збитих німецьких літаків. Дуврський кореспондент "Дейлі експресс" дає рисунок такого сховища і повне його описання, додаючи, що кілька таких сховищ було виловлено англійцями. Пливучі сховища мають циліндричну форму і піднімаються над водою тільки на 4 фути. На вершині циліндра є башенка конічної форми з флажком. Зовнішнім виглядом ці сховища нагадують буї. Розмір сховища — 10 футів в діаметрі і 15 футів в глибину. Німецькі льотчики, що опиняться коло такого сховища, можуть зібратися на нього з допомогою укріпленої з боку стальної драбинки. Всередину проникають з допомогою люка, що нагадує люк підводних човнів. Всередині сховища є 4 ліжка з постільним приладдям, ящик з медикаментами і одягом, радіоустаткування і консервовані продукти. Місце знаходження сховищ вказане на морських картах, якими постачені німецькі льотчики.
Збитий літак, на якому летів К'япп
НЬЮ-ЙОРК, 28. (ТАРС). За повідомленням агентства Юнайтед Пресс, літак, на якому летів К'япп, недавно призначений французським верховним комісаром Сірії, був збитий в районі північної частини Середземного моря.
ЛОНДОН, 28. (ТАРС). Англійські газети на видному місці вміщують повідомлення про те, що літак, на якому летів К'япп, збито. 