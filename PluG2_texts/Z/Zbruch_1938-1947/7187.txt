— Передплатники не дістають „Діла". — Присуд у процесі комуністів у Львові. — Самогубство львівського купця. — Таємнича смерть дівчини. — Самогубство директора театрів у Відні. — Вулик на церковній вежі. — Двійняк Сталіна.

— Адміністрація „Діла" повідомляє, що вже завтра, 13. травня почне висилати своїм точним передплатникам черговий книжковий додаток за місяць квітень повість Олени Цегельської "Гануська йде до міста".
— Передплатники не дістають „Діла". Наші передплатники з Золочівщини пишуть нам, що від двох тижнів не дістають "Діла". Почта в Олеську та в дооколичних місцевостях взагалі не видає тепер української преси. Це до деякої міри вияснює нам ту повінь рекламацій, що в останньому часі щодня заливають нашу Адміністрацію, хоч „Діло" щодня йде правильно на почту на адреси всіх наших передплатників. Треба допускати, що коли наші передплатники „Діла" всеж не дістають, то його мусять з якихсь причин затримувати кінцеві почтові уряди, бо не можна подумати, щоб часопис масово пропадав. Тим більше, що до бюр продажі часописів ті самі числа „Діла" доходять. Звертаємося цією дорогою до Дирекції Почти, шоб розслідила справу доручування української преси почтовим урядом в Олеську та в дооколичних місцевостях.
— Ювилейне богомілля. З нагоди 200-их роковин Гошівської Божої Матері зі Львові виїзд 4-го червня ц. р. під проводом ОО. Василіян на ювилейне богомілля до Гошева. До участи у богоміллі можна зголошуватися найдалі до 2-го червня ц. р. в ОО. Василіян, вул. Жовківська 36. Кошти подорожі в обидві сторони 6.50 зол. В суботу (4. VI.) в год. 6. рано вийде богомілля з процесією на головний двірець. Учасники богомілля мають бути найпізніше в год. 7-ій рано на двірці. Богомілля виїде окремим поїздом. Поворот до Львова в неділю (5. VI.) в год. 8.30 вечором.
— Вступні іспити до головної гімназії у Львові. Головна державна гімназія у Львові (вул. Сапіги) повідомляє, що подання до вступного іспиту до І. кл. гімн. можна вносити на руки Дирекції найпізніше до дня 10. червня: до кляс перших до кінця травня; до кл. 1. ліцеїв до 30 червня. Всі іспити відбудуться по закінченні шкільного року. Докладний речинець буде поданий пізніше в дирекції Головн. Гімн. і чистописах. До подань для кляси І. треба долучити метрику уродж. і свідоцтво закінчення VI кл. наскільки це учень вселюдної школи. До класів вищих потрібна метрика і свідоцтва з попередніх кляс (як також виказ перероблених лєктур). До ліцею потрібна метрика і свідоцтво скінченої гімназії нового типу.
— Присуд у процесі комуністів у Львові. У львівському суді закінчився процес проти 20-ти комуністів. Суд засудив Нухіма Крупку на 4 роки в’язниці, Гербстівну на 10 літ, Гавакнехта на 4 роки, Іду Шток на 4 роки, Тіченерівну на 2 і пів року, Тамарову на 3 роки, та інших підсудних на 1-5 літ в’язниці. Четверо підсудних звільнили.
— Самогубство львівського купця. В четвер, 12-го ц. м., вранці повісився у своїй крамниці львівський купець Альфонс Лопушанський, що мав склад фарб та господарських товарів при вул. Академічній 26. Причина самогубства – цілковитий неуспіх у підприємстві, яке вірителі виставили на ліцитацію.
— Таємнича смерть дівчини. В громаді Хренів, пов. Камінка Струмилова, знайшли в каналі тіло 25-літньої Марії Козак з Убині, того самого повіту. Дівчина ще 18-го квітня вийшла з дому шукати служби. Влада веде слідство, але причини смерти ще досі не устійнили.
— Самогубство директора театрів у Відні. У Відні застрілився Рудольф Бер, що був директором віденських театрів. Німецька влада усунула його з того становища тому, що він був жид.
— Австрійську пошту уподібнюють до німецької. Австрійські листарі дістануть небавом нові однострої на німецький зразок. З вулиць зникнуть також дотеперішні чорно-жовті почтові скриньки, які нова Австрія затримала у дивному вигляді з часів монархії. Новиною у почтовому русі буде те, що заведуть одноразову доставу почти в неділю, що в новій Австрії свого часу були скасували.
— Вулик на церковній вежі. В місцевости Шлявб у Німеччині, в часі реставраційних робіт викрили на вежі тамошньої церкви… пасіку. Пчоли від невідомо кількох літ зробили собі з недоступного для нікого вершка вежі – вулик. Тепер, коли цей «вулик» відкрили, вибрали з нього коло 3.000 кг меду.
— Німці не дістануть гелія з Америки. Уряд Злучених Держав Північної Америки вирішив не доставляти гелія Німеччині.
— Двійняк Сталіна відбирав дефіляду. Тайна радіостація, що веде кампанію проти Сталіна, оголосила минулої ночі цікавий комунікат про 1-травневе свято в Москві. Спікер тайної радіостації звернувся до Сталіна зі словами співчуття, що він не був присутній особисто підчас дефіляди на Червоній площі зі страху перед  атентатом і тому вислав на трибуну свого двійняка, коваля з Грузії Рамішвілі. Цей двійняк Сталіна мешкає постійно на Кремлі з прибічною сторожею Сталіна. Його бережуть як ока в голові аґенти Ґ.П.У. і Рамішвілі виступає при ріжних нагодах замість Сталіна. Спікер додав: Як тебе. Сталіне, вбємо, —  будемо показувати твого двійняка Рамішвілі як один із дивоглядів твого панування. Опісля спікер іронізував з Єжова підкреслюючи, що „союз визвольників" добре поінформований про закиди Сталіна проти нього. Сталін закинув Єжовому дня 1. травня, що не може покинути мурів Кремлю, бо боїться атентату на своє життя. Сталін скинув вину за це на Єжова, кажучи, що „зле кермує справами безпеки і не зумів викрити дотепер тайних протисталінських орґанізацій». Вкінці тайна радіостанція візвала своїх прихильників, щоби взяли найактивнішу участь у виборчій кампанії до верховних рад 11 совітських республик і провели якнайбільше своїх прихильників. Спікер додав, що вже тепер багато відповідальних становищ займають добре законспіровані члени „союзу визвольників". Акція ще не закінчена і по основній підготові "союз визвольників" кине гасло політичного перевороту в Москві. Вкінці спікер заявив, що члени "союзу визволення" є правдивими лєнінцями. 