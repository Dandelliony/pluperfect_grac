Не звужуймо рам!

Львів, лютий 1943 р.
Серед українців можна завважити дуже суворий, деколи навіть надто екслюзивний, критерій національної приналежности. Українець хотів би, щоб його нарід був якнайкращий, тому постійно викидає поза його рами кожного, кого вважає негідним імені українця, хто не шанує національної чи навіть людської гідности.
Таке шляхотне наставлення, є гарним свідоцтвом духового рівня народу, але воно нереальне: нарід завелика суцільна одиниця, щоб міг перевести таку сувору селекцію. Батьки можуть виректись сина, який плямить їхнє ім'я, товариство може виключити негідного члена, навіть сільська громада може позбутись одиниці, що приносить їй клопіт та сором. Але нарід не може перевести такої "чистки", бо серед кількох чи кількадесятьох міліонів людей мусить знайтися більший, чи менший відсоток злодіїв, обманців, душегубів, садистів... і ренегатів. Нема народу, в якому не було б таких елементів, тому саме їхнє існування не плямить національної чести, якщо лиш їх нема надто багато і якщо вони не мають рішального голосу в прилюдному житті. Нарід здоровий, коли має досить великий здоровий черен, зложений з характерних, моральних людей. Нарід існує, коли має досить великий черен, зложений з людей з виразною національною свідомістю, твердим, беззастережним прив’язанням до своєї національної спільноти та готовістю до всяких жертв для добра тієї спільноти.
Коли позатим є елементи, які насувають застереження з морального чи й національного погляду, в тому нема ганьби, нема трагедії, це лиш нормальне суспільне явище. В деяких народів навіть злочинний елемент відіграв позитивну ролю. Відомий польський достойник не соромився признатися, що "батяри врятували для нас Львів", англійські історики не заперечують, що пірати й авантюристи здобули перші колонії бритійської імперії.
Тим більше нема причини аподиктично відновити права приналежности до народу кожному, чия національна приналежність насуває якінебудь застереження.
Без сумніву, не заслуговує на вирозуміння свідома, освічена людина, яка з премедитацією зрадила свій нарід для карієри. Зате куди оглядніше треба ставитися до відступника, який покинув свій нарід під поваленою пресією, який напр. "змінив обряд" лиш тому, що без того не міг знайти праці, не міг врятувати своєї родини від голодової смерти. Така жертва негідної, нелюдської денаціоналізаційної політики заслуговує на деяке вирозуміння, оскільки вона не посунулась у своїй апостазії за далеко, оскільки не пірвала зв'язків зі своїм народом, оскільки старалася виховати дітей в українському дусі ітд. Тоді можна вважати, що погорда й осуд громадянства, втрата товариської позиції та грижа совісти були достаточною покутою за відступництво, тому годі дальше кидати каменем на людину, яка не витримала важкої проби й заломилася.
Коли так поставимося до людей, які були свідомими українцями — і свідомо перестали ними бути, тим більше вирозуміння мусимо мати для тих, що ніколи не мали виразно скристалізованої національної свідомости, бо не мали її де набути. Годі викидати поза національну спільноту десятки тисяч дітей сутерин, які не мали від кого довідатися, хто вони такі: ні від своїх темних батьків; ні від своїх ровесників-поляків, ні у школі, де були під впливом і натиском польського учителя. Про національну приналежність не може рішати національна свідомість, вони не ставали перед свобідним вибором національної приналежности, не знаючи преміс, на яких могли б оснували своє національне самоозначення. Вони — пасивна жертва умовин, пасивна вислідна змагання двох народів, двох культур. І тому до них не можемо пристосовувати волевого критерія, лиш расовий — мусимо глядіти на них, як на українців, нащадків українських родин, які у висліді незалежних від тих умовин тратили національну свідомість, але повинні її відзискати.
Подібного підходу вимагають елементи, які відпали від нас з нашої власної вини, у висліді недбайливості або короткозорости наших місцевих чинників. Належать туди в першу чергу сотки тисяч українців-латинників, яких деякі наші громадяни самі штовхали в чужий табор, наївно утотожнюючи віроісповідання з народністю. Належить туди дрібна шляхта, яку у нас нераз зражували, з якої насміхались, нарушуючи непотрібно її станову гордість.
Усім цим категоріям людей не можемо відмовити права приналежности до українського народу. Навпаки: мусимо активно старатися облегшити їм поворот до свого народу, вихісновуючи до того всі можливості культурної діяльности, суспільної опіки, організаційної розбудови ітд.
Не думаємо про якесь нове душехватство, не думаємо виловлювати слабі характери з-поміж наших сусідів, не думаємо наслідувати їхні методи зперед 1939 р. Не хочемо засмічувати нашого народу ренеґатами, бо на першому місці ставимо якість. Але не можемо вирікатися тих, що без своєї вини відпали від нас, не можемо легковажити й скількости. Та скількість, висловлена у статистичній цифрі, може мати практичне значіння, як об'єктивний показчик, як поважний арґумент — за нами, або проти нас. Мусимо засвоїти собі територіяльний спосіб думання, мусимо мати на увазі не лиш збереження народу, але і простору, на якому той нарід живе.
Та в першу чергу йде не про сучасне, а про майбутнє, йде про цінні майбутні покоління свідомих українців, нащадків наших сучасних, яких національна свідомість насуває сумніви. Не сміємо забувати про наших великих громадян, що вийшли навіть з давно спольщених родів. Не сміємо утотожнювати українського народу з нашими сучасними. Мусимо тямити, що нарід складається не лише з "живих", але і з "мертвих" та "ненароджених".
Мусимо бачити в одиниці, яка затратила виразне почуття національної приналежности, одну ланку, що в'яже своїх предків з нащадками. Мусимо глядіти на сучасних, які б вони не були, як на епізод, що зв'язує свідомі давні покоління зі свідомими майбутніми.
Б. Галіт 