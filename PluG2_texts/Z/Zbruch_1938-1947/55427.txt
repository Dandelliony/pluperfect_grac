Середньошкільна проблєма

Львів, 29 серпня. Шкільні ферії вже закінчуються. Виринає на ввесь ріст справа українського початкового і середнього шкільництва. Зорганізування на національній українській підставі початкового шкільництва не представлятиме великих труднощів, якщо не брати під увагу випуску нових шкільних підручників, які відповідалиб духом, змістом і формою нашим найглибшим національним потребам. Але і ця справа, як зачуваємо, на добрій дорозі до вирішення.
Зате тяжча до правильної розвязки справа середнього українського шкільництва, а зокрема справа устрою, програми навчання і шкільних підручників. Все це мусить бути перебудоване і достосоване до теперішніх наших національних, виховних і суспільно-економічних потреб.
Справа устрою шкільництва. Зогляду на недостачу і негайну потребу в нас людей з середньою фаховою освітою (агротехніків, кооператорів, будівничих, електротехніків, монтерів, купців і т. п.) головний натиск треба покласти передусім на ф ахові середні школи і їх повинно бути найбільше. Одначе у цих фахових школах повинні бути в достатній мірі узгляднені загально-освітні предмети (українська мова і література, історія, географія, чужі мови і т. д.), щоб ці фахові школи не давали занадто однобічної освіти і щоб їх абсольвенти, після відповідних доповняючих курсів могли теж вступати на високі школи.
Загально-освітних середніх гімназій повинно бути далеко менше, ніж фахових середніх шкіл, одначе стільки, щоб вони могли в достатній мірі постачати добре підготований матеріял на студентів високих шкіл. До загально-освітних гімназій слід спрямовувати тільки найздібнішу і найпильнішу молодь, яка не була б балястом і "залізними студентами" у високих школах тільки, щоб у приписаному часі стали найкращими висококваліфікованими фахівцями.
Дуже важна теж справа програми навчання у середніх школах. Обсяг навчання загально-освітних предметів у фахових середніх школах не сміє бути занадто спрощений і побіжний, щоб ці школи не випускали якихсь недоуків з поверховним загально-освітним знанням. Щодо фахових предметів, то вони повинні бути так дібрані, щоб абсольвенти цих шкіл ставали добрими фахівцями, це є практиками у своєму фаху.
М. П. 