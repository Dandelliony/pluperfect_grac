◦ ◦ ◦ ◦ ◦ ◦ ◦ ◦ ◦ ◦

За летючки проти влади. Перед окружним судом у Львові відбулася в пятницю 26. ц. м. розправа проти трьох ендецьких студентів львівського університету: Адама Гуцулика, Карла Праски і Лєслава Чтернастека за поширювання летючок проти влади, що їх видали студенти ендеки у звязку з бльокадою львівського університету 30 січня ц. р. Акт обвинувачення каже, що крім зневаги представників влади автори летючок називали арештування провідників бльокади зорґанізованою боротьбою масонерії з польською академічною молодю. Крім того автори летючки гостро нападали на львівського городського старосту Клімовецького. Підсудні заперечили вину. Суд засудив усіх трьох підсудних по 3 місяці арешту з припиненням кари на 3 роки.
Львівська хроніка. В помешканні панства X. при вул. Голувки ч. 7, отроїлась світляним ґазом 24-літня служниця Степанія Романів. Причина самогубства невідома. — Невідомий злодій вкрав інж. М. Вайцові з кишені сподень на вул. Шайнохи портфель з 80 зол. і закордонним пашпортом. — На пл. Сольських невідомий злодій вкрав торбину Г. Фанґеровій з 20 зол. і двома книжечками ПКО. на 190 зол. — При вул. Курковій невідомий напасник вирвав течку лікарці д-р І. Борисевичевій, в якій були книжки, дентистичний інструмент і дрібнички — вартости 50 зол. — В кіні "Рай" невідомий злодій витягнув Ю. Матушинському, який приїхав до Львова з Варшави, портфель зі 120 зол. і записками. — В ресторані С. Гельрайхової при вул. Вірменській намагалася скінчити самогубством дівчина легких обичаїв С. Зелінська по сварці з невідомим мужчиною. — При вул. Красіцьких зударилися два авта. Шкода сягає 600 зол.
Вода підмила залізничий шлях. В ночі з четверга на пятницю зливний дощ підмив залізничий шлях між Любичею і Равою Руською на шляху Львів-Варшава. Перерва в залізничій комунікації тревала в пятницю до 10 год. рано тому, що робітники мусіли направляти не лише насип, але також залізний міст. Ріка Рата виступила з берегів і загрозила поважно мостові недалеко Рави Руської.
Два смертні присуди. Перед трибуналом окружного суду у Стрию відбулася розправа проти Дмитра Чвана і Н. Стефанишина за вбивство Марії Буряк у Рівні, пов. Долина. Грабіжники забрали 70 зол. і гардеробу, користаючи з того, що чоловік вбитої пішов на богослуження. Суд засудив обох грабіжників на кару смерти. 