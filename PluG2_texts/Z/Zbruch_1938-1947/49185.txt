На міські теми

Брук
Про те, що дехто з керівних товаришів міськкомунгоспу, є така чутка, ходить на костурах після оглядин вулиць Ліса Кулі, Жовківської і інших — це вже читачеві відомо і він щиро співчуває цим товаришам. Бо, правду кажучи, на тих вулицях такі вибої та багно, що не то, що ноги може поламати звичайний смертний, а й чорт голову зверне.
Відомо також читачеві й те, що старовинна споруда — збройовня одного разу зникла з Підвальної вулиці. Попливла мимоволі, а може й самовільно кинула насижене місце. Дорікати їй за це менше всього доводиться, бо коли б замість неї поставити, скажімо, когось із працівників комунгоспу, він би також утік від смороду і нечисті. Адже тут справжнісінький відхідник!
Збройовню, одначе, розшукали і поставили на місце. Ти, мовляв, уже звикла, стій.
Одне слово, читачеві відомо все це, нехай дарує за те, що ми вдруге водимо його по смітнику.
Підемо, краще, в деякі установи і полюбуємось чистотою і порядком.
Міськрада. Заходимо і... тетеріємо. Не можна без цього. В коридорах брудно, стіни чимось заляпані, у ніс шпигає терпкий аромат, наче б тут містяться склади брудних онуч.
Скоріше, скоріше на повітря!
Мимоходом зайшли у Шевченківський райхарчоторг. І якщо у коридорах міськради вам пощастить зберегти присутність духу, то вже тут треба бути прямо таки рицарем.
У плановому відділі стоїть задимлена пічка. Глина на ній пооблуплювалася. Вигляд у неї, як у коростявої шкапини. Біля цієї пічки ще одна пічка залізна — "буржуйка". Обпльована, загижена. Рядом — відерце для сміття і плювачка — чисті-чистісінькі. А кругом них — недокурки, шматки паперу. Цей кабінетний пейзаж, як видно, не тільки не мулить очі проникливим плановикам і економістам, а, мабуть, ще милує зір, око спочиває.
А втім, працівники райхарчоторгу теж за культуру! 