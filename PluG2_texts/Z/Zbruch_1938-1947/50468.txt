◦ ◦ ◦ ◦ ◦ ◦ ◦

Видача передплатникам першого тому творів В. І. Леніна. Вчора львівська міжобласна філія КОГИЗ'у одержала 500 екземплярів першого тому 4-го видання творів В. І. Леніна. Сьогодні магазин передплатних видань починає видачу книг передплатникам. Для полегшення в одержанні книг філія КОГИЗ'у організовує також доставку їх додому. Другу партію книг для Львова і районів області — 950 екземплярів буде одержано наприкінці квітня.
Вироби з дерев'яних відходів. Раніше дерев'яні відходи ішли на дрова. Тепер Рава-Руський лісгосп вирішив перетворити їх на промислові і сільськогосподарські вироби. Організовані майстерні, які виробляють дишлі, шпиці, бочки, стельваги тощо. План виробництва товарів широкого вжитку виконується.
В парторганізації Спілки радянських письменників. При львівській організації Спілки радянських письменників України створена первинна організація КП(б)У. Днями відбулися партійні збори. Секретарем парторганізації обрано тов. Полторацького, заступником секретаря — Ванду Василевську. Збори прийняли в кандидати партії відомого українського письменника Степана Тудора.
В обкомі КП(б)У. Обком КП(б)У затвердив постанови про виключення із членів ВКП(б) Сірооченка А. А. (Сталінський район) — за зловживання службовим станом; Спектора М. Є. (Сталінський район) — за антипартійний вчинок; Мироненка К. Я. (Червоноармійський район) — за зловживання службовим станом і привласнення державного майна. З кандидатів в члени ВКП(б) виключений Прошкін М. М. (Радехівський район) — за розтрату державних грошей та побутовий розклад.
"Географи" з облмісцевпрому. Винниківський райпромкомбінат запланував на 1941 рік зробити 300 селянських возів. Роблять. Але їх виробництво обходиться дуже дорого. Значного зниження собівартості продукції можна б добитися, якщо б керівники облмісцевпрому розумно, сумлінно планували матеріали для промкомбінату. Наряд на ліс для виробництва дали аж в... Бібркському районі. 89 кубометрів деревини коштує там 3.987 крб., а привезення її у Винники — 6.276 крб. В той час з Винниківського лісгоспу одержують ліс по наряду облмісцевпрому підприємства і організації Буського і навіть Любачівського районів, тобто за 50—70 кілометрів. Виникає питання: або в облмісцевпромі сидять бездушні бюрократи, або просто неуки. На всякий випадок не завадило б їм пройти курс географії четвертого класу неповної середньої школи. 