Трохи ліпшого тону

Холм, листопад 1942.
Українське громадянство турбується вихованням молоді. Говорили й писали приятелі молоді вже немало про виховання національне, суспільне, фізичне; про виховання сильних характерів, апостолів праці й т. д.
Здається, що до всього сказаного й написаного треба б ще докинути кілька слів про те, що козаки називали лицарством, англійці звуть джентельменством, французи "добрим тоном", інші — добрими манірами, і зовнішнього вироблення й поведінки.
Ми, "хліборобська нація", на ці сторінки виховання, а ліпше сказати: товариське вироблення молоді звертали й сьогодні ще звертаємо аж надто мало уваги. А ця сторінка виховання не така маловажна, як інколи нам здається. Особливо сьогодні, коли ми знову маємо більше взаємин зі світом.
Діло не в тому, щоб виховувати молодь на дипломатів, хоч добре нам відомо, як зле почували себе представники УНР в европейських столицях. А бодай виробити молодь для "внутрішнього вжитку", для репрезентації українського суспільства "на місці".
Ми потішали себе, що наша еміґраційна молодь, студіюючи в західній Европі, набереться необхідної товариської оглади й вироблення. Сподівання були здебільша безпідставні. Особисто перекопав мене в цьому один інженер, що студіював на Заході.
— Ми, бідні українські студенти, — казав він, — жили на піддашшях або в сутеринах, доступу до "товариського світу" не мали й щонайбільше — наближалася до міщанського світу. Де ж ми могли набратися товариського вироблення? А наші середні школи про цю нашу огладу не подбали. Шкода.
Добрий тон, добрі маніри, вміння відповідно поводитися в товаристві, послуговуватися своїми духовими надбаннями не осягається самими спостереженнями, а ще менше слуханням чи читанням про це, лише довгими вправами — в родині, в школі, в приступному для молоді товаристві, а тому жаль цього інженера до середи, школи, що не дала йому товариського вироблення, не безпідставний. Зрештою, ми щодня обсервуємо інтеліґентів не тільки зі середньою, але й з вищою освітою, яким дуже й дуже бракує доброго тону, добрих манір і взагалі товариського вироблення. Вони теж цілком справедливо могли б жалуватися на свої школи, особливо ті, що із своїх селянських чи міщанських родин не могли винести зі собою й азбуки нелегкого мистецтва "доброго тону".
Іноді чуємо, що інтеліґентові вистарчить розум, умовий розвиток і знання. Кажуть — така людина зуміє усюди "знайтися". Практика каже інше. Людина може ввійти на салю, як типовий представник народу — невільника й як народу, що знає свою вартість і належне йому місце у світі. Без виробленої культурної постави, без доброго тону, жесту, виразу обличчя, манір, інтонації голосу найрозумніше й найсправедливіше слово не зможе осягнути бажаного вражіння, а буває, що веде до зовсім протилежних вислідів. Тож товариське "тренування" необхідне. І як ще!
Зрештою — це широке завдання. Можна в сьогоднішніх часах дещо звузити його: дати молоді бодай таку огладу, щоб вона вміла заховуватися в товаристві, на вулиці, в установах, на сходинах і т. д., поводитися так, щоб видно було, що подбано про її вироблення, щоб відрізнялася від молоді нешколеної, хоч би самою своєю поставою, манірами.
А чи легко нам сьогодні, коли школярі не носять "форми", доміркуватися, що це студенти, гімназисти чи вихованці інших шкіл?
Ми, старші українці мусимо ствердити, що давніше, перед світовою війною влада звертала увагу на тон і маніри шкільної молоді. На жаль, мусимо признатися, що ця сторінка оформлювання нашої молоді сьогодні таки справді занедбана, а тому було б дуже бажаним, щоб наші українські виховники надавали більше значіння цій справі виховання нашого молодого покоління.
В. Островський. 