— Бійка між польськими і жидівськими студентами. — Півгодинна боротьба з бандитами. — Грабункове вбивство в Надвірній. — Примусова праця для пяниць і бездітних. — Новий щоденник.

— Бійка між польськими і жидівськими студентами. В Микуличині дійшло до завзятої бійки між польськими студентами львівської політехніки і членами жидівської студентської кольонії. Кільканацять учасників бійки легко ранених.
— Півгодинна боротьба з бандитами. На полі села Беляни Великі пов. Луків поліція окружила у збіжжі двох грізних бандитів: Й.Русина і Й.Зарудського, які від довшого часу були пострахом Люблинщини і вбили кількох поліцаїв. По півгодинній стрілянині поліція вбила обох бандитів, забираючи кілька крісів, револьверів, багато грошей з грабунку. В одінні Зарудського поліція знайшла два золоті годинники, а біля Русина військову ґранату з запальником.
— Грабункове вбивство в Надвірній. В ночі з понеділка на вівторок невідомі злочинці вбили 27-літнього власника ресторану Богдана Демянчука при вул. Мосьціцького ч. 1. Тіло вбитого Демянчука знайшли у вівторок вранці в калюжі крові з глибокою  раною на карку. Крім того має втятий палець правої  руки. Поліція ствердила, що бандити забрали 150 зол., напитки, чеколяду і т. п. У правій долоні вбитого між пальцями, знайшла поліція жмут волосся напасника, з яким убитий звів завзяту боротьбу. Рано відбулася локальна візія, вполудне секція тіла. Кружляють теж поголоски, що Демянчук упав жертвою конкуренції.
— Примусова праця для пяниць і бездітних. Естонський уряд зладив законопроект про заложення спеціяльного табору примусової праці для батьків, які не мають дітей, і налогових пяниць. До табору будуть висилати особи від 16 до 60 року життя.
— Новий щоденник. Управа Польської Спілки Обуви „Бата“ в Хелмку заінсталювала в своїх заведеннях голосники і щодня надає на всі фабричні галі короткі комунікати із життя професійного, господарського, суспільного, культурного і спортового, як теж забезпеки праці. Це новий дальший крок вперед  у ділянці культури праці і усуспільнення працівників. Підчас обідової перерви і по праці фабрична радієва стація надає музику. 