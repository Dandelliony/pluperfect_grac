◦ ◦ ◦ ◦ ◦ ◦ ◦ ◦ ◦ ◦

Словаччина проголосить незалежність.
Братиславська радіовисильня надала в понеділок, 13. ц. м. промову премієра Сідора, який сказав до мікрофону такі важні для долі цілої Словаччини слова:
"Знову приступаю до мікрофону, щоб промовляти до вас. Приневолює мене до цього важна історична хвилина. В нинішніх пополудневих годинах чеське радіо вам заявило, що о. д-р Тісо дістав запрошення від канцлєра Гітлєра. І справді о. Тісо таке запрошення дістав. Провід Глінкової партії та словацька влада погодилася на виїзд о. Тіса, який нині в пополудневих годинах виїхав до Відня, відти літаком до Берліна. У вечірніх годинах канцлєр Гітлєр прийняв о. Тіса на розмові. Коло год. 19 розмова закінчилася. О. Тісо вислав телєґраму до премієра словацької влади, щоб він подбав про те, щоб словацький сойм скликано завтра. Премієр влади подбав про те, що президент держави скликав словацький сойм на вівторок 14. ц. м. на год. 10. рано.
Парлямент скликано правильно. Обовязком всіх словацьких послів є ставитися завтра на засідання сойму. Рішення сойму матимуть вирішний вплив на дальше наше національно-політичне життя. Минула ніч має історичне значіння, якого наш нарід ще не переживав. Словацька рада міністрів буде цієї ночі безупинно радити.
Словацьке громадянство буде завтра глядіти на Братиславу, в якій западе рішення, що матиме не тільки вплив на дальше життя словаків, але й середущої Европи. Отже на бога, коби словацькі посли так рішили! Їх рішення створять кращу будучність словацького народу. Вірю, що так станеться!"
Шаньо Мах на волі.
БРАТИСЛАВА. 13. ІІІ. Урядово повідомляють, що шефа словацького уряду пропаґанди Шаня Маха і б. міністра Чермака випустили на волю й вони прибули до Братислави. Інших арештованих мають звільнити в найближчих годинах.
Концентрація німецької армії на словацькому кордоні.
"Ню Кронікл" повідомляє, що німецькі штурмовики Ф.С. із Братислави, які переходять на другий бік Дунаю, заявляють словакам, що в середу Гітлєр увійде на Словаччину.
"Дейлі Експрес" повідомляє, що над словацькою границею згуртовано 10 000 штурмовиків, крім того концентрують теж на німецькому боці правильні військові частини.
"Берзен Цайтунґ" повідомляє про переведений учора вечором напад чехів на ґімнастичну галю німців. Наступ чеської юрби відбила німецька міліція. Інші німецькі часописи подають описи протинімецьких виступів чехів у Словаччині, в якій нападають уже не тільки на словаків, але й на німців. В Іґляв є 40 ранених. Протинімецькі виступи були в Оломовці, Брні і Празі.
Словацькі німці дістають зброю з Відня.
Отсі згадані часописи пишуть, що з другого боку Дунаю доставляють зброю до Братислави, що нею в першу чергу користуються словацькі німці. 11. ц. м через міст переїхало вантажне авто зі зброєю. 12. ц. м. доставлено знову німцям 1.500 крісів. 