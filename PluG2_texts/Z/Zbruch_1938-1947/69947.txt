П'ятдесят років на стійці

З приводу 50-ліття священства Митрополита Андрея ґрафа Шептицького
Львів, 22 серпня.
22 серпня 1892 р., тому 50 років, висвятив єп. Юліян Пелеш у Перемискій Катедрі монаха-Василіянина, діякона Андрея на священика, що вже у восьмому році своєї праці став єпископом. Це сьогоднішній наш Ювілят, Князь Української Церкви і духовий Провідник Нації — Митрополит Андрей.
Щоб якслід зрозуміти, як велике і важке завдання сповнив Достойний Ювілят за 50 років Свого священства, мусимо зрозуміти, як виглядала наша церковна нива півсторіччя тому назад. Занедбування обов'язків, недбальство, москвофільство, австрійський опортунізм серед священиків і інтеліґенції. Серед такої несприятливої атмосфери наш Ювілят став до праці, щоб вирвати хабаззя, яким заросла була церковна і національна нива та посіяти нове зерно, що мало опісля дати багате жниво. Спершу як учитель новиків у Василіянському монастирі в Добромилі, опісля як львівський ігумен, в 1899 р. як єпископ Станиславова і вкінці від 1900 року як Митрополит, ні на мить не зупинив Кир Андрей своєї праці священика, вчителя і виховника священиків і вірних. Він виїздить на місії, проповідує, сповідає, видає "Місіонар", заложений Ним у 1897 р., переводить реформу СС Василіянок, призначених до виховування дівчат, викладає моральну богословію і доґматику в Кристинополі, відвідує своїх вірних в Америці, в Канаді, у Бразилії і в Боснії, пише свої цінні пастирські листи, гідно боронить Народ перед усіма затіями його ворогів, що ніколи не щадили Українській Церкві і Нації болючих ударів, стає в'язнем Москви, переносить все лихоліття разом з народом, переживає большевицьке пекло, що його доводилося переживати Церкві і Нації.
— "І від тієї хвилини" — писав Наш Ювілят у свому першому пастирському листі — "зав'язалась між мною і Вами, Дорогі Браття, якнайсильніша зв'язь. Від тієї хвилини маю бути не тільки Вашим братом, але й Вашим пастирем. Для Вас маю жити, для Вас цілим серцем і цілою душею працювати, для Вас усе життя своє віддати".
Вірно сповнив Митрополит Андрей своє завдання в часі п'ятдесяти років Своєї невсипущої праці для Церкви і Нації. Виховані ним кадри священиків пішли в народ, щоб там, згідно з наукою Владики, посвятитися в цілості, щоб обтерти сльози з очей тих, що плачуть, потішити кожного, хто сумує, покріпити того, хто слабий і немічний, уздоровити хворих, просвітити темних. Велика любов своїх вірних — це бездонне джерело, з якого випливає стільки задумів і подвигів, стільки милосердя і жертви, стільки дарів, що їх практично реалізував наш Ювілят продовж 50 років Свого священства. Ця велика любов до народу веліла Митрополитові Андреєві вести боротьбу з усяким лихом, яке дошкулювало нашому народові. Цю боротьбу Він повів на всіх фронтах одночасно, щоб двигнути український народ на вищий рівень у всіх напрямах. Розбудовуючи духову українську культуру, розвиває Владика національного духа, скріплює народну свідомість і почуття національної гідности, вартости й окремішности. Беручи участь у розвитку української матеріяльної культури, Достойний Меценат кладе економічні основи для суспільно-політичного життя нації.
Ось чому ввесь український народ хилить сьогодні голову перед працею Ювілята, що її Він виконав за час Свого 50-річного священства, як Добрий Пастир, Священик, Духовний Батько, перший Громадянин і Провідник Українського Народу. 