Концерт українських пісень та арій

Концерт пісень та арій нашого співака-тенора Михайла Дуди в суботу 13. вересня ц. р. в будинку Музичного Товариства "Музікферайнзаль" (саля Брамса) у Відні був, особливо ж під теперішню воєнну пору, дуже приємною і під мистецьким оглядом зовсім удатною імпрезою. Дбайливо зложена програма концерту, яку співак уповні опанував своїм великим і своєрідно технічно вишколеним голосом, держав у напруженню і зацікавленню українську й чужу публику. На першу частину концерту склалися українські пісні й думи: Лисенка — "Ой, зійшла зоря", "Ой, не чорна то хмара" з опери "Тарас Бульба", Гайворонського: "Дума про напад татар" і пісня "Ой, козаче мій", Барвінського: "Ой, поля" і Н. Нижанківського: "Засумуй, трембіто". — Думи, ця гордість і велич української історії і українського народнього мистецтва, яких мелодія і текст зворушує до глибини, особливо ж українські серця, зробили на наших і чужих слухачів велике вражіння та надали зразу повагу цілій імпрезі. Слова думи із опери
"Тарас Бульба" "Гей, враги, уважайте, нас не скривджайте, віри не чіпайте", які співак закінчив маєстатичними і повними тонами, неначе виплили із щирих українських сердець та стали вершком першої частини концерту.
На другу частину концерту склалися арії з опер: "Марта" — Флотова, "Майстерзінгер" — Ваґнера, "Далібор" — Сметани, "Аїда" — Вердія, "Богеми" і "Турандота" — Пуччінія. В аріях проявилися всі вокальні можливості співака, особливо ж блискучі верхи. Всі точки програми публика нагородила рясними оплесками і по вичерпанні програми змусила співака до наддатків. Саля була майже заповнена гарною й інтелігентною публикою, яка радо зустрінула такий рідкий у нас концерт. Чуючи п. Дуду тому два роки на концертах у Відні, можу ствердити, що наш співак своєю систематичною і вмілою працею над собою удосконалив свій гарний металічний і здоровий голосовий матеріял та йде до щораз то більших і більших успіхів.
Андрій Гнатишин 