◦ ◦ ◦ ◦ ◦ ◦ ◦

Німецькі повідомлення
БЕРЛІН, 4. (ТАРС). Верховне командування німецької армії повідомляє, що на північ від Нарвіка відбиті атаки противника.
Німецьким військам, що просуваються з Тронгейма на північ, чинять опір тільки норвежські частини, бо озброєні сили західних держав уже покинули район Намсоса. Командуючий норвежськими військами в районі Тронгейма в наказі військам з жалем констатує, що західні держави відкликали з Намсоса свої війська, і не попередивши його. Оскільки норвежські війська опинились у тяжкому становищі, командуючий запропонував перемир'я. В районі Ондальснеса здались 128 офіцерів і 2.500 солдатів. Німецька авіація продовжувала розвідки над Норвегією і Північним морем.
Вчора німецькі бомбардувальники потопили англійський лінійний корабель. 5 англійських літаків в ніч на 4 травня безуспішно атакували в Північному морі німецьке сторожове судно. Були збиті два літаки противника.
Англійські повідомлення
ЛОНДОН, 3. (ТАРС). Агентство Рейтер передає, що оточення німецьких військ у Нарвіку триває.
На півдні Норвегії німецькі війська, які були відкинуті назад в долині Естердален норвежськими військами, тепер знову просуваються в північному напрямі.
Міністерство авіації повідомляє, що вчора англійські військово-повітряні сили зробили наліт на велику датську авіабазу на північному побережжі Ютландії і знову бомбардували авіабазу в Ставангері і Форнебо.
ЛОНДОН, 2. (ТАРС). Військове міністерство повідомляє, що війська союзників, які "протягом останніх днів затримували просування німців на південь від Тронгейма, відкликані через те, що триває зростання сил противника. Англо-французські війська були благополучно посаджені на кораблі в Ондалснесі і в інших портах, розташованих поблизу".
ЛОНДОН, 3. (ТАРС). Агентство Рейтер повідомляє з Александрії (Егіпет), що сьогодні туди прибула англо-французська морська ескадра.
Французські повідомлення
ПАРИЖ, 3. (ТАРС). Агентство Гавас повідомляє, що у воєнних діях в Норвегії зайняті кілька батальйонів французських альпійських стрільців. Прибувають підкріплення. Війська союзників вступили в зіткнення з німецькими військами на всіх ділянках району Нарвіка.
ПАРИЖ, 2. (ТАРС). Агентство Гавас повідомляє, що вчора в Домбосі відбувались запеклі бої.
Залізнична лінія Домбос-Стерен зруйнована на великому протязі.
Бої, що відбувалися в районі Домбоса, дуже кровопролитні. Позавчора і вчора ранком англійські війська підступили до Домбоса, але протягом дня змушені були знову трохи відступити.
Триває жвава діяльність авіації. Аеродром в Ставангері, на якому, як гадають, знаходиться коло 200 літаків, був тричі бомбардований. Під час бомбардувань збито 8 англійських літаків. Німці також втратили 8 літаків. Повідомляють, що велика кількість німецьких літаків була знищена на аеродромах, зокрема в Ставангері.
Як передають, події в районі Нарвіка розвиваються дуже сприятливо. Один з німецьких загонів повністю знищений в районі Гратанген, на північ від Нарвіка.
Американські повідомлення
НЬЮ-ЙОРК, 4. (ТАРС). Кореспондент американського агентства Норт Амерікен Ньюспейперс Альянс Олдрідж повідомляє, що він був свідком відступу англо-французських військ з Намсоса. Відступ, заявляє Олдрідж, був настільки поспішним, що половина операції була зроблена вдень. В результаті такої втечі англійці втратили багато людей. Німецькі літаки безперервно обстрілювали з кулеметів і скидали бомби на порт і місто. Англо-французські війська відступали без всякого прикриття, кваплячись, кинули зброю, військове спорядження, телефони, радіоустановки, польові кухні, одяг, не зумівши все це навантажити на судна.
На західному фронті
ПАРИЖ, 4. (ТАРС). Вчора ввечері офіціально повідомлялось, що в районі на захід від Вогезів протягом дня французська артилерія провадила стрільбу.
Сьогодні ранком відмічаються дії артилерії з обох сторін на схід від Мозеля, а також між рікою Бліс і Вогезами.
БЕРЛІН, 4. (ТАРС). Верховне командування німецької армії повідомляє: "На західному фронті ніяких особливих подій".
ПАРИЖ, 3. (ТАРС). В опублікованому вчора офіціальному французському комюніке про воєнні дії говориться:
"Відмічались дії передових загонів. Сутичка патрулів у Вогезах закінчилася вдало для нас. Під час останніх операцій у Північному морі був сильно пошкоджений один з наших есмінців. Одне наше патрульне судно наскочило на міну і затонуло. Наш підводний човен торпедував підводний човен противника".
В сьогоднішньому ранковому комюніке повідомляється, що на фронті відбувалась тільки "рідка перестрілка протягом першої половини ночі". 