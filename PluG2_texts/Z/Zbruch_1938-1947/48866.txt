За наш ремісничий стан

Село наше, — місто не наше. А місто рухливе, місто надає тон селові і тому треба за всяку ціну українізувати наші міста.
Так чуємо заєдно на кожному кроці, чуємо, що треба нам купців, ремісників, промисловців і т. д. Та до речі, що поможуть ці всі заклики, чи гасла. Ми вислухаємо їх, або прочитаємо й на тому кінець. Бо й що ж може видумати хто не будь із нас? Кожний цього хоче. Але як це зробити? Врешті не кожний має на те час, це не його діло, він на тому й не розуміється.
А все ж таки по суті воно так не є. Усі можуть дещо в цій справі зробити. Ось хоча би щодо ремісництва є всякі можливості прийти йому з допомогою стараючись, щоб цьому українському ремісникові жилося краще. Кожний може давати до нього те, що потребує і може ще й других заохочувати, щоб діяли тесаме. І саме таким способом ми сповнюємо свій обовязок супроти свого ремісництва. Ясно, що цей ремісник мусить бути солідний, згідливий і конкуренційний у ціні.
Всюди при УДК і при Делєґатурах основані Комісії Міста, а при них секції ремісників. У секціях зорґанізовано досі 1.046 ремісників, а саме: в люблинській області 572, в краківській 474. Число доволі поважне. Та коли порівняти кількість українського населення в Ґ. Ґ. з кількістю цих ремісників, або ще інакше — кількість жидівських і польських ремісників на етноґрафічно українських землях, то аж робиться моторошно.
І тут питання: як і ким заповнити ці недостачі та як мають ті, що є, подбати про достачі та як мають ті, що є, подбати про сирівець. Що діється з тими, які не мають ремісничих управнень?
Скажемо собі, що про це мають подбати УДК і Делєґатури. Ясно, що так, але цього ще замало, до цього мусять приложити руку й інші свідомі громадяни. Ось УДК подбав уже про те, що у 1940/41 році є вже аж шість ремісничих шкіл: столярська і шлюсарська в Сяноці й Перемишлі, а у Холмі при вищій технічній школі реміснича школа з більшою кількістю відділів, є також три ремісничі школи жіночого кравецтва, а то в Перемишлі, Грубешові й Замісті. Це все, як на наші відносини, в першому році теперішньої дійсности величезний осяг. Та школи ці дуже слабо ще вивінувані. І тут саме має кожний з нас цю реальну можливість прийти з допомогою УДК, щоб вивінувати ці школи потрібним приладдям, потрібною обстановкою.
Інша така вимога хвилі. Ті, що знають ремесло, а не мають на це управнень і не можуть користуватись удогідненнями, хоча б приділом сирівців — зокрема сільські ремісники — можуть складати, завдяки заходам УЦК і УДК, челядничі і майстерські іспити перед комісіями, зложеними з признаних ремісничою палатою членів цих комісій, що мають потрібні до цього майстерські дипльоми. УЦК зверталося вже з зазивом зголошуватись. І тут не один з нас, знаючи про таких кандидатів до іспитів, міг би прийти їм з доброю порадою.
Є в них і свої дипльомовані ремісничі майстри, що не мають практикуючої молоді, тоді, як по селах і містах чимало хлопців з хистом до якогось ремісничого звання.
От у чому річ: Треба за всяку ціну заопікуватися ними, поговорити з майстрами, бо не один майстер може відказуватись від такого громадянського обовязку — прийняти до себе на практику. Та коли ми ставитимемо такі вимоги до наших ремісників, то мусимо і піддержати їх. Мусимо лише до них йти зі замовленнями, мусимо на справді переводити у чин це гасло "Свій до свого", бо тільки так і таким робом зможемо причинитися до розвою ремісничого стану у нас, на наших землях. 