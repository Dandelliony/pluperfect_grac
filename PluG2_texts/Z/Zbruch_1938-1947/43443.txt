◦ ◦ ◦ ◦ ◦ ◦ ◦

Англійці зайняли острів Кріт
НЬЮ-ЙОРК, 28. (ТАРС). За повідомленням кореспондента агентства Ассошіейтед Пресс з Афін, в інформованих колах заявляють, що після запеклого морського бою між англійським і італьянським флотами англійці зайняли грецький острів Кріт і аеродром на невеликому острові коло Корфу.
Інтернування італьянців і німців в Греції
НЬЮ-ЙОРК, 29. (ТАРС). За повідомленням агентства Ассошіейтед Пресс, прем'єр-міністр Греції Метаксас об'явив, що країна знаходиться на воєнному становищі. Уряд віддав розпорядження про інтернування всіх італьянців і німців.
Чутки про висадку англійських військ на острові Кефаллінія
НЬЮ-ЙОРК, 29. (ТАРС). Агентство Юнайтед Пресс, посилаючись на авторитетні відомості, повідомляє, що англійські війська висалились на грецькому острові Кефаллінія.
Агентство Рейтер про воєнні дії в Греції
ЛОНДОН, 29. (ТАРС). Як повідомляє агентство Рейтер, в Лондоні одержані відомості про те, що в деяких випадках аванпости грецьких військ підступили до першої лінії оборони. Агентство також повідомляє, що висадка англійських військових сил в Фессалії на острові Кріт і Салоніках не відповідає дійсності.
Заходи протиповітряної оборони в Болгарії
ЛОНДОН, 29. (ТАРС). Як повідомляє агентство Рейтер, вперше за час війни по всій Болгарії вживаються заходи протиповітряної оборони. Населенню наказано забезпечити затемнення.
Італьянські зведення
РИМ, 29. (ТАРС). Італьянське командування повідомляє:
"Вчора насвітанку наші війська, які знаходяться в Албанії, перейшли грецький кордон і проникли в багатьох пунктах на територію противника. Просування продовжується. Не зважаючи на несприятливі умови погоди, наша авіація неодноразово бомбардувала пристані і вокзал Патри (Патрас), в порту виникли пожежі. Бомбардовані також споруди вздовж Корінфської затоки, морська база Превеза і споруди аеропорту Татой (поблизу Афін). Всі наші літаки повернулись назад.
В східній Африці одно з наших повітряних з'єднань скинуло бомби дрібного калібру на воєнні лагері противника в зоні Сойюс-Сахб (центральний Судан).
Авіація противника бомбардувала Азоза, на північний схід від Курмука (на кордоні Абіссінії і англо-єгіпетського Судана) і Діма, на північний схід від Дебра Маркос (Абіссінія); є 7 поранених."
Становище в Греції
АФІНИ, 29. (ТАРС). Афіни затемнені. Вжиті заходи на випадок нальоту авіації противника. Багато жителів Афін покидає місто.
Преса повідомляє, що рішенням уряду вся Греція об’явлена на воєнному становищі. Морське міністерство об'явило мобілізацію призовних 1940 р. Запасні призову 1930—1934 рр., які проживають в областях Аттіки, Біотії, Копісті, Евбеї повинні явитися в свої частини. Призвані також робітники морських кріпостей. Міністерство державної безпеки призвало запасних жандармерії призову 1921—1937 рр. Поліція призвала запасних призову 1917—1937 рр. Запасні пожежної охорони призвані від 1917 по 1938 р. включно.
Наказом уряду тимчасово звільнені з тюрем всі ув'язнені на один рік, за винятком "суспільно небезпечних". Звільнені також особи, засуджені до більш тривалих строків ув'язнення, але які уже пробули в ув'язненні рік і підлягають призову.
Грецький банк видає населенню всього лише 5 проц. вкладів, але не більше 3 тисячі драхм.
Наказом уряду всі школи в Афінах і Піреї закриті.
Грецькі повідомлення
АФІНИ, 29. (ТАРС). Верховне командування грецькими озброєними силами повідомляє: "Протягом 28 жовтня італьянські частини продовжували атакувати наші війська, які вчинили запеклий опір. Воєнні дії локалізовані на прикордонній лінії.
Авіація противника зробила напад на деякі воєнні об'єкти, не заподіявши їм шкоди".
АФІНИ, 29. (ТАРС). В результаті нальоту італьянської авіації на Патри (Патрас) налічується 50 убитих і 100 поранених.
Газета "Катімеріні" повідомляє, що італьянці вимагали віддати їм Корфу, Епір, Пірей і деякі інші стратегічні пункти. "Мессаже д’Атень" в передовій статті вперше заявляє про потоплення італьянцями грецького пароплава "Еллі".
На підставі 9 і 10 статтей закону про облогове становище держави, в Греції заборонено скупчення народу в будьякий час і в будь-якому місці, поширення неофіціальних воєнних повідомлень і зберігання якої б то не було зброї.
Англійські повідомлення
ЛОНДОН, 29. (ТАРС). Офіціально повідомляється, що в ніч на 29 жовтня головний удар німецької авіації був знову спрямований проти Лондона і міст центральної частини Англії. В районі Лондона шкода заподіяна магазинам, жилим і іншим будинкам.
Англійська авіація успішно бомбардувала воєнні об'єкти в Німеччині і на окупованій німцями території. Багато бомб було скинуто на порти і аеродроми.
За офіціальними даними, за тиждень, що закінчився 26 жовтня, під час нальотів на Англію німецька авіація втратила 39 літаків, англійська — 18.
Німецькі повідомлення
БЕРЛІН, 29. (ТАРС). Верховне командування повідомляє: вчора успішно бомбардовані важливі у воєнному відношенні заводи поблизу Бруклендс, Стендон, Клактон-он-Сі і Ешфорд. В Південній Англії бомби були скинуті на військові табори.
Вночі запеклого бомбардування зазнали Лондон, де почались численні пожежі, промислові споруди Бірмінгема, Ковентрі, порту Ліверпуля і деякі аеродроми.
Атака ворожих літаків-торпедоносців була успішно відбита влучним огнем сторожових суден. Ворожі торпеди не попали в намічені цілі.
Вчора ворог втратив 10 літаків, німецька авіація — 8.
Всього від початку війни німецька морська артилерія знищила 116 ворожих літаків, з них 26 літаків знищені воєнно-морськими силами і 90 — береговою артилерією.
БЕРЛІН, 29. (ТАРС). Як повідомляє інформаційне бюро, в ніч на 29 жовтня німецька авіація посилено бомбардувала територію Англії і зокрема Лондон.
В ліверпульських доках зруйнована більша частина споруд.
Атаки німецької авіації були спрямовані головним чином проти аеродромів, де знищено багато літаків, що були на землі.
Подробиці нальоту англійської авіації на Німеччину
ЛОНДОН, 29. (ТАРС). Агентство Рейтер передає подробиці нальоту англійської авіації на Німеччину в ніч на 28 жовтня. Бомбардування зазнали відомі воєнні заводи Шкода в Пільзені, де виникло багато пожеж, нафтоперегінні заводи і нафтосховища Гамбурга, заводи синтетичної нафти "Ренанія Оссаг", доки і товарні склади в Грасбруні. На заводах відбулись великі вибухи і виникли пожежі. Полум'я від пожежі, що виникла в Гамбургу, було видне на відстані 30—40 миль. Поодинокі англійські літаки бомбардували нафтоперегінні заводи в Магдебургу, Остермеері, Гельзенкірхені і в Місбургу поблизу Ганновера, залізничні склади в Гаммі, Оснабрюку, Маннгеймі, Дуісбургу і Рурі, а також залізничну станцію Дорстен і промислові підприємства в околицях Кельна. На окупованій німцями території англійські літаки бомбардували 14 аеродромів і порти Роттердам, Фліссінген, Остенде, Антверпен і Лоріан. 