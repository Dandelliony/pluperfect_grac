Наказ №2. — Хліб для трудящих м. Львова

Наказ №2 управлінню озброєної Робітничої Гвардії міста Львова від 2. X. 1939.
Для забезпечення революційного порядку в місті і щоб запобігти випадкам пограбувань магазинів і окремих осіб, а також недозволених обшуків, арештів та реквізиції майна громадян міста Львова особами, які самовільно видають себе за представників Робітничої Гвардії
НАКАЗУЮ:
І.
Особи, що будуть затримані за самовільні обшуки та злочинні дії, які направлені проти громадського спокою І безпеки населення, будуть суворо каратися по законам військовою часу.
ІІ.
Зобов'язую всіх працівників Робітничої Гвардії та закликаю населення міста виявляти і негайно затримувати та представляти до участкових управлінь Робітничої Гвардії осіб, які порушують революційний порядок і спокій у місті, для притягнення винних до суворої відповідальності.
Начальник Робітничої Гвардії міста Львова Капітан Рижов Хліб для трудящих м. Львова
Одним з найважливіших завдань Тимчасового Міського Управління є наладнання торгівлі і постачання харчів на терені м. Львова. Викликана шляхтою війна, хоч як вона коротко тривала, привела до того, що трудящі Львова опинились без харчів.
Що ж зроблено досі в справі продовольчого постачання й боротьби з розшалілою спекуляцією?
Створено окремий продовольчий відділ, який виконав уже чималу роботу. Перш за все відкрито кухню для безробітних, біженців і роззброєних польських солдатів. Досі на терені м. Львова діє 17 кухонь, які видають денно біля 9.000 обідів за платою 10—20 грошів. Для найбідніших видаються обіди безплатно. Міський Комітет Допомоги має намір відкрити ще 6 нових кухонь. Видаються дозволи на привіз товарів до Львова. Досі видано 31 приватним крамарам дозвіл ввозити до Львова продукти першої потреби.
30 вересня ц. р. відбулася конференція представників усіх центральних кооперативних установ. Їх представники заявили про свою щиру волю співпраці з радянською владою в справі постачання продуктів споживання для м. Львова, підкреслили недоліки, що їх принесла війна і просили представників влади дати допомогу в наладнанні нормальної праці. Представники влади обіцяли зробити все можливе, щоб забезпечити кооперативним установам нормальну працю для наладнання постійного постачання сільських продуктів до міста, як яєць, м’яса, муки, масла, сала, олії, тощо.
Продовольчий відділ ухвалив низку постанов про організацію магазинів для привозу товарів, їх транспорту та впорядкував частинно торгівлю вугіллям, зайнявся наглядом над переробкою м'яса і беконів, заінтересувався запасами зерна по млинах та його переробкою на муку, і солі, якої запаси становлять зараз 107 тисяч кілограмів (50.000 сірої, 47.000 білої і 10.000 вареної).
Крім цього Продовольчий Відділ зорганізував постачання 8000 кг. цукру з Ходорова для Кооперативу Працівників Міських Закладів. Фірма "Польсот" постачить міськими машинами 15.000 кг. цукру з Ходорова і зберігатиме його до розпорядження Тимчасового Управління м. Львова.
Також налагоджено гуртовий та роздрібнений продаж вугілля. І. Завадка. 