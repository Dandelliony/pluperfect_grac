Пам'яті Н. Нижанківського

Концерт творів композитора у Львівському радіо
Львів, 15 квітня. Два роки тому помер на еміграції, у Ліцманштадті визначний український композитор, д-р Нестор Нижанківський. Короткий життєвий шлях не дозволив композиторові запрезентувати до решти свій багатий оригінальний талант, та все ж він не лиш гідно продовжував композиторський рід Нижанківських, але й зайняв замітну позицію в історії української музики. Українське громадянство, що знало та любило Нестора Нижанківського з безчисленних концертів, публікацій та передусім з багатої та многогранної музичної та громадської діяльности, не мало змоги скласти довгу своєї вдячности Визначному Громадянинові, ні підчас похорону, ні підчас останніх двох років. Теж у цьому році, як у соті роковини з дня народження найбільшого нашого композитора, Миколи Лисенка, немає великої можливости гідно відзначити роковин смерти Нестора Нижанківського. Тому треба бути справді вдячним Львівській Радіовисильні за організацію концерту творів композитора Нестора Нижанківського. Концерт відбувся в другі роковини смерти композитора, в середу, 15-го квітня ц. р. В його програму входили: "Прелюд" і "Фуга" на українські народні теми, що їх виконана наша піяністка п. Галя Левицька. Гарно звучали дві пісні Нестора Нижанківського: "Снишся мені" до слів Богдана Лепкого та "Жита" до слів О. Олеся в ніжному ліричному виконанні п. Марії Сабат-Свірської. Справжньою окрасою програми було відоме фортепіянне тріо (Е-моль) — чи не найкращий твір композитора. Відоме нам із різних концертів і передач інструментальне тріо у складі: Роман Савицький (фортепіян), Роман Криштальський (скрипка) та Петро Пшеничка (віольончеля) відограло 2-у та 3-ю частини трія, надаючи йому своєю інтрпретацією приманливого чару. Друга частина трія на тему "Со духи праведні" робила величне враження. Концерт був, не лише скромним відзначенням пам'яті Нестора Нижанківського, але дальшим кроком до популяризації творів композитора.
(от.). 