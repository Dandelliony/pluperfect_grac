◦ ◦ ◦ ◦

Григорій Іванчук, власник нафтових теренів і копалень нафти в Бориславі, дідич села Свістильник в рогатинському повіті, помер у Кракові 15. травня ц. р. в 72. році життя, похорони відбудуться в понеділок 18. ц. м. в год. 9.30 з каплиці на Раковицькому кладовищі, а Заупокійне Богослуження у вівторок 19. ц. м. в год. 19-тій, у греко-кат. церкві св. Норберта.
З Покійним сходить у могилу один з цих піонерів українського нафтового промислу, що не лише зумів придбати велике майно, але що важче — зумів його і вдержати та розбудувати. А все завдяки любові до тієї рідної землі, якої скарби запропащувались у чужих руках. Тільки трудом, зусиллям і завзятістю дійшов Він до копалень на яких знаний чужинцями український робітник міг знайти ще працю й останнє прибіжище. За це був і сіллю в оці ворогів, за це мало не пожив смерті разом з ріднею підчас відвороту польських військ 1939 р.
Покійний був членом усіх українських товариств Борислав-Мразниці, піддержував їх матеріяльно, причинився також до будови й вивінування величавого Божого Храму на Мразниці біля Борислава, якого пляни робив інж. Тимошенко, та в якому зберігаються неоціненої мистецької вартости вітражі Петра Холодного. — В. Й. П.! 