Отрута

Яніна вирішила кинути учобу. Ця думка зароджувалась в неї не раз. І на цей шлях вона стала. Такий серйозний крок в своєму житті вона обгрунтувала дуже просто.
— Навіщо вчитись? Мені сімнадцять років. Читати і писати вмію. А що мені більше потрібно? Підпаде під руку вигідний жених, вийду заміж і мене утримуватиме чоловік. Працювати я не збираюсь. Фі! Як це не до лиця жінці працювати. А хто ж створюватиме родиний затишок для чоловіка, для сім'ї?
Така "філософія" цієї молодої людини. Яніна не виховувалась в бурських салонах, не жила в особливих розкошах. Її батько адвокат, мати — рахівник однієї установи. Вони ранком йдуть на роботу, а дочку лишають ще в ліжку. Яніна цілий день сидить вдома, нудьгує, нічого не робить, чекаючи поки прийде з роботи мати і приготує обід.
Звідкіля у молодої дівчини такі звички і такі настрої? Якими вітрами вони навіяні? Яка підколодна змія забралася в молоду душу і точить її, бруднить?
Яніна росла в колі розбещених і ожирілих панянок, помисли яких не сягали далі слюнявих, зализаних паничиків і плаття останньої паризької моди. За плитку шоколаду чи ніжні панчішки вони ладні були знеславити себе, продатися першому-ліпшому п'яниці з сморідних кафе-шантанів.
Ця страшна мораль капіталістичного суспільства поклала свою чорну печать і на Яніну. В її душу вливалась крапля за краплею гірка отрута книжок, що видавалися масовими тиражами в колишній панській Польщі. Яніна з захопленням розповідає, що вона прочитала книжки: "Любовні листи для закоханих сердець" (віршем і прозою), "Психологія поцілунку", "Загадкова жінка", "Жінка і жіночка", "Сьогоднішня любов", "Морфіністка" і багато інших. І зараз перед дівчиною лежать розкриті сторінки книжки, на обкладинці якої серце пронизане стрілою. Назва книжки "Як здобути любов у коханої особи". Брудом порнографії, сексуальності, розбещеності залиті сторінки цієї, з дозволу сказати, книжки.
В Яніни ці книги не викликають огиди. Навпаки, вона знаходить в них якісь перлини мудрості, якусь глибину думок. Вона олівцем підкреслює "найцікавіші" місця і потім заносить їх до свого альбому. Цими заялозеними фразами вона говорить із знайомими хлопцями, вдаючи з себе начитану, освічену людину. В Яніни навіть є на всі випадки життя зразки листів до коханих: в одних — признання в коханні, в других — розпач і біль, в третіх — трагедія невдалого кохання. Залишається мало праці — підставити ім'я і лист готовий. Зразки цих листів Яніна виписала з "Штуки життя".
На книжковій полиці в Яніни ви можете знайти яку хочете "довідкову" літературу. Тут ви розгадаєте, що віщує сон, який вам вчора приснився, бо в Яніни є "сонники" усіх зразків, поруч лежать "Флірти для закоханих". Якщо вам не везе в житті і роботі — можете звернутися і до такого "порадника" — "Як добитися високого становища в суспільстві".
Торгаші вдавалися до всіляких витівок, щоб тільки нажитися. Це вони наводнювали книжковий ринок всілякою порнографічною пошлятиною, безсоромно нівечили благородні душі молоді. А коли на книжкові полиці не міг пробратися світлий промінь передової людської думки, то єдиною "духовною їжею" для молоді лишалися книжки подібних зразків. Крикливі назви і ще більш крикливі малюнки на обкладинках часто спокушали молодь і вона читала ці безглузді витвори спекулянтів.
До речі, ще й зараз не перевелися торгаші брудною літературою. На вулиці Першого травня, на Академічній і в інших книгопродавців ви можете купити літературу, якій давно місце на смітнику. Правда, це робиться не відкрито, а спід поли. Торгаші потайки рекомендують альбоми порнографічних фото, книжку "Чому мужчини не дружаться" і іншу бульварно-проституйовану літературу.
Повернемось до Яніни. Її мало можна обвинувачувати в тому, що вона має такі погляди на життя. З дитинства дівчина жила в гнилій обстановці, де гроші, лицемірство, багатство, блиск і зовнішній шик брали верх над усім. Ця отрута п'явкою впивалася в її свідомість, точила її серце.
Новий буревій життя ламає і трощить старі погляди, гнилу буржуазну мораль, трухляві нрави старого світу. В дітей, в молоді, в дорослих громадян формується комуністичний світогляд. Але яніми, яким праця вважається важким тягарем, ще не перевелися. Вони є в нашому середовищі. Наша героічна молодь, славна молодь, яка на риштованнях величної будови соціалізму завжди виступала заспівувачем, яка полюбила творчу працю, засудить погляди Яніни. Героічна праця на благо вітчизни! — такий девіз нашої молоді. Нам не потрібні трутні, дармоїди, "кісейні баришні" і "архівні юнаки", які чекають, що їм хтось створить благополуччя, які ховатимуть свої білі ручки від праці. В нашому суспільстві той в пошані, хто чесно працює, хто створює багатства для вітчизни, для її могутності.
Радянські дівчата не погодяться з думкою про родинний затишок, який думає створювати Яніна. Так, ми за те, щоб в радянській сім’ї був затишок, щоб людина в своїй сім'ї знаходила щастя, відпочинок, щиру любов, дружбу. А цього всього не буде і не може бути в сім’ї, яку думає будувати Яніна, бо вона шукає "вигідного жениха". Не любов, а "вигідність" ставить на перший план ця дівчина. Познайомившись з хлопцем, вона насамперед намагається довідатись, яка в нього зарплата, який його майновий стан. І коли він виявляється "не вигідним", з її точки зору "любов не відбувається".
Це все старе лахміття треба зривати з душ нашої молоді. Воно чуже, огидне, воно потворить світлий образ молодої людини нашої епохи. Вся отрута, яка вливалась за часів панування польських панів в душі молоді, буде змита. Янін серед нашої молоді мало. Але вони є. Ці люди приречені на безперспективність.
Перед нашою молоддю широкі і яскраві горизонти. В праці, в учобі, в творчості на славу своєї батьківщини наша молодь знаходить свою радість і своє щастя. А той, хто цурається цього, приречений на одиноцтво, на сіре і похмуре животіння.
Л. Речмедін 