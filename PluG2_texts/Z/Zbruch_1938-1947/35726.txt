Торжество визволеного народу

Над Львовом, стародавнім українським містом, спалахнув весняний сонячний ранок. Сьогодні Перше травня — свято трудящих всього світу. Вперше за свою історію старе місто у великій братській сім'ї народів Радянського Союзу вільно відзначає пролетарське свято.
На уквітчаних вулицях з'явились демонстранти, прямуючи до місць збору колон. Гримлять оркестри. Дзвенять бойові пісні. Народ, звільнений від свавілля польських панів, співає про свою радість і вільну працю. Він славить вождів революції, підносить здравицю героїчній Червоній Армії, що на своїх багнетах принесла мир, щастя і свободу.
Торжествує визволений радянський Львів! Немов ранньою весною повноводна річка вийшла з берегів і затопила долини, так і місто нагадувало себе в цей день. До вулиць прилеглих до центральної магістралі-проспекту імені Першого травня прямували колони. Академічна вулиця залюднилась дзвінкоголосими юнаками. Тут учні старших класів шкіл міста. Біля політехнічного інституту сходились трудящі Залізничного району; на площі Ринок зібрались трудящі Сталінського району. Шевченківці зайняли місце біля університету ім. Франка. Площа Пруса заповнилась демонстрантами Червоноармійського району. А на Пелчинській вулиці з'їхались мотоциклісти і велосипедисти.
Всюди в цих місцях неслись бойові пісні. Їх співали з душею, на повний голос, з особливим піднесенням. Як же не співати, як же не веселитись!
— Наші брати зі Сходу принесли нам життя хороше! І на нашій вулиці настало довгожданне свято! — голосно говорить літній робітник-залізничник.
Вишикувавшись в колони, йшли робітники фабрик і заводів, студенти, залізничники, учні, інтелігенція. Безкінцевий людський потік. Майорять червоні прапори. Полошаться в повітрі транспаранти. Високо здійнято портрети вождів, і серед них найдорожчий, найлюбиміший портрет того, до кого линуть всі думи, гарячі почуття, сподівання і теплі серця, — портрет товариша Сталіна.
Духові оркестри, гармонії, гітари, мандоліни, балалайки і скрипки — всі роди музичних інструментів були взяті демонстрантами на "озброєння" для того, щоб більше створити радощів, веселощів. Ось там, біля Ринку, в швидкому темпі грають три гармоністи. Їх оточив великий натовп, а по колу вихорем носяться пари за парами, вибиваючи такти веселого танку.
Не бачив ще такого весняного свята старий український Львів! До цього він був очевидцем сумних подій. Першого травня 1938 року на вулиці Сапеги лилась робітнича кров. А ось весна 1940 року. Це перша вільна весна. І Львів нарядився, став чепурним, окутався в зелень, маківкою зацвів. Над ним засяяло сонце радості!
В голові кожної колони прапороносці. Високо здійнявши червоні стяги, вони, під звуки бойових маршів, відкривають урочисту ходу. Демонстранти наближались до вулиці імені Першого травня, де панувала тиша. Проспект приготувався зустріти в свої обійми трьохсотп'ятидесятитисячну першотравневу демонстрацію трудящих м. Львова.
10 год. 30 хв. На головну трибуну виходять члени бюро обкому і міськкому КП(б)У, члени президії облвиконкому і міської Ради тт. Грищук, Мацко, Козирев, Б. Колесніченко, Єременко, Олексієнко і інші. Тут же депутати Верховних Рад СРСР і УРСР тт. Садовий, Студинський, Панчишин, Ванда Василевська, Кузьмінська, Кармазин, Стадник, Возняк, письменник-академік Олексій Толстой, народний артист республіки Гнат Юра і інші.
Трибуни для гостей заповнили кращі ударники фабрик, заводів, установ, учбових закладів і відмінники навчання.
Наближався час до початку військового параду. З радісним хвилюванням всі чекали цих незабутніх хвилин, коли повз трибуни залізною ходою пройде наша могутня Червона Армія — армія великої країни соціалізму, яка береже мир і спокій свого народу. 