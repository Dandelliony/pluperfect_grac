Одеон

Перед відкриттям нового репрезентативного українського кінотеатру у Львові
Великі ремонтні роботи, що їх з великим вкладом грошей веде в такому дорогому для львівських українців закутку при вул. Шашкевича Львівський відділ Центрального Заряду всіх кінотеатрів, зближається до кінця. Тут, де довгі роки приміщувався український театр, у залі, розмальованій в українському стилі з погруддями двох корифеїв української культури Шевченка та Лисенка, вже в найближчому тижні буде відкритий репрезентативний український кінотеатр. Щоб надати театрові справді репрезентативного характеру, заряд кін не жалує ні часу, ні витрат. Головний директор Центрального Заряду п. Вальтер Трінкс, як також директор львівського відділу п. Замлер приділюють спеціяльну увагу цьому кінові та особисто слідять за ходом робіт. Велику увагу приділює справі побудови цього нового кінотеатру, теж Уряд Пропаганди а спеціяльно його шеф п. Райш і фільмовий референт п. Егер.
Заля грунтовно відремонтована. Козак із бандурою, що довгі роки прикрашує стелю, вибивається тепер під новими фарбами яркіше. Стіни розмальовані наново в полтавські взори. Під мистецьким керівництвом проф. М. Осінчука одержала заля справді мистецький вигляд.
На краще змінено розклад крісел. Середину, звідкіля найкращий вид на сцену, заповнена кріслами; два переходи є по боках залі. Нова долівка побудована з постепенним підвищенням. Розумно теж перебудований балькон: тут сконструовано вигідні східці, що будуть злегка освітлені.
Відповідно теж вхід на залю та вестибюль. Всі інженерські роботи, якими кермував інж. Гр. Волянський, виконані з прецизією. Гарне враження роблять різьби арт-різьбаря І. Коверка. Вестибюль поширено та його стіни розвішані великими дзеркалами.
Для кінотеатру зладжено новий екран, призначено для нього новий апарат. Для вигоди публики побудовано ще одно приміщення на касу так, що квитки до кінотеатру продаватимуть дві каси. Над усім пильно стежить директор кіна п. В. Чорнодольський.
Уже в п'ятницю, 20-го лютого ц. р., в новому репрезентативному кінотеатрі йтиме новий німецький фільм із українськими написами п. н. "Кора Терре" з Марікою Рек у головній ролі. 