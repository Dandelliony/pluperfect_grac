Фільварок Управи міста на Сигнівці

  По дорозі до Кульпаркова серед густих дерев находиться фільварок, що є власністю громади міста Львова. Господарські будинки гарно удекоровані, дім управління фільварку — це давній двір, обсаджений довкруги високими старими деревами — ясенями, липами, смереками і модеревом. В глибині великий сад. В'їздова брама відчинена, огорожа ще не піднеслася з того стану, до якого довела її большевицька господарка. Фільварок-Сигнівка, заки перейшов на власність Управи міста Львова, був приватною власністю.   Фільварок-Сигнівка має під своїм управлінням кілька різних сільсько-господарських одиниць. На те складається передусім сам фільварок-Сигнівка, що має 150 гектарів орного поля і пасовище. Належить тут теж городовинне господарство Вишневець, де на 20-ти гектарах засаджена ґрунтова городовина. До фільварку в Сигнівці належить теж Скнилівок, що має 35 гектарів, в тому 5 гектарів молодого саду, який відмолоджено тепер, засаджуючи 200 молодих деревець. Тут подібно, як в Сигнівці, ведеться головно управу ріпаку, пшениці і жита. До фільварку-Сигнівка належить теж Кульпарків, що має 50 гектарів орного поля, засіяного житом, вівсом і конюшиною. Під управлінням Сигнівки є теж окремий фільварок — Левандівки, що складається з около 100 гектарів легкої землі, на якій росте гарне жито і бараболя. Так отже фільварок-Сигнівка і поодинокі інші фільварки, які знаходяться під його управлінням ведуть не лиш полеву господарку, але таксамо продукують городовину і займаються тваринництвом.   Стайня в Сигнівці покищо мішана, але головну увагу звертається на плекання чистої фризійської раси, з тією метою спроваджено тут кілька штук з Малехова і вже підгодовано молодняк. Тут теж находиться расовий бугай з Німеччини, найкращий з 9-ти спроваджених. На Левандівці плекається червону-польську расу, яка легко годується і дає молоко з великим відсотком товщу. Годується тут теж безроги, серед яких нараховується 12 свиноматок, кнура і молодняк. Фільварок плекає теж расові кури, при чому молодняк зі штучної вилягальні.   Сигнівка має 70 працівників, в тому 40 постійних, інші сезонові. Хліборобськими продуктами розпоряджає керівник Міського Уряду Прохарчування. Городовину відбирають фірми торгівлі городовинними продуктами. Маслосоюз відбирає щоденно пересічно 200 літрів молока. Цей господарський рік у фільварку Сигнівці заповідається якнайкраще.   Рідна земля 