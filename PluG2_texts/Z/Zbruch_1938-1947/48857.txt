Бережім своє здоровля

(Від нашого кореспондента)
Над Сяном, у березні 1941.
У княжому Сяноці — осередку всього житя українців, що живуть на рідній землі на захід від Сяну, — відбувається подія за подією. Недавно мали ми рідку нагоду побачити тут, у місті, правдиве лемківське село і почути прастарі пісні. Тепер від 1. до 3. березня ц. р. відбувся тут курс під гаслом "Бережім своє здоровля", що його влаштовано заходом Секції Народнього Здоровля при УДК і Секції Господинь при "Сільськім Господарі". Значіння цього курсу превелике, бо знаємо, що справа особистої і загальної чистоти по наших селах виглядає не найкраще. Курс у Сяноці відбувався у великій салі УДК з такою програмою: причини недуг і боротьба з ними та плекання немовлят із практичним показом — викладав д-р Ганьківський й А. Ганьківська; поміч у наглих випадках і про туберкульозу: д-р В. Каранович; гіґієна жінки; д-р Парфанович; чому боремось з алькоголем: б. сен. О. Кисілевська та про Кооперативи Здоровля: Уляна Дида. Ось кілька даних і фраґментів з цього курсу.
Зацікавлення курсом було по всіх наших селах велике. Приїхали на курс наші жінки здебільше сільські господині аж із 67-ох сіл. Приїхали й жінки з гірських сіл, що їм треба було їхати до Сянока понад 110 км. і треба було багато кільометрів іти пішки. А знаємо, які тепер на провесні дороги в наших горах! З одного тільки села Ялин прибуло понад 20 жінок-селянок, що їх привела жінка місцевого пан-отця. Більша частина тих усіх жінок із Сяніччини прийшла сюди пішки.
Підчас цілого курсу була простора саля УДК переповнена, а в неділю 2. березня не було взагалі вільного місця, бо тоді прийшло на курс майже 300 жінок-селянок. Це ж направду кількість, що її ніхто, навіть найбільші оптимісти, не сподівалися. Одна наша господиня, десь з Петрової Волі біля Буківська, заявила з гордістю по закінченні курсу: "Я приїхала здалека і тільки на дорогу витратила понад 40 зол., але не жалую і дуже радо приїду знову на такий курс". А сьогодні 40. — золотих на селі — це великий гріш і видаток.
Було багато труду зі зорґанізуванням самого курсу. Секція Господинь працювала багато, розсилаючи обіжники та інструкції. Використано і прихильність шкільного інспекторату, що дуже радо йде в таких справах на руку й дав потрібне припоручення для шкіл, та відпустку для учительок, що є провідницями жіноцтва на селах. На цьому місці слід згадати, що на цих теренах є вже до 30 Секцій Господинь, дцо мають уже понад 1.200 своїх активних членок. Тільки в одному селі Прусік біля Сянока зголосилося на перший поклик до праці 75 жінок! Треба також сконстантувати цікавий факт, що жінки на селі скоріше і лекше беруться до праці, ніж мужчини, хоч жінка на селі в зимових місяцях більше перетяжена працею, ніж мужчини.
Жіноча Секція при УДК у Сяноці подбала про потрібні харчеві приділи, опал та інші справи. Протягом курсу видано понад 300 обідів і кількасот шклянок чаю. Один обід коштував 0.50 зол., (словами: пів золотого!), а шклянка чаю 10 сот.! Це в сучасну пору — просто неймовірне і потраплять щось подібного зробити тільки жінки.
Не хочемо перебільшувати великого значіння і висліди цього першого курсу "Бережім своє здоровля". Одначе кожний українець і українка, які бодай трохи знають українське село, признають, що таких курсів треба б більше, далеко більше і треба їх улаштувати всюди там, де тільки поблизьку живе наш лікар, чи хтось, який цією справою міг би зайнятися. Жіноцтво на селах відчуло і зрозуміло значіння зорґанізованої праці і горнеться до своїх жіночих орґанізацій, але, на жаль, маємо дуже мало жінок-інструкторок, які могли б цю працю по селах повести. В багатьох селах дружини священиків і наші учительки ведуть якслід працю між українським жіноцтвом, але дуже багато є таких сіл, де нема кому праці повести. Тимчасом по чужонаціональних осередках живуть тисячі українок, яких нам тут, на рідній землі, так бракує...
Юрій Таркович. 