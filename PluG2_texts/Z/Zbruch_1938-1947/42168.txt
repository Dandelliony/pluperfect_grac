◦ ◦ ◦ ◦ ◦ ◦ ◦

Український правопис. На таку актуальну тему виголосить виклад д-р Іван Зілинський у Кракові, в салі Дирекції "Українського Видавництва", вул. Кармелітська 34/І, в середу, 2. жовтня ц. р. в год. 6. веч.
Чайний вечір у Кракові. Заходом Жіночої Секції при т-ві "Просвіта" у Кракові відбувся в домівці цього товариства перший чайний вечір в цьому сезоні при численній участи українців Кракова. Наперед п. Ірина Голубовська, відома наша танцюристка, відтанцювала справді по мистецьки, три стилізовані танки: "Розмріяна дівчина" (до музики В. Барвінського), "Коломийка" й "Колисанка". При фортепяні — п. Марта Колтунюківна. Відтак м-р Ю. Ґеник-Березовський рецитував поезії ред. Є. Козака: "Хімера", "Малярі", "Ярмарок" і "Львів". І рецитатор і автор були нагороджені заслуженими оплесками. Опісля м-р Березовський рецитував ще два виїмки з Франкового "Лиса Микити". Чайний вечір пройшов серед співів українських пісень і товариської гутірки, з повним успіхом.
Панахида по бл. п. през. д-р. Е. Петрушевичеві. Заходами УДК. відправилась у Нім. Перемишлі в місцев. церкві оо. Василіян у дні 21 вересня о год. 19. вечором панахида за душу бл. п. президента д-ра Е. Петрушевича. До панахиди стануло пятьох священиків під проводом о. кан. М. Василькевича. Церква була вщерть виповнена громадянством. Співав прегарно місцевий хор під орудою інж. Смішкевича. Проповідь під хвилю виголосив о. М. Борса ЧСВВ. По панахиді відбулися у салі оо. Василіян святочні сходини відкриті бадьорим словом о. Ю. Татомира. Опісля повстанням із місць та однохвилинною мовчанкою вшанували приявні память Покійного. Річевий довший реферат про. діяльність през. Петрушевича виголосив інсп. д-р Околот.
Гостина Провідника д-р Кубійовича у Нім. Перемишлі. У дні 20. вересня Нім. Перемишль перший раз гостив у себе Провідника У. Ц. К. в Кракові д-ра В. Кубійовича. Приїхавши в ранніх годинах, у товаристві ред. Глібовицького автом із Ярослава, Провідник відбув нараду із головою УДК. о. сен. Татомиром та іншими членами УДК. Після наради гостили в себе Провідника СС. Служебниці, де відбувся прийом на честь Гостя. Підчас побуту у школі О. Миколая діти по короткому привіті вручили Провідникові китиці квітів. У пополудневих годинах у салях УДК. почалась нарада із ширшим Комітетом та представниками місцевого громадянства. Ціллю відвідин Провідника УЦК. в Нім. Перемишлі були організаційні справи УДК. звязані із адміністраційним виділенням цього міста. 