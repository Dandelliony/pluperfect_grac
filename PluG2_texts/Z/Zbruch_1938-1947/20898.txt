Проти шкідливої критики.

Переглянувши часописи, читач поденервований виходить на місто, щоб із приятелями перебалакати про головокружні події наших днів. Політикують, критикують і накінець доходять до одного висновку: всьому винен провід! Нема у нас вождів, нема дипльоматів і т. д. Це, так сказатиб, буденна критика, що дозволяє нашому громадянинові поставити себе понад усе скритиковане і самому нічого не робити, бо ясно: "у нас нема кому повести раціонально працю, нема з ким говорити".
Але є у нас ще й святочна критика. Йде наш громадянин, наприклад на святочні сходини в роковини Листопадові, Базару, проголошення самостійности Крут та ін. й уважно вслухуються у слова прелєґента. Переживаючи в душі траґедию минулого, громадянин слухає, дивиться та міркує, чи те, що він чує, призначене справді на те, щоб відмітити і вшанувати ту чи іншу подію з нашої історії. Короткий огляд подій, широка критика, підкреслення промахів наших провідників та осуд тих промахів — все це складається на зміни святочного реферату, що ним мають вшанувати ті чи ін. роковини. Вплив такого свята чи такого реферату наглядний: авдиторія розходиться з обуренням на провід (який зрештою належить уже до історії) за те, що знищив державність тощо, на старшин, що не стояли на висоті завдання і т. д. і т. д.
Правда, такі свята і такі реферати у нас рідкість, але-ж треба про них згадати, коли мова про надмірну й дуже часто легкодушну критику, треба згадати, щоб навіть ту рідкість раз на завжди викорінити. Надмірна й легкодушна критика нашого політичного проводу у минулому і сучасних наших політичних діячів доводить до того, що тих діячів у нас щораз менше, що від праці відтягаються навіть такі, які могли би дуже багато зробити і яких здебільша не можна заступити. Наших діячів з минулого та сучасних не тільки критикують, але осуджують ба навіть опльовують досхочу чужі. Ми не маємо обовязку і потреби під тим оглядом до них достроюватися. Навпаки!
Це не значить, що критика взагалі непотрібна. Ні! Здорова критика минулого чи зробленого необхідна, бо вона є підставою для дальшої праці. Але ця критика мусить мати якісь межі і її не може переводити кожний популярний прелєґент на власну руку й по своїй уподобі. Популярні прелєґенти мають багато тем і матеріялів до рефератів з нагоди ріжних роковин. Коли йде про наше минуле чи навіть про теперішнє, то маємо багато позитивних моментів, які можна з великою користю для розбудження та підтримки духа громадянства обговорювати. Не маємо, правда, тепер великих провідників, але це нікому не дає права не доцінювати заслуг людей, що в імя громадянської уладности не відтягаються у сьогоднішніх часах від важкого й відповідального обовязку національної праці.
Всі ці завваги торкаються у першу чергу села, де слухачі звичайно менше критично наставлені до прелєґента. Там, у рефератах, треба звертати особливу увагу на те, щоб надмірною та легкодушною критикою нашого минулого, наших давніх чи теперішніх діячів, не розминутися з остаточною метою реферату, який має викликати любов і пошану до свого, має захоплювати, а не обурювати, має обєднувати, а не розбивати.
Ф. Бородієвичева. 